# language_name:        Central Dusun
# closest ISO 639-3:    dtp
# ISO_15924:            Latn
# year_short:           
# year_long:            1975<br>1981<br>2006
# vernacular_title:     Buuk Do Kinorohingan
# english_title:         The Bible in Dusun (Kadazan)
# URL:                  https://www.bible.com/de/bible/172/gen.1.bdk
# copyright_short:      © Bible Society of Malaysia
# copyright_long:       Iti nopo prujik do manalin do Boros do Kinorohingan dot id boros do Dusun (Kadazan) om tinimpuunan di toun 1981. Om wagu o karalan-ralano' do minanalin, I roitan do pananalin do dinamis. Miagal pogiddi o karalan-ralano' do manalin nga' popolombus do tonsi kopio di boros do Kinorohingan dot id suang do boros do Dusun (Kadazan) di koubasanan do momoros om it osuhutan kopio, om sopisorohon do boros di koubasanan do momoros di tulun dot amu' po oubas do mongol sambayang. Iri nopo Tumpongo do Wagu om nopongo di toun 1975 om mantad nopoddi om amu'po insan kosimbanai o karalan-ralano' do manalin. Om iri no Tumpongo do Laid om iti nogindo do sinalin dot id boros do Dusun (Kadazan). Iri nopo pinoimpahan do manalin di Tumpongo do Laid om i Biblia Hebraica Kittel, i tohuri no kopio kowonsoi. Nga' haro nopo o kosusaan do manalin di piro-piro solinan di gulu po om i solinan dot id suang do boros dot Ibrani di suwai o poimpahan di kumiti do manalin. Iri no pinoimpahan di Tumpongo do Wagu om i The Greek New Testament, i Tumpongo do Wagu dot id suang do boros do Yunani (Gorika), i Winonsoi di United Bible Societies. Om haro piro-piro ayat do solinan diti do pinoimpahan nopod manalin om i piro-piro solinan do suwai di sokodungon di piro-piro solinan dot id suang boros do Yunani. Om  pinoimpahan nopo di minanalin kopio dot id suang do boros do Dusun (Kadazan) om i Kabar Baik dalam Bahasa Indonesia Masa Kini om i Berita Baik untuk Manusia Moden, om i Today's English Version, om i Terjemahan Baru dot id suang do boros dot Indonesia. Iri nopo karalan-ralano' do manalin do tumanud di pananalin do dinamis, do tumanud do piro- piro toturan diti om: - Mositi' nod i tonsi o poinggoyoon om okon i' ko i koulud uludo' do boros di poimpahan do manalin.-Iri nopo boros do pomungaran do piro-piro ponudukan om mositi' nod solinon do tumanud di komoyon.- Iri nopo boros do pomungatan om i kowoyo-woyoo' do momoros dit a' koubasanan om a' i' pakayon, om mositi' nod pilion i boros do pomungaran om i boros di koubasanan do momoros. Om kaa pogiddi do tumanud nopod toturan diri om kowoyo-woyoo' nopod pananalin diti om misuwai kopio di piro-piro solinan do suwai. Om koumbal nopod haro kinoiyonon ko' tuluh di duwo ko' ogumu' o ngaran do pomungaran om koubasabab no dot i ngaran dit ogumu' o tulun do koilo o pakayon. Iti nopo solinan diti om maan kopio do basaon do parangahan do tulun di mokinongou, do miagal ko' basaon do hiri'd mimbar do parangahan di sidang. Om iri no o kokuwaan dot iri nopo boros do miagal ko' dau do Kinorohingan, Tuhan, Yesus, Rusod dot Olidang o komoyon om a' i' tinulis do hurup dot agayo, tu' iri boros do tinulis do hurup dot agayo nga' a' i' suwai ko' i boros do tinulis do hurup dot okoro' o karangahan do tontok do basaon. Om haro piro-piro o pinoruhang do buuk diti do ponulung di mambasa' do mongilo'd komoyon dit ayat, om tinulis iti piro-piro ponulung diti dot id ponong id kooyion do buuk diti. Iri nopo ponulung diri om: gambar do kinoiyonon (peta) kamus om kopoilaan do komoyon do boros om kaadat-adato' di gulu po di nongoroitan dot id suang do buuk diti. Om tinandaan iti do hurup dot akooro'. Om iti solinan diti nga' suwai-suwai i' ko' i piro-piro solinan do suwai, do miagal di Kabar Baik om Berita Baik dit id gulu i' kowonsoi, om i Today's English Version, tu' gambar nopoddi om i linukis di gompomolukis, i roitan dot i Annie Valotton, i bansa'd Swiss, nga' id suang nopod buuk diti om i gambar do linukis di Horace Knowles o pinakai. Sinimbanah it id gulu tu' iri nopo lukisan di Horace Knowles om osonong-sonong do mongilo'd komoyon, om iti no o kinookunan do nongkorongou do boros do mantad id piro-piro o tulun. Om a' no minog do soriso-isoon do poboros a kinosusaan do minomonsoi do buuk diti, do mantad poddi minanalin nogi', om minanaip, om minonorisid kawagu, om minomonsoi'd buuk do pinoinggumu', om piro-piro karaja' do suwai. Om balansa' om tusin do napakai nga' ogumu' nogi' do pinopowonsoi do prujik dot agayo diti! Nga' milo ngai' iri do winonsoi tu' i Kinorohingan do minoro-boros dot id suang diti buuk do pinotulisan do boros dau nga' hino i' dot id pogialatan do tulun di momonsoi do karaja' dau. Iti nopo prujuk do manalin diti om mantad id kouludan do kumaraja' di Koisaan do Buuk do Kinorohingan do Sompomogunan ( United Bible Societies) om i Koisaan do Buuk do Kinorohingan do Malaysia ( Pertubuhan Bible Malaysia). Iti nopo koinduwo do winonsoi iti buuk, di toun 2006, om baro piro-piro boros do pinosimban o ponipil, om ginuli' kawagu i boros do koubasanan di gulu. Iri nopo boros diri om : rasul, nabi, om imam. Om patahakon no iti buuk do solinan do boros do Dusun ( Kadazan) diti do maan do popoinggayo do Kristus, i Tuhan toko', om pokionuon no kopio do mantad id barakat do Kinorohingan om kokoris nondo o kotumbayaan di tulun do mambasa' diti Buuk do Kinorohingan diti.
# notes:                
40001001	Iti ngai' no ngaran di komolohingan di Yesus Kristus , i sinakagon di Daud , om i sinakagon di Abraham . Mantad nopo di Abraham om di gisom do napaganak i Daud om iti ngai' no ngaran do komolohingan di Yesus do nokotulis :
40001002	I Abraham , i Isak , i Yakub , i Yohuda om i piro-piro tobpinai di Yohuda , i Piris om i Sira ( ngaran nopod tina' diyolo' om i Tamar ) , i Hisron , i Ram , i Aminadab , i Nahason , i Salmon , i Buas ( tina' nopo dau om i Rahab ) , i Obid ( tina' nopo dau om i Rut ) , i Isai , om i Raja' Daud .
40001003	
40001004	
40001005	
40001006	Mantad no di Daud om gisom di natanggayan do pisangod o bansa'd Israil do hilo'd Babil om iti ngai' o ngaran do komolohingan di Yesus do nokotulis : I Suliman ( tina' nopo dau om i sawo daa di Uria di gulu po ) , i Rihabiam , i Abia , i Asa , i Yosapat , i Yoram , i Usia , i Yotam , i Ahas , i Hiskia , i Manasi , i Amon , i Yosia , i Yikonia om i piro-piro tobpinai dau .
40001007	
40001008	
40001009	
40001010	
40001011	
40001012	Mantad no di natanggayan do pisangod o bansa'd Israil do hilo'd Babil om gisom di kinosusuon di Yesus om iti ngai' o ngaran do komolohingan dau do nokotulis : i Yikonia , i Salatiol , i Sorubabil , i Abihud , i Iliakim , i Asur , i Sadok , i Akhim , i Iliud , i Iliasar , i Matan , i Yakub , om i Yusup i sawo di Maria . Om i Maria no minogkosusu di Yesus , i roitan do Kristus .
40001013	
40001014	
40001015	
40001016	
40001017	Om mantad no di Abraham om gisom do napaganak i Daud , om hopod om apat o sinolusukan dot oinsanan . Om mantad no di Daud om gisom di tinanggayan do pisangod o bansa' dot Israil do hilo'd Babil om hopod i' om apat o sinolusukan dot oinsanan . Om mantad no di tinanggayan do pisangod i bansa' dot Israil do hilo'd Babil om gisom do korikot di kinosusuon di Kristus om hopod i' om apat o sinolusukan .
40001018	Poingkaa no susui di kinosusuon di Yesus Kristus . I Maria nopo i tina' dau , om nokopitunang no di Yusup . Nga' tontok dit a' po iyolo' nokopikawin , om monontian no i Maria . Nga' a' i' di Yusup oilaan do monontian i Maria do mantad id sinundu do Rusod do Kinorohingan .
40001019	I Yusup nopo , i tunang di Maria diri nga' tulun dit otorodok do tumanud dot oturan do tugama' . Om pututon daa'ddi dau i pitunangan diyolo' di Maria . Nga' lisok-lisokon i' daa dau do momutut om a' i' ointingayam dot id toguang do tulun dot ogumu' i Maria .
40001020	Nga' maso' po di Yusup do momusorou'ddi , om pongipi no iyau . Om id suang nopo di nipi dau nga' nokokito iyau dot iso' o moloikat do Tuhan do minoro-boros dau do poingkaa , “ Oi Yusup , i sinakagon di Daud , kada' kooris do mangawin di Maria ; tu' iri nopo tanak di ponontianon dau om mantad i' do sinundu do Rusod do Kinorohingan .
40001021	Osusu nondo i Maria om kusai o tanak dau . Om pungaranan no kopio i tanak diri dot i Yesus , tu' iyau no popoidu' di tulun dau do mantad id dusa diyolo' , ” ka .
40001022	Om nosiliu ngai' pogi' o miagal diri nga' mamayaan di boros do Tuhan do pinolombus di nabi dau do poingkaa ,
40001023	“ Haro nondo tondu' dit a' po nodudun do kusai do monontian om mogkosusu dot iso' o tanak do kusai . Om pungaranan nondo i tanak diri dot i Imanuil , ” ka . ( Imanuil nopo om boros dot Ibrani do komoyon nopo om “ moyo-woyo' o Kinorohingan dati' , ” ka . )
40001024	Om koposik poddi i Yusup , om wonsoyo' no dau o miagal di pinoboros di moloikat do Tuhan dot id dau . Om kowino' no dau i Maria .
40001025	Nga' solinaid nopo dit a' po i Maria nosusu di tanak diri , om a' po i Yusup duminudun di Maria do miagal di wonsoyon do tulun di misasawo . Om kosusu noddi i tanak diri , om pungaranai no di Yusup iyau dot i Yesus .
40002001	I Yesus nopo om pinogkosusu do hilo'd bandar do Baitlahim , it id pomogunan do Yudia . Iri nopo raja' do tontok diri om i Horudis . Om tontok noddi do ruminikot do hilo'd Yorusalim o piro-piro tulun dit ongoilo do komoyon do rombituon . Tadon nopo diyolo' om hilo'd ponong id koulayon .
40002002	Om boros ka diyolo' , “ Hinonggo i tanak di nosusu do sumiliu'd raja' do tulun do Yohudi ? Nokito dahai i rombituon dau do minimbulai do ponong id koulayon , om ruminikot diri iyahai'd hiti do mongoi tuku' dot id dau , ” ka diyolo' .
40002003	Om kotigowo nopoddi i Raja' Horudis do nokorongou'ddi , om iri i tulun do hilo'd Yorusalim nga' nongkotigowo ngai' nogi' .
40002004	Om lohowo' ngai' noddi di Horudis i boyoon dot imam om i guru do Tourat do tumimung . Om uhoto' no dau iyolo' , “ Honggo kosusuon di Raja' di pinabatos mantad do Kinorohingan ? ” ka dau .
40002005	Om simbar ka diyolo' , “ Hilo'd bandar do Baitlahim , i hilo'd pomogunan do Yudia . Tu' poingkaa tinulis do songulun o nabi ,
40002006	‘ Baitlahim nopo , i hilo'd pomogunan do Yudia , om okon i' ko' it okoro' kopio dot id pogialatan di bandar dot angagayo do hilo' . Tu' Baitlahim no tadon do songulun o boyoon di sumiliu'd gompomogompi' dot Israil , i tulun ku , ’ ka . ”
40002007	Om koilo poddi i Horudis di boros do miagal diri , om pomolisok-lisok no iyau do minomolohou di tulun dit ongoilo diri . Om uhoto' no dau iyolo' ondung soira' kopio diyolo' kokito i rombituon diri .
40002008	Om suhuo' no dau iyolo' do minongoi do hilo'd Baitlahim om bilinai no dau iyolo' , “ Pamanau kou no , om ihumon no kopio dokoyu i tanak diri . Om abantalan nopondo dokoyu , om sunudan oku no , om koongoi oku i' iyoho' kotuku' dot id tanak diri , ” ka dau .
40002009	Om pamanau noddi iyolo' . Om hiri noddid tanga'd ralan , om kokito no kawagu diyolo' i rombituon di nokito diyolo' di gulu po do minulai do ponong id koulayon . Om otood tomod diri iyolo' do nokokito di rombituon diri do hiri'd doburuan diyolo' . Om undorong no i rombituon do hiri'd hapak di nokoiyonon di tanak .
40002010	
40002011	Om suang no iyolo' do hiri'd walai'ddi , om kokito no diyolo' i tanak om i Maria , i tina' di tanak . Om otud no iyolo' do tuminuku' di tanak . Om ukabai no diyolo' i pinoiyanan di nigitan diyolo' , om popuhawango' no diyolo' o tamas , om kominyan om mur dot id tanak diri .
40002012	Om poinsano' no iyolo'd Kinorohingan dot id suang do nipi dot a' gumuli' dot id di Horudis . Om uli' noddi iyolo' do minaya' do ralan do suwai .
40002013	Om kapamanau poddi i tulun dit ongoilo do komoyon do rombituon , om intalang no moloikat do Tuhan dot id suang do nipi di Yusup . Om boros ka di moloikat , “ Ihumon motindo di Horudis ilo tanak do maan dau patayo' . Nga' tungag nogi' om tanggayan no ilo tanak om ilo tina' dau do mogidu' , om mongoi do hilo'd Masir . Om mundorong nopondod hilo' do gisom do moro-boros kawagu oku diya' , ” ka .
40002014	Om tungag no i Yusup , om totuong iddi do tinanggayan dau i tanak om i tina' di tanak do minongoi do hilo'd Masir .
40002015	Om undorong nopoddi iyolo' do hilo'd Masir do gisom do napatai i Horudis . Om iyo noddi do nabayaan i pinoboros do Tuhan do pinolombus di nabi dau do poingkaa , “ Lohowon ku i Tanak ku do mantad hilo'd Masir , ” ka .
40002016	Om koilaai poddi di Horudis do nakalan iyau di tulun dit ongoilo di mantad hilo'd koulayon diri , om kotogod tomod no iyau . Om ponuhu' no iyau do mamatai do koinsanai di tangaanak do kusai di duwo toun om it id siriba' ko' duwo toun do tumur do hilo'd Baitlahim om hiri'd posorili' do kinoiyonon diri . Tu' iyo noddi o koloido' do tumanud di norongou dau di pinoboros do tulun dit ongoilo do komoyon do rombituon , do mantad di kokito i' diyolo' i rombituon .
40002017	Om iyo noddi do nosiliu i pinoboros di Nabi Yoromia , do poingkaa ,
40002018	“ Haro o mihad dot orongou do mantad hilo'd Rama do minglompud do mihad do mogihad . Mogihad i Rasil di tangaanak dau ; om a' no iyau milo dot insasamadan , tu' nangapatai ngai' no iyolo' , ” ka .
40002019	Om kapatai poddi i Horudis , om intalang no kawagu o moloikat do Tuhan dot id di Yusup dot id suang do nipi , di hilo' pod Masir i Yusup .
40002020	Boros ka di moloikat , “ Iri nopo tulun di mamatai daa dilo tanak om nangapatai no . Om tungag nogi' om ngoyo' ilo tanak om ilo tina' dau , om gumuli' kou i' do hilo'd Israil , ” ka .
40002021	Om tungag noddi i Yusup , om tanggayai no dau i tanak diri om i Maria do guminuli' do hilo'd Israil .
40002022	Nga' korongou noddi i Yusup dot i Arkilaus i tanak di Horudis , o suminowoli di Horudis do suminiliu'd raja' do pomogunan do Yudia . Om moddosi iddi i Yusup do mongoi'd hilo' . Om kosunudai poddi iyau do Tuhan dot id suang do nipi , om pakayaai no dau do hilo'd watas do Galilia .
40002023	Om undorong no iyau'd hilo' , dot id iso' bandar di roitan do Nasarit . Om iyo noddi do nabayaan i pinoboros di piro-piro nabi dot i tanak o komoyon , “ Roitan nondo iyau do Tulun do Nasarit , ” ka .
40003001	Om tontok noddi do ruminikot i Yohanis Gampamatis do hiri'd tana' do kowotuan do Yudia , om timpuun no iyau do monuduk .
40003002	Boros ka dau , “ Korologo kou no do momonsoi'd dusa , tu' a' no alaid om korikot no Pomorintaan do surga ! ” ka .
40003003	Om i Yohanis no i tulun di komoyon di Nabi Yosaya , do tontok di minomoros iyau do poingkaa , “ Haro o tulun do mimboros dot opuhod do hilo'd tana' do kowotuan do poingkaa , ‘ Rontisan no ralan do wayaan do Tuhan ; potingon no i ralan do wayaan dau , ’ ka , ” ka dau .
40003004	Pakayan nopo di Yohanis om winonsoi mantad id hulu dot unta , om tagkos no dau om mantad id kulit do nintorusan . Om kanon nopo dau om godu om paha' do mantad hiri'd gouton .
40003005	Om ogumu' o tulun do mantad hilo'd Yorusalim , om mantad id pointongkop do pomogunan do Yudia om mantad id piro-piro watas di potoropis di Bawang do Yordan , do ruminikot dot id di Yohanis .
40003006	Om okuno' no diyolo' i dusa diyolo' , om botisai noddi iyolo' di Yohanis do hiri'd Bawang do Yordan .
40003007	Om ogumu' i' daa o tulun do Parisi om Saduki do ruminikot do mongoi pokibatis . Nga' soira' di nokito di Yohanis iyolo' do rumikot , om boros ka dau , “ Iyokoyu no tulun dit angaraat ! Isai o minomisunud dokoyu do milo kou do moggidu'd mantad id hukuman do Kinorohingan dit oruhai no dau do porikoton ?
40003008	Pointalango' po dokoyu do nokorologo kopio kou do momonsoi'd dusa .
40003009	Kada' nogi' dokoyu soroho' do koidu' kou do mantad id hukuman , do momoros kou piya dot i Abraham o taki dokoyu . Ilaai no dokoyu , dot iti piya watu nga' milo id Kinorohingan do silihon do sinakagon di Abraham !
40003010	Nokosodia' no kapak do panagad di kayu do porotopon do tana' o pananagad . Pointikid-tikid do kayu dit a' mongua' dot osonong om tagadon no om pataamon do hiri'd tapui .
40003011	Iyoho' nopo om waig noo pamatis ku dokoyu do popointalang do nokorologo kou do momonsoi'd dusa ; nga' iyau nopo i rumikot do kosusuhut doho' , om mamatis indo dokoyu do Rusod do Kinorohingan om tapui . Iyau nopo om agayo po ko' iyoho' . Om a' oku i' osorupai do mongigit piya di kasut dau .
40003012	Poingigit no dau o bakul do pangatap di gandum do gisom dot osompipian . Timungon nondo dau i gandum do posuangon do hiri'd sulap , nga' iri nopondo i tapol om tutudan dau do hiri'd tapui dit a' milo'd pisokon , ” ka .
40003013	Om tongkiad no i Yesus do mantad hilo'd Galilia om pakayaai no do hiri'd Bawang do Yordan do mongoi pokibatis di Yohanis .
40003014	Nga' mada' i' daa i Yohanis do mamatis di Yesus . Boros ka di Yohanis , “ Iyoho' nogi' o tosorupai do botisan nu . Nga' iya' nogiddi o rumikot dot id doho' ! ” ka dau .
40003015	Nga' boros ka di Yesus do suminimbar , “ Botisai oku nopo diya' do baino' poo . Om owonsoi ngai' to indo i korohian do Kinorohingan , ” ka dau . Om botisai noddi di Yohanis i Yesus .
40003016	Om kobotisai poddi i Yesus , om tilombus nopo iyau do tuminindal . Om sigog nopoddi do miniangkang o tawan om kokito no di Yesus i Rusod do Kinorohingan do luminintuhun dot id dau do miagal do punai o kowoyo-woyoo' do suminondot .
40003017	Om korongou noddi o boros do Kinorohingan do mantad hilo'd tawan do poingkaa , “ Iti no i Tanak ku di kosianan ku . Om iyau no i kohubayaan kopio do ginawo ku , ” ka .
40004001	Om angatai noddi i Yesus di Rusod do Kinorohingan do kuminaa do hiri'd tana' do kowotuan , om opogumbalan i' iyau do Rogon .
40004002	Om a' i Yesus minakan do solinaid dot apat nohopod o tadau om apat nohopod o totuong . Om louson tomod diri iyau .
40004003	Om rikot noddi i Rogon om boro-boros no di Yesus , “ Okon toi ko' Tanak ko'd Kinorohingan ? Suhuo' pogi' ilo watu do sumiliu'd roti , ” ka dau .
40004004	Nga' boros kad i Yesus , “ Nokotulis no dot id Buuk do Kinorohingan o poingkaa : Okon i' ko' roti noo o kapasi'd tulun , suwai ko' iri nogi' i pointikid-tikid do boros di poboroson do Kinorohingan , ” ka dau .
40004005	Om igitai po di Rogon i Yesus do minongoi do hilo'd Yorusalim , i bandar dot olidang . Om hirio' no di Rogon i Yesus id timpak di Walai'd Sasambayangan dot Agayo .
40004006	Om boros kaddi di Rogon dot id di Yesus , “ Okon toi ko' Tanak ko'd Kinorohingan ? Tuhun pogi' , tu' haro i' o nokotulis dot id Buuk do Kinorohingan do poingkaa , ‘ Suhuon indo do Kinorohingan i moloikat dau do mongintirung diya' , om kahangan ko indo diyolo' om a' i' kootung do watu o gakod nu , ’ ka , ” ka dau .
40004007	Om boros ka di Yesus , “ Nga' haro i' o nokotulis dot id Buuk do Kinorohingan do poingkaa , ‘ Kada' pogumbal do Tuhan i Kinorohingan nu , ’ ka , ” ka dau .
40004008	Om igitai po kawagu di Rogon i Yesus do minongoi dot id iso' o nuluhon dit akawas kopio . Om potuduko' no di Rogon dot id dau o koinsanai'd pomorintaan do hiti'd pomogunan om koinsanai di kakayaan do hiri .
40004009	Om boros ka di Rogon dot id di Yesus , “ Patahakon ngai' ku nopo daa iti dot id diya' , ondung motud ko no do tumuku' doho' , ” ka dau .
40004010	Om boros ka di Yesus , “ Poggidu' no oi Gampamalid ! Nokotulis no dot id Buuk do Kinorohingan o poingkaa , ‘ Tuku' no dot id Tuhan , i Kinorohingan nu , om iyau noo pogobi-obian ! ’ ka , ” ka dau .
40004011	Om tongkiad noddi di Yesus i Rogon . Om rikot no piro-piro moloikat do minongoi ponguhup di Yesus .
40004012	Om korongou poddi i Yesus do nokogiil i Yohanis , om pakayaai no dau do hilo'd Galilia .
40004013	Om undaliu no iyau do mantad hilo'd Nasarit om ongoi no iyau iyon do hiri'd bandar do Kapornaum , i tid disan di Tasik Galilia , id watas do Sibulon om Naptali .
40004014	Om kabayaai noddi i pinoboros di Nabi Yosaya , di nowonsoi di Yesus o miagal diri . Poingkaa o pinoboros di Nabi Yosaya ,
40004015	“ Iri nopo tana' do Sibulon om tana' do Naptali , i ralan do kumaa hilo'd tasik , i tid soborong do Bawang do Yordan , iri no i pomogunan do Galilia , i tana' do tulun dot okon ko' Yohudi !
40004016	Kokito indo do tanawau di kosorong kopio i tulun di poingiyon dot id totuong ! Oulinahan indo do tanawau di kosorong kopio i tulun di poingiyon do hiri'd dasahawan do kapatayon ! ” ka .
40004017	Om mantad poddi om popinsusui no i Yesus do poingkaa , “ Korologo kou nod momonsoi'd dusa , tu' a' no alaid om korikot no Pomorintaan do surga ! ” ka dau .
40004018	Om tontok di manau-panau i Yesus do hiri'd tisan di Tasik Galilia , om kokito no dau o duwo tulun do monginginsada' di miobpinai . Iyolo' nopo om i Simun ( i pinungaranan dot i Pitrus ) om i Andarias , i tadi' dau . Om tontok nopoddi nga' maso diyolo' do mirrambot do hiri'd tasik .
40004019	Om boros ka di Yesus dot id diyolo' , “ Tanud kou pogi' doho' , om tudukan ku i' iyokoyu do mamarambot do tulun , ” ka dau .
40004020	Om olomus nopoddi iyolo' do tuminongkiad di rambot om tanud no di Yesus .
40004021	Om lombus po kawagu i Yesus do minamanau , om kokito no dau o duwo kawagu tulun do miobpinai . Iyolo' nopo nga' i Yakub om i Yohanis , i tangaanak di Sabidi . Om maso diyolo' om i tapa' diyolo' do monombir di rambot do hiri'd parau' . Om iyolo' nga' linohou i' di Yesus .
40004022	Om diiri i' om diiri do tinongkiadan diyolo' i parau' om i tapa' diyolo' , om tanud no iyolo' di Yesus .
40004023	Om tongkop no i Yesus di pomogunan do Galilia . Om minonuduk iyau do hiri'd walai'd sasambayangan om pinopopinsusui iyau di Habar dot Osonong do Pomorintaan do Kinorohingan . Om ogumu' o tulun do liningasan dau do mantad id mogisuwayan o toruol .
40004024	Om nokotongkop o habar di Yesus dot id do pomogunan do Siria , gisom dot ogumu' tomod diri o tulun do ruminikot dot id dau . Om pootodo' no diyolo' dot id dau o koinsanai'd tulun di mogisuayan o toruol om kosusaan . I tulun di norusadan do rusod dot araat , om i kakaran , om it a' koundaliu nga' liningasan ngai' nopo di Yesus .
40004025	Iri nopo tulun di minoyo' di Yesus do maso'ddi nga' ogumu' kopio . Haro mantad hilo'd Galilia , om haro mantad hilo'd Hopod o Bandar , om haro mantad hilo'd Yorusalim , Yudia , om haro po mantad id pomogunan dit id soborong do Yordan .
40005001	Om soira' di nokito di Yesus i tulun dot ogumu'ddi , om takad no iyau do hiri'd nulu-nulu , om irikau no . Om rikot ngai' no i tumatanud dau dot id dau ,
40005002	om timpuun no iyau do minonuduk diyolo' :
40005003	Boros ka dau , “ Olumaag no i tulun di kopuriman do mosikin dot id suang do rusod ; tu' kasanganu indo iyolo' do Pomorintaan do surga !
40005004	Olumaag no i tulun di tumongob ; tu' insasamadan i' iyolo'd Kinorohingan !
40005005	Olumaag no i tulun dit osiriba' o ginawo ; tu' asanganu indo diyolo' iti pomogunan .
40005006	Olumaag no i tulun dit orohian do momonsoi'd korohian do Kinorohingan , do poinghalib mantad ko' korohiano' do minum ko' makan ; tu' pohubayaan indo i korohian do ginawo diyolo' .
40005007	Olumaag no i tulun dit osianan do tulun do suwai ; tu' iyolo' nga' kosianan indo do Kinorohingan !
40005008	Olumaag no i tulun dit olidang o ginawo ; tu' kokito indo iyolo'd Kinorohingan .
40005009	Olumaag no i tulun di popiulud ; tu' roitan indo iyolo'd tangaanak do Kinorohingan !
40005010	Olumaag no i tulun dit inggoriton tu' momonsoi iyolo'd korohian do Kinorohingan ; kasanganu indo iyolo' do Pomorintaan do surga !
40005011	Olumaag kou no dot indaraaton kou piya , om inggoriton , om pinsingudutan , dot i tumanud kou doho' o kopongiyo'ddian .
40005012	Tu' iri piro-piro nabi dit id gulu ko' iyokoyu nga' noinggorit i' do miagal diri . Kotood kou no om kooropod kou no kopio , tu' agayo i' o tisomuli' do nokoopi'd Tuhan do hilo'd surga do patahakon dokoyu , ” ka dau .
40005013	Om boros ka kawagu di Yesus , “ Iyokoyu no miagal do silaon dot id toinsanan o tulun do hiti'd pomogunan . Nga' ondung manau i silaon , om a' no kopio milo do mosin kawagu . Om aiso' no guna'ddi , suwai ko' pataamon poo , om pingulakan pondo'd tulun .
40005014	Iyokoyu no miagal do tanawau diti pomogunan . Iri nopo bandar dit id timpak do nulu-nulu om a' no milo'd lisokon .
40005015	Aiso' i' o tulun di modtutud do lampung om tinggouban nogindod kakanan . Suwai ko' potimpakon i' dau i lampung diri dot id podtitimpakan kasai' do lampung , om otitihan ngai' indo o koinsanai'd tulun do hiri'd suang di walai .
40005016	Om iyo nogiddi tu' potitihon no kopio o tanawau dokoyu dot id tulun do suwai , om okito indo diyolo' i wonsoyon dokoyu dit osonong , om royohon nondo diyolo' i Tapa' dokoyu di hilo'd surga , ” ka dau .
40005017	Om boros ka di Yesus , “ Kada' kou pomusorou do kinorikatan ku nopo om mongoi pananus ngai' di Tourat di Musa om i ponudukan di nabi . Okon i' ko' mongoi pananus diri o kinorikatan ku , suwai ko' mongoi pamayaan di komoyon kopio'ddi .
40005018	Ilaai no dokoyu ! Do solinaid nopod haro o tawan om pomogunan , om iso' pod hurup ko' titik do hurup dit okooro' dot id Tourat nga' aiso' i' o tonuson , dot a' po angabayaan ngai' iri !
40005019	Iyo nopoddi , om isai nopo tulun di tumolibamban dot ongoiso' piya di toturan diri , dot iri piya daa i toturan dit okooro' , om i tulun di monuduk do tulun do suwai do momonsoi do miagal diri , om osiliu nod tulun dit aiso' kopio o ngaran-ngaran dot id suang do Pomorintaan do surga . Nga' isai nopo tulun di tumanud di Tourat om i monuduk do tulun do suwai do momonsoi'd miagal diri , om osiliu nod tulun dit agayo o ngaran dot id suang do Pomorintaan do surga .
40005020	Iyo nopoddi , om soro-soroho' no dokoyu : Milo kou id sumuang di Pomorintaan do surga , ondung poimaha' o kotorodoko' dokoyu ko' i guru do Tourat om i tulun do Parisi , do momonsoi di korohian do Kinorohingan ! ” ka dau .
40005021	Om boros ka kawagu di Yesus , “ Koilo kou i' di ponudukan di taki-aki toko' do poingkaa , ‘ Kada' kou pamatai ; tu' isai nopo i mamatai om bisaraon no , ’ ka .
40005022	Nga' baino' nopo om poingkaa o doho'd poboroson dot id dokoyu : Isai nopo i tumogod do tulun do suwai , om bisaraon no ; om isai nopo i momolupu' do tulun do suwai , om mositi' nod bisaraon dot id toguang di momimisara' do tumanud di toturan do tugama' . Om isai nopo o momoros do , ‘ Basug ! ’ ka , do tulun do suwai o komoyon , om apatut no do pataamon do hilo'd tapui naraka .
40005023	Iyo nopoddi , om ondung haro o tiso' dokoyu di maso'd papatahak do porsombahan dot id Kinorohingan , om sigog indo dot osorou dau do haro o katagadan do tulun do suwai dot id dau ,
40005024	om mositi' no do tongkiadan po dau i porsombahan dau'ddi do hiri'd dotimbabaan di pananaraban do porsombahan , om mongoi po ponokibabas di tulun dit otogod dau . Om gumuli' nogindo do mongoi papatahak di porsombahan dau dot id Kinorohingan .
40005025	Ondung haro o tulun di mamadawa dokoyu om i mangangat dokoyu do mibisara' dot id kut , om lumomus kou no kopio do mongoi ponokibabas dau do daamot pod haro o maso , om a' po koongoi dot id kut . Tu' ondung amu' , nga' patahakon kou nondo di tulun diri dot id hakim , om patahakon kou nondo di hakim dot id pulis . Om posuangon kou nondo di pulis dot id giil .
40005026	Om ilaai no dokoyu dot : A' kou no milo'd lumabus do mantad hiri'd giil , dot a' po dokoyu abayaran ngai' i nakadanda' dokoyu , ” ka dau .
40005027	Om boros ka kawagu di Yesus , “ Koilo kou i' do haro o ponudukan do poingkaa , ‘ Kada' kou pagampahu' , ’ ka .
40005028	Nga' baino' nopo om poingkaa o doho'd poboroson dot id dokoyu . Isai nopo o kusai di montong do tondu' do mikuwo'd orohian daa do monokidudun di tondu'ddi ; om nakapagampahu' no dot id tondu'ddi dot id suang do ginawo dau !
40005029	Ondung i mato dokoyu'd wanan o kobungou dokoyu do momonsoi'd dusa , om irulon nogi' om pataamon i mato'ddi . Mogo-mogot nogid atagakan kou dot ongoiso' do pakakas do tinan dokoyu ko' oinsanan o tinan dokoyu do kataam do hilo'd naraka .
40005030	Ondung i longon dokoyu'd wanan o kobungou dokoyu do momonsoi'd dusa , om potodon nogi' om pataamon i longon diri ! Mogo-mogot nogi' dot atagakan kou do tiso' o longon dokoyu ko' oinsanan o tinan dokoyu do kosuang do naraka , ” ka dau .
40005031	Om boros ka kawagu di Yesus , “ Om haro po o ponudukan do poingkaa : pointikid-tikid do kusai di magada' do sawo dau , om mositi' no dot onuan dau do surat do kopiadaan i tondu'ddi .
40005032	Nga' baino' nopo om poingkaa o doho'd poboroson dot id dokoyu : isai nopo o kusai di magada' do sawo dau om a' i' daa miningraraat i sawo dau'ddi , om iyau no o kobungou di sawo dau do magampahu' , do kakawin kawagu no i sawo dau'ddi . Om isai nopo i mangawin di tondu' di naadaan diri , om kapagampahu' no , ” ka dau .
40005033	Om boros ka kawagu di Yesus , “ Koilo kou i' do poingkaa po daa o ponudukan di taki-aki toko' , ‘ Sulungon kasai' no dokoyu i batos dokoyu . Nunu nopo i nakabatos dokoyu do mikuwo'd suminumpa' kou dot id toguang do Kinorohingan , om mositi' no do sulungon dokoyu iri , ’ ka .
40005034	Nga' baino' nopo om poingkaa o doho'd poboroson dot id dokoyu : Kada' kou nopo kopio sumpa' do rumait do tawan , tu' ilo' nopo tawan om tirikohonon i' do Kinorohingan do momorinta' .
40005035	Om kada' kou sumpa' do rumait do pomogunan , tu' iti nopo pomogunan om koulokon do lapap do Kinorohingan . Om kada' kou sumpa' do rumait do Yorusalim tu' iri no o bandar di Raja' dot agayo .
40005036	Om kada' kou sumpa' do rumait do tulu dokoyu , tu' a' kou i' milo do popurak ko' popoitom po dino tobuk dokoyu , dot ongoiso-iso' piya .
40005037	Poboroson nopo om , ‘ Oo , ’ ka , ko' , ‘ Amu' , ’ ka , tu' ogumu' nopo ko' iri o boros om mantad no dot id Rogon , ” ka dau .
40005038	Om boros ka kawagu di Yesus , “ Koilo kou i' do haro po o ponudukan do poingkaa , ‘ mato o pomolokop do mato om nipon o pomolokop do nipon , ’ ka .
40005039	Nga' baino' nopo om poingkaa o doho'd poboroson dot id dokoyu : Kada' dokoyu suliai dot araat i tulun di nokowonsoi'd araat dot id dokoyu . Suwai ko' ondung haro o tulun do monompiling do pingas dokoyu'd wanan , om pologoson nopo i tulun diri do monompiling do pingas dokoyu'd gibang .
40005040	Om ondung haro o tulun do porikot dokoyu dot id hakim do hilo'd kut , do mamadawa dokoyu , tu' pokioonuan di tulun diri i rasuk dokoyu dit a' i' agayo no o gatang , om patahakon nopo dokoyu kawagu dau i rasuk dokoyu dit agayo o gatang .
40005041	Om ondung haro o soudor do mononsog dokoyu do mamabo do binabo dau do songkilomito o kosoduwo' , om boboon nopo dokoyu iri do duwo o kilomito do kosoduwo' .
40005042	Ondung haro o tulun di haro kopio o pokionuon dot id dokoyu , om patahakon nopo iri dot id tulun diri , om haro nopo o tulun do molos do nunu nopo do mantad id dokoyu , om pooloson nopo dokoyu i tulun diri , ” ka dau .
40005043	Om boros ka kawagu di Yesus , “ Koilo kou i' do haro po o ponudukan do poingkaa , ‘ kosianai kou no di tambalut dokoyu om karaatai kou no di pisangod dokoyu , ’ ka .
40005044	Nga' baino' nopo om poingkaa o doho'd poboroson dot id dokoyu : Kosianai kou no di pisangod dokoyu , om sambayangai no dokoyu i tulun di monginggorit dokoyu ,
40005045	om osiliu kou i' do tangaanak di Tapa' dokoyu di hilo'd surga . Tu' potitihon id Kinorohingan ilo tadau dau dot id tulun dit osonong om id tulun dit araat . Om onuan dau'd rasam i tulun di momonsoi'd otopot om i tulun di momonsoi'd araat .
40005046	Tu' ondung iri no i tulun dit osianan dokoyu o kosianan dokoyu , om nunu daa o koponomulian do Kinorohingan dokoyu ? Tu' a' toi iyo iddi i tulun di gomponimung do sukai ?
40005047	Om ondung iri no i tambalut dokoyu o suahon dokoyu om nunu'ddi kopio o komogoto' dokoyu ko' mantad di tulun di suwai ? Tu' iri piya i tulun dot a' kotutun do Kinorohingan nga' momonsoi i' do miagal diri !
40005048	Iri nopo i Tapa' dokoyu di hilo'd surga om osianan i' kopio do koinsanai'd tulun . Om iyokoyu nga' apatut nogi' dot osianan kopio do koinsanai'd tulun , ” ka dau .
40006001	Om boros ka kawagu di Yesus do minonuduk , “ Soro-sorohon no kopio dokoyu . Kada' kou nogi' kopio pomonsoi di ponuhuan do tugama' dokoyu dot id toguang do tulun dot ogumu' do popokito-kito nod tulun . Tu' ondung iyo'ddi o wonsoyon dokoyu , om a' kou no somulian di Tapa' dokoyu di hilo'd surga .
40006002	Iyo nopoddi , om soira' nopo do momuhawang kou do tulun di mosikin , om kada' kou pokimokito-kito'd tulun , do miagal di wonsoyon do tulun di minsorupai-rupai no toomod . Tu' korohian nopo diyolo' do momuhawang do tulun om hilo'd walai'd sasambayangan om hilo'd talun-alun , om arayou indo iyolo'd tulun do suwai . Nga' ilaai no dokoyu , do naanu ngai' no diyolo' i tisomuli' diyolo' .
40006003	Nga' iyokoyu nopo , om soira' nopo do momuhawang kou , om kada' dokoyu popimboroso' iri , om aiso' i' o tulun do suwai do koilo , dot iri piya i tambalut kopio dokoyu .
40006004	Pologoson nopo dot aiso' o tulun do koilo di winonsoi dokoyu'ddi , do suwai ko' i Tapa' dokoyu di hilo'd surga . Tu' okito i' dau i winonsoi dokoyu dit a' okito'd tulun do suwai , om somulian kou indo dau , ” ka dau .
40006005	Om boros ka kawagu di Yesus , “ Soira' nopo do sumambayang kou , om kada' kou omit di tulun di minsorupai-rupai no toomod . Tu' korohian nopo diyolo' om mingkakat do sumambayang do hilo'd walai'd sasambayangan om hilo'd kopogisasalawatan do ralan , om okito' i' iyolo'd tulun . Ilaai no dokoyu , dot iri-iri no moti' o tisomuli' dot aanu diyolo'ddi .
40006006	Nga' iyokoyu nopo , om soira' nopo do sumambayang kou om sumuang kou po dot id bilik , om tabanan i wawayaan , om sumambayang nogindo dot id Tapa' dokoyu dit a' okito . Om somulian kou indo di Tapa' dokoyu , tu' okito i' dau i wonsoyon dokoyu di poillisok diri .
40006007	Om soira' nopo do sumambayang kou , om kada' kou pindala' tomod do boros dit aiso' o komoyon , do miagal di tulun dit a' kotutun do Kinorohingan . Tu' ondos daa diyolo' om kogumuo' do boros diyolo'd sumambayang o korongou-rongou'd Tuhan di sambayang diyolo' .
40006008	Kada' kopio kou omit di sambayang diyolo' . Tu' oilaan no di Tapa' dokoyu it apatut dot aanu dokoyu do tontok piya dit a' po dokoyu opokianu iri .
40006009	Iyo nopoddi , om sumambayang kou no do poingkaa , ‘ Oi Tapa' dahai i hilo'd surga : Iya' no o Kinorohingan , om aiso' no o suwai . Pokionuon dahai do tumuku' om momusou diya' o koinsanai'd tulun .
40006010	Iya' no o Raja' dahai . Pokionuon dahai dot iya' o momorinta' do hiti'd pomogunan ; om atanud o korohian nu'd hiti do miagal dot atanud do hino'd surga .
40006011	Onuwai no iyahai do takanon di kabagal dahai do tadau'd baino' .
40006012	Ompunai no iyahai di kasalaan dahai , tu' iyahai nga' nakapangampun no di kasalaan do tulun di kisala' dot id dahai .
40006013	Kada' pologoso' do tumanus o kotumbayaan dahai do tontok dit oontok iyahai'd pogumbalan , suwai ko' poiduwo' no iyahai do mantad id kuasa' di Yaraat . [ Iya' no o Raja' di kikuasa' om i kikagayaan do gisom do poingompus . ’ Amin . ]
40006014	Ondung mangampun kou di tulun di kasala' dot id dokoyu , om ompunan kou no di Tapa' dokoyu di hilo'd surga di kasalaan dokoyu .
40006015	Nga' ondung a' kou mangampun do kasalaan do tulun do suwai , om iri Tapa' dokoyu do hilo'd surga nga' a' no mangampun do kasalaan dokoyu , ” ka dau .
40006016	Om boros ka kawagu di Yesus , “ Soira' nopo do puasa kou , om kada' kou omit di tulun di minsorupai-rupai no toomod tu' minglunggui-lunggui . A' no diyolo' sonong-sonongon o rabas diyolo' do mokimohilo-hilo'd oilaan do tulun do suwai do puasa . Nga' ilaai no dokoyu , dot iri-iri no moti' o tisomuli' dot aanu diyolo'ddi .
40006017	Nga' puasa kou nopo iyokoyu om monginglagup kou no , om monudai ,
40006018	om aiso' indo o tulun do suwai do koilo do puasa kou , do suwai ko' iri no i Tapa' dokoyu dit a' okito . Okito i' dau i wonsoyon dokoyu dit a' okito'd tulun do suwai , om somulian kou indo dau , ” ka dau .
40006019	Om boros ka kawagu di Yesus , “ Kada' kou ponimung do dapu' dokoyu do hiti'd pomogunan , tu' hiti nopo om haro i' o tanai om togor do mamaraag di dapu' , om haro o tulun do mongoi panakau'ddi .
40006020	Nga' potimung kou no do dapu' dokoyu do hilo'd surga , tu' aiso' no o tanai om aiso' o togor do mamaraag , om aiso' o tulun do mongoi panakau di dapu'ddi .
40006021	Tu' hinonggo nopo o koiyonon di dapu' dokoyu om hiri no o kosokoton do ginawo dokoyu , ” ka dau .
40006022	Om boros ka kawagu di Yesus , “ Mato nopo om miagal do lampung do tinan . Osonong nopo o mato dokoyu om anawau ngai' no o tinan dokoyu .
40006023	Nga' ondung a' kokito o mato dokoyu , om otuong no o tinan dokoyu . Iyo nopoddi , om ondung otuong i lampung do tinan dokoyu , om odondom no kopio o kotuongo'ddi , ” ka dau .
40006024	Om boros ka kawagu di Yesus , “ Aiso' i' o tulun do milo do sumiliu'd turipon do duwo o tuan . Tu' poinggayo-gayo nondo o kosianan dau do tiso' di tuan dau ko' mantad di tuan dau di tiso' . Om otorodok iyau do tumanud di boros di tuan dau di tiso' nga' a' indo dau pusohon i tuan dau di tiso' . Om iyokoyu nga' iyo nogiddi , tu' a' kou i' milo do sumiliu'd turipon do Kinorohingan om turipon pondo do kakayaan .
40006025	Iyo nopoddi , om soro-sorohon no dokoyu ; kada' kou katangkabo dot id suang do koposi-posion dokoyu , kada' kou katangkabo ondung nunu o takanon om inumon dokoyu , om ondung nunu o pakayon dokoyu . Tu' a' toi agayo i' o guna' do koposion ko' mantad do taakanon , om agayo o guna' do tinan ko' mantad do pakayan ?
40006026	Antangai pogi' dokoyu ilo tombolog nga' a' i' moti' momutanom , om a' mongomot , om a' potimung di tua' do totonomon dot id sulap . Nga' iyo piya'ddi , nga' gompion i' di Tapa' dokoyu di hilo'd surga ilo tombolog . Om a' toi poingharo kou i' kopio iyokoyu ko' mantad dilo tombolog ?
40006027	Om mulong piya do tumangkabo kou nga' aiso' i' o tiso' dokoyu do kooput do tumur dot ongoniba' piya .
40006028	Nokuro tu' tumangkabo kou ondung nunu o pakayon dokoyu ? Antangai pogi' dokoyu ilo bunga do poinsuni do hiti'd talun , a' i' ilo bunga morobuat om a' mangawol ;
40006029	nga' i Raja' Suliman piya tu' kaya' kopio nga' aiso' i' o pakayan dit iyo dilo dombunga kolumis !
40006030	Sumuni no ilo sakot do baino' , om suab pondo om aayi' nod tutudan . Nga' iyo piya'ddi nga' lumison id Kinorohingan ilo sakot . Om okuro-kuro kou nogindo daa iyokoyu ! Nga' okoro' kopio o kotumbayaan dokoyu !
40006031	Kada' kou katangkabo , gisom do momoros kou dot , ‘ Nunu no ma o kanon toko' ? ’ ka , ko' , ‘ Nunu no ma o tinumon toko' ? ’ ka , ko' , ‘ Nunu no ma o pakayon toko' ? ’ ka .
40006032	Iri ngai' no i tihumon do tulun dit a' kotutun do Kinorohingan . Nga' iri nopo i Tapa' dokoyu do hilo'd surga , om koilo i' dot apatut dot angaanu ngai' dokoyu iri .
40006033	Iyo nopoddi , om poguluonon no kopio dokoyu'd momusou o Pomorintaan do Kinorohingan om wonsoyon no dokoyu i korohian dau . Om patahakon nogindod Kinorohingan dot id dokoyu o koinsanai di suwai ko' iri .
40006034	Iyo nopoddi , om kada' kou katangkabo do tumimbaba' do tadau'd suab . Tu' haro po o katangkabaan do suwai do tadau'd suab . Ula' no i kosusaan do tadau'd baino' , kada' no dokoyu ruhangai iri , ” ka dau .
40007001	Om boros ka kawagu di Yesus , “ Kada' kou papasala' do tulun do suwai , om a' kou i' iyokoyu pasalaon do Kinorohingan .
40007002	Tu' poingkuro nopo o ralan dokoyu do papasala' do tulun do suwai , om iyo noddi o Kinorohingan do papasala' dokoyu . Om nunu nopo o toturan di pakayon dokoyu do papasala'd tulun do suwai , om iri no o pakayon do Kinorohingan do papasala' dokoyu .
40007003	Nokuro tu' okito nogi' kopio dokoyu o giniab do kayu dit okooro' do nokoliwata' do mato do tobpinai dokoyu om a' i' dokoyu opurimanan o kayu di songwatang i' o kogoyoo' do nokoliwata' do mato dokoyu iyokoyu ?
40007004	Poingkuro kou do milo'd momoros dot id tobpinai dokoyu dot , ‘ Hondi , iduwo' ku diya' ino giniab do kayu dot okooro' do nokoliwata' do mato nu , ’ ka , om maso i' do haro o watang do kayu do nokoliwata' do mato dokoyu iyokoyu ?
40007005	Oi tulun di minsorupai-rupai no toomod ! Iduwo' po dokoyu i watang do kayu do nokoliwata' do mato dokoyu , om atarang nogindo kopio o pogogontong dokoyu , om milo kou do mongidu' di giniab do kayu dit okooro' do nokoliwata' do mato di tobpinai dokoyu .
40007006	Kada' dokoyu patahako'd tasu o nunu nopo it olidang , tu' gumuli' no moti' i tasu'ddi om mongoi no pongokot dokoyu . Om kada' dokoyu patahako' do wogok o mutiara' , tu' pingulakan no moti' di wogok i mutiara'ddi , ” ka dau .
40007007	Om boros ka kawagu di Yesus , “ Pokianu kou no , om oonuan kou i' ; pogihum kou no , om okito i' dokoyu ; pogkoritik kou nod totobon , om iwangan kou indo .
40007008	Tu' iri nopo tulun di mokianu , om kaanu no ; om i tulun di mogihum nga' kokito no ; om i tulun di mogkoritik do totobon nga' iwangan no .
40007009	Haro toi o tapa' dot id pogialatan dokoyu di patahak do watu dot id tanak dau , do roti o pokionuon di tanak dau ?
40007010	Ko' patahak pod tompoluluhu do sada' o pokionuon di tanak dau ?
40007011	Mulong piya dot angaraat kou nga' milo kou i' do papatahak dit ongosonong dot id tangaanak dokoyu . Om a' nogi' tuu'ndo milo do papatahak dit ongosonong i Tapa' dokoyu di hilo'd surga ? Iyau nopo om koilo po ko' iyokoyu do papatahak dit ongosonong dot id tulun di mokianu dau .
40007012	Wonsoyon no dokoyu dot id tulun do suwai o poingkuro nopo i korohian dokoyu do wonsoyon diyolo' dot id dokoyu . Iri no o komoyon kopio di Tourat di Musa om i ponudukan di piro-piro o nabi , ” ka dau .
40007013	Om boros ka kawagu di Yesus , “ Suang kou no di wawayaan dit okikip ; tu' iri nopo i wawayaan om i ralan do kumaa do hilo'd naraka om agayo , om ogumu' o tulun do maya'ddi .
40007014	Nga' iri nopo i wawayaan om i ralan do wayaan do tulun do kumaa dot id koposion om okikip om aradaat po . Om okuuri' o tulun do kotunud diri , ” ka dau .
40007015	Om boros ka kawagu di Yesus , “ Antaan-taan no dokoyu i nabi di goudut . Tu' mingiyo-iyo daa iyolo' do dumba' do rumikot dot id dokoyu , nga' otopot nopo kopio om iyo i' iyolo' di toni tu' orongit .
40007016	Otutunan indo dokoyu iyolo' dot i kowoyo-woyoon diyolo' o kotutun-tutun . Iri nopo bulungkut do korugian om a' i' mongua' do tua'd anggur , om i guas do rugi nga' a' i' mongua' do tua'd ara .
40007017	Orombung nopo i kayu om osonong no i tua' . Nga' a' nopo orombung i kayu om araat no o tua' .
40007018	Kayu nopo dit orombung om a' i' mongua'd araat , om i kayu dit a' orombung nga' a' i' mongua'd osonong .
40007019	Om iri nopo kayu dot a' osonong o tua' , om tagadon no om tutudan .
40007020	Om iyo noddi i nabi di goudut . Otutunan indo dokoyu iyolo' dot i kowoyo-woyoon diyolo' o kotutun-tutun , ” ka dau .
40007021	Om boros ka kawagu di Yesus , “ Okon i' ko' oinsanan o tulun di mamarait doho' do , ‘ Tuhan , Tuhan , ’ ka , do kosuang di Pomorintaan do surga . Suwai ko' iri no i tulun di momonsoi'd korohian do Tapa' ku do hilo'd surga .
40007022	Orikot nopondo i Tadau'd Kopomutusan , om ogumu' nondo o tulun do momoros dot id doho' do poingkaa , ‘ Tuhan , Tuhan , okon toi ko' id suang i' do ngaran do Tuhan do pinopopinsusui iyahai do boros do Kinorohingan ? Om okon toi ko' id suang i' do ngaran do Tuhan do minonunsub iyahai'd rusod dot araat om miningwonsoi iyahai do piro-piro o koimayaan ? ’ ka no .
40007023	Nga' poingkaa nondo o posimbaron ku , ‘ A' oku i' kotutun dokoyu ! Poggidu' kou nogi' , iyokoyu i mingwonsoi dot araat ! ’ kangku nondo , ” ka dau .
40007024	Om boros ka kawagu di Yesus , “ Iyo nopoddi , om iri nopo i tulun di korongou do boros ku om tumanud nondo kopio'ddi , om iyo no di tulun dit oilo tu' minamaal do walai dau do poingimpou do watu .
40007025	Tu' tontok di ruminasam dot asapou , om luminuyud dot agayo , om tuminongus dot opuhod do nokobuntul di walai dau , om a' i' nahaba' i walai dau tu' hiri id watu o pinawaalan dau di walai dau .
40007026	Om iri no i tulun di korongou diti boros ku nga' a' indo tumanud diti , om iyo di tulun do basug di minamaal do walai dau do hiri'd togis .
40007027	Om tontok di ruminasam dot asapou , om luminuyud dot agayo , om tuminongus dot opuhod do nokobuntul di walai dau , om kahaba' nopo i walai dau'ddi . Om karaag nopo kopio i walai dau ! ” ka dau .
40007028	Om kopongo noddi i Yesus do minonuduk , om ongoimayaan nopo i tulun di hino'd hiri do nokorongou di ponudukan dau .
40007029	Tu' i Yesus nopo om haro i' kopio o kuasa' do monuduk , om a' i' iyo di guru do Tourat diyolo' .
40008001	Om ruhuk noddi i Yesus di nulu-nulu , om ogumu' tomod o tulun do minoyo' dau .
40008002	Om tontok noddi do ruminikot o songulun di kitoruol do kusta . Om ongoi no otud i tulun diri dot id toguang di Yesus , om boro-boros nod poingkaa , “ Tuan , ondung orohian ko , om milo ko i' do momolingos doho' , ” ka dau .
40008003	Om ngoyo' no di Yesus kamao' i tulun diri om boro-boros nod , “ Orohian oku i' . Olingasan ko i' ! ” ka dau . Om diiri i' om diiri do nolingos i toruol di tulun diri .
40008004	Om boros kaddi di Yesus dot id dau , “ Soro-sorohon no ! Kada' nogi' kopio posusuyo' iti dot id disai nopo . Nga' ongoi nogi' solowot dit imam om mokiporisa' i' dau do mongilo kopio ondung nolingasan ko . Om papatahak nogindo do porsombahan di sorobon do miagal di pinonuhuan di Musa , do popointalang dot id tulun do suwai do nolingasan kopio ko ! ” ka dau .
40008005	Tontok di nokorikot i Yesus do hilo'd Kapornaum , om rikot no dot id dau o songulun o boyoon do soudor do Rum , do minongoi pokitulung dau .
40008006	Boros ka di boyoon do soudor , “ Tuan , sumakit i susuhuon ku do hilo'd duwalai . Om a' no iyau koundaliu do poinglii do hiri'd toodopon , om oinggorit tomod iyau , ” ka dau .
40008007	Om boros ka di Yesus , “ Ngoyon ku i' iyau lingasai , ” ka dau .
40008008	Nga' boros ka di boyoon do soudor , “ A' i' minog do mongoi , oi Tuan . A' oku i' osorupai do pasalakoi diya' di walai ku . Pomoros nopo do momolingos di toruol dau om olingasan i' i susuhuon ku .
40008009	Tu' iyoho' nga' id siriba' id kuasa' di pagawai dit asawat ko' doho' o pangkat . Om haro o piro-piro o soudor dot id siriba' do kuasa' ku . Om ondung , ‘ Pamanau ! ’ kangku nopo do monuhu' do songulun di soudor ku , om mamanau no iyau . Om ondung moro-boros oku do , ‘ kaino'd hiti ! ’ kangku nopo dot id soudor ku di suwai , om rumikot no iyau . Om ondung , ‘ wonsoyon iti ! ’ kangku do monuhu' di susuhuon ku , om wonsoyon no dau , ” ka dau .
40008010	Om noimayaan tomod diri i Yesus do nokorongou di pinoboros di boyoon do soudor diri . Om boros kaddi dau dot id tulun di manud-tanud dau , “ Oimayaan oku no kopio do kotumbayaan do tulun diti . Id pogialatan piya do tulun dot Israil nga' a' oku po nokosolowot do tulun di kikotumbayaan dot irad diti kagayo !
40008011	Otopot i' kopio , dot ogumu' nondo o tulun do rumikot do mantad hilo'd koulayon om hilo'd kotonobon do mongoi ponokioropod do poinsugku' di Abraham , om i Isak , om i Yakub , do hiri'd poginakanan dot id suang di Pomorintaan do surga .
40008012	Nga' maha' nogindo i tulun dit apatut daa do kosuang di Pomorintaan do Kinorohingan om pataamon do hiri'd totuong , i hiri'd soliwan . Om hiri nondo iyolo' do mingihad om oinggorit , ” ka dau .
40008013	Om boros kaddi di Yesus dot id boyoon do soudor diri , “ Poguliai no , om poingkuro nopo i kotumbayaan nu , om osiliu no kopio o miagal diri , ” ka dau . Om diiri i' om diiri do nolingasan i susuhuon di boyoon do soudor diri .
40008014	Ongoi no i Yesus do hiri'd walai di Pitrus , om kokito no dau i tiwanon di Pitrus do tondu' do poinglii do hiri'd toodopon do sogiton tomod .
40008015	Om ngoyo' no di Yesus kamao' o longon di tiwanon di Pitrus , om kolingos nopoddi i sogiton dau . Om tungag noddi iyau om ongoi no pogobi-obi' di Yesus .
40008016	Sosodopon noddi , om rikot no o tulun dot id di Yesus do minongoi papaatod dot ogumu' o tulun di nongorusadan do rusod dot araat . Om iso' no o boros di Yesus do minonunsub ngai' di rusod dot araat diri om minomolingos ngai' di tulun di sumakit .
40008017	Om winonsoi ngai' pogi' di Yesus o miagal diri nga' mamayaan di pinoboros di Nabi Yosaya do poingkaa , “ Binabo dau o koinggoritan toko' om liningos dau i toruol toko' , ” ka .
40008018	Nga' kokito nopoddi di Yesus dot ogumu' tomod o tulun do hiri'd posorili' dau , om suhuo' no daa dau i tumatanud dau do sumoborong di tasik .
40008019	Nga' rikot nogiddi o songulun o guru do Tourat dot id di Yesus , om boro-boros nod poingkaa , “ Guru , orohian oku do tumanud diya' do hinonggo nopo o pakayaan nu ! ” ka .
40008020	Om boros ka di Yesus do suminimbar , “ Toni nopo om kiluang i' , om tombolog nga' haro i' o rumun , nga' aiso' i' moti' o liiyon do Tanak do Tulun , ” ka dau .
40008021	Om boros kaddi do songulun di tumatanud dau di suwai , “ Nga' Guru , potumboyoo' oku po daa diya' do muli' do mongoi pomolobong di tapa' ku , ” ka .
40008022	Nga' boros ka di Yesus do suminimbar , “ Tanud nopo doho' , om pologoson nopo i tulun do napatai do momolobong dit oiyo ko' napatai , ” ka .
40008023	Om sakai noddi i Yesus do parau' , om woyo' no dau i tumatanud dau .
40008024	Om sigog nopoddi do rikot o tongus dit opuhod tomod do hiri'd tasik gisom dot osuangan do tumbak i parau' . Tontok nopoddi om koodop i Yesus .
40008025	Om ngoyo' noddi iyau posikai di tumatanud dau . Boros ka diyolo' , “ Guru tulungo' iyahai ! Olonsod toko' moti' ! ” ka .
40008026	Om boros ka di Yesus , “ Nokuro tu' moddosi kou ? Noo , nga' a' kou i' monongkuyaan kopio doho' ! ” ka dau . Om ingkakat noddi i Yesus om suhuo' no dau do tumingkod i tongus dit opuhod om i tumbak dot agayo di hiri'd tasik . Om kotingkod nopoddi i tongus dot opuhod om i tumbak dot agayo .
40008027	Om ongosuayan tomod diri i tumatanud di Yesus . Boros ka diyolo' , “ Nunu maddi kopio koulun ilo' tu' tongus piya om tumbak nga' tumanud i' do boros dau ! ” ka .
40008028	Om korikot noddi i Yesus do hiri'd soborong di tasik , it id watas do Gadara . Om rikot no dot id dau o duwo o tulun di norusadan do rusod dot araat . Iri nopo duwo o tulun diri nga' orongit tomod gisom dot aiso' no o tongoiso' piya'd tulun do kobulun do maya'd hiri .
40008029	Om soliwan no iyolo' do mantad hiri'd luang di pamalabangan , om pinggiak nod , “ Oi Tanak do Kinorohingan , kukuroyon nu iyahai ? Mongoi ko no ponginggorit dahai dot a' po orikot o maso ? ” ka .
40008030	Om hiri nopod sodu-odu' diyolo' nga' haro ot ogumu' o wogok do sonsungal-sungal .
40008031	Om boros ka di rusod dot araat dot id di Yesus , “ Sunsubon nu nopo iyahai do posoliwan om suhuon no iyahai do mongoi suang dilo wogok , ” ka .
40008032	Om boros ka di Yesus , “ Ongoi kou ! ” ka . Om soliwan noddi i rusod dot araat do mantad id duwo o tulun diri , om ongoi no suang di wogok dot ogumu'ddi . Om panangkus ngai' nopoddi i wogok om ongoi no do hiri'd koimpa' do piras , om tuhun nod hiri'd tasik . Om kongolondod ngai' nopoddi i wogok diri .
40008033	Om panangkus ngai' noddi i gompomogompi' di wogok do minongoi do hiri'd bandar , om popinsusuyo' no diyolo' o koinsanai di nosiliu'ddi om iri nogi' i nosiliu dot id duwo o tulun di norusadan do rusod dot araat .
40008034	Om ongoi ngai' nopoddi solowot di Yesus i tulun di hiri'd bandar diri . Om kosolowot poddi diyolo' i Yesus om pokionuo' no kopio diyolo' do tumongkiad i Yesus di watas diyolo' .
40009001	Om sakai no i Yesus do parau' om soborong no di tasik , do guminuli' do hiri'd kampung dau .
40009002	Om hilo' no o piro-piro o tulun do pinapaatod dot id di Yesus do songulun it a' koundaliu , om poinglii po dot id sarasai . Om kokito nopoddi di Yesus o kogoyoo' do kotumbayaan di tulun diri , om boro-boros no iyau di tulun dit a' koundaliu'ddi do poingkaa , “ Oi tanak ku , pogiroto' no o ginawo nu ! Tu' noompunan ngai' no o dusa nu , ” ka .
40009003	Om haro'ddi o piro-piro o guru do Tourat di hino'd hiri do momusorou do poingkaa , “ Mongindaraat id Kinorohingan o tulun diti ! ” ka .
40009004	Nga' oilaan i' di Yesus it osorou diyolo' , om boros kaddi dau , “ Nokuro tu' iyo kopio'ddi karaat o pomusarahan dokoyu ?
40009005	Honggo ma ot osonong-sonong do popoboros , ‘ Noompunan no o dusa nu ’ ka , ko' ‘ Ingkakat no , om mamanau i' ’ ka ?
40009006	Nga' pointalangon ku no do dinondo do kikuasa' i Tanak do Tulun do mangampun do dusa do hiti'd pomogunan , ” ka dau . Om boros kaddi di Yesus dot id tulun dit a' koundaliu'ddi , “ Ingkakat , om saano' ino liniiyon nu , om muli' nondo ! ” ka dau .
40009007	Om ingkakat no i tulun dit a' koundaliu'ddi , om uli' no do hiri'd walai dau .
40009008	Om kokito ngai' poddi i tulun di nosiliu'ddi , om kongooris no iyolo' , om pamarayou noddi iyolo'd Kinorohingan ; tu' iyo i' kopio'ddi kagayo o kuasa' do pinatahak dau dot id tulun .
40009009	Om tongkiad noddi i Yesus do kinoiyonon diri . Om tontok di manau-panau iyau , om kokito no dau o songulun o gomponimung do sukai dot i Matius o ngaran , do poirikau do hiri'd tupis di pambayaran do sukai . Om boros ka di Yesus dot id dau , “ Kaino tanud doho' ! ” ka . Om ingkakat noddi i Matius om tanud no iyau di Yesus .
40009010	Om tontok di maso di Yesus do makan do hiri'd walai di Matius , om rikot no o gomponimung do sukai dot ogumu' om piro-piro o tulun di pakaraaton do tulun dot ogumu' , do minongoi akan do potorungak di Yesus om i tumatanud dau .
40009011	Om haro'ddi o piro-piro o tulun do Parisi do nokokito diyolo' . Om uhoto' no diyolo' i tumatanud di Yesus , “ Nokuro tu' mongoi i guru dokoyu akan do potorungak di gomponimung do sukai om i tulun dit angaraat ? ” ka diyolo' .
40009012	Nga' norongou i' di Yesus i tuhoton diyolo'ddi , om boros ka dau do suminimbar , “ Iri nopo tulun dit aiso' o toruol om a' i' minog do porikatan do dokutur , suwai ko' iri no i tulun di kitoruol .
40009013	Sorisidon no dokoyu o komoyon dit ayat dot id suang do Buuk do Kinorohingan do poingkaa , ‘ Korohian ku nopo om kosianan , om okon i' ko' porsombahan do tayam-tayam di maan sorobo' , ’ ka . Tu' kinorikatan ku nopo om okon i' ko' mongoi pomolohou di tulun di momusorou dot osonong iyau , suwai ko' momolohou di tulun di kopuriman dot araat iyau , ” ka dau .
40009014	Om rikot noddi i tumatanud di Yohanis Gampamatis dot id di Yesus . Om ponguhot no iyolo' do poingkaa , “ Nokuro tu' iyahai nopo om i tulun do Parisi om puasa i' nga' iri nopo i tumatanud nu iya' oi Guru , om a' i' puasa ? ” ka diyolo' .
40009015	Om boros ka di Yesus do suminimbar , “ Poingkuro o dokoyu'd tosorou ? Milo toi do tumongob i tulun di nalap dot id poginakanan do pikowinan do maso po di kusai do kuminawin do poinsugku' diyolo' ? Atantu' no dot a' i' ! Nga' orikot indo o maso do potongkiadon do mantad id diyolo' i kusai di kuminawin . Om diri pondo om puasa nogi' iyolo' .
40009016	Aiso' i' o tulun do mangampin do rasuk di laid no , do kain di wagu po o pangampin . Tu' kumongkong indo i kain di pinangampin om otori' nondo i rasuk di nompinan diri , om ohurak nondo do gisom dot araladan nogindo i nohurak mantad .
40009017	Om iyo nogiddi tu' aiso' i' o tulun do posuang do waig dot anggur di wagu dot id poiiyanan do waig dot anggur , di kulit do winonsoi , di laid no . Tu' tumobuk indo i poiiyanan diri om araag , om orubat tomod nopo i waig dot anggur . Iri nopo i waig dot anggur di wagu om mositi' no do posuangon dot id poiiyanan di wagu kowonsoi , om a' indo orubat goduwo iri , ” ka dau .
40009018	Om nopo di moro-boros po i Yesus di tumatanud di Yohanis Gampamatis , om rikot no o songulun o boyoon do walai'd sasambayangan . Om otud no iyau dot id toguang di Yesus om boro-boros nod poingkaa , “ Wagu po koiduwai'd ginawo i tanak ku'd tondu' . Nga' pokionuon ku daa iya' do mongoi pangama' dau , om apasi indo iyau kawagu , ” ka .
40009019	Om ingkakat no i Yesus om i tumatanud dau , om woyo' no iyolo' di tulun diri .
40009020	Hiri noddid tanga'd ralan om haro o songulun o tondu' di hopod no om duwo o toun do sumakit do pomulanan , do minongoi insomok di Yesus , do mantad hiri'd tohuri di Yesus . Osorou nopo dau nga' , “ koigit oku po daa di pakayan dau , om olingasan oku no , ” ka . Om ongoi no iyau igit di tompok di pakayan di Yesus .
40009021	
40009022	Om tontok iddi do kuminoili i Yesus om kokito no dau i tondu' . Om boros kaddi di Yesus dot id tondu'ddi , “ Oi tanak ku , pogiroto' no o ginawo nu ! Olingasan ko i' , tu' otumbayaan ko i' doho' ! ” ka dau . Om tontok iddi do nolingasan i tondu'ddi .
40009023	Om korikot noddi i Yesus do hiri'd walai di boyoon do walai'd sasambayangan diri . Om soira'ddi nokito dau i tulun do popouni do tuunion do maan do pogihad om i tulun dot ogumu' dot angagangau ,
40009024	om boros ka dau dot id diyolo' , “ Soliwan ngai' kou ! Iti nopo tanak diti om a' i' napatai ; koodop no toomod ilo' , ” ka . Om irak-irakai no diyolo' i Yesus .
40009025	Om kosoliwan ngai' poddi i tulun , om suang no i Yesus di bilik di tanak diri om ngoyo' no dau igitai i longon di tanak . Om tungag noddi i tanak do tondu'ddi .
40009026	Om kotongkop nopo i habar diri dot id watas diri .
40009027	Om tongkiad no i Yesus do kinoiyonon diri , nga' hiri noddid tanga'd ralan om tanud no dau o duwo o tulun do bolou . Om pinggiak no iyolo' do poingkaa , “ Oi Tanak di Daud , kosianai no dahai ! ” ka .
40009028	Om kosuang poddi i Yesus do hiri'd walai , om rikot no dot id dau i duwo o tulun do bolou'ddi . Om uhoto' no di Yesus iyolo' , “ Otumbayaan kou i' do milo oku do momolingos dokoyu ? ” ka dau . “ Otumbayaan i' iyahai oi Guru , ” ka diyolo' do suminimbar .
40009029	Om kamao' noddi di Yesus i mato diyolo' om boro-boros nod , “ Owonsoi no kopio i soro-sorohon dokoyu , tu' monongkuyaan kou i' , ” ka dau .
40009030	Om kokito noddi iyolo' . Om poinsano' no kopio di Yesus iyolo' dot a' momisunud dot isai nopo di nosiliu'ddi .
40009031	Nga' okon nogi' do nongoi diyolo' popinsunudo' i habar do pasal di Yesus do pointongkop do watas diri .
40009032	Om soira'ddi nakapamanau i duwo o tulun diri , om ngoyo' no pootodo' dot id di Yesus o songulun o bobou di norusadan do rusod dot araat .
40009033	Om sunsubo' no di Yesus i rusod dot araat om tontok iddi do nokoboros kawagu i tulun diri . Om ongosuayan ngai' nopoddi i tulun dot ogumu'ddi om boros ka diyolo' , “ A' po iyahai insan kokito dot iyo kopio'dti do hiti'd Israil ! ” ka diyolo' .
40009034	Nga' boros ka di tulun do Parisi , “ Iri i boyoon do rusod dot araat o minanahak dau do kuasa' do monunsub di rusod dot araat diri , ” ka diyolo' .
40009035	Om iyo noddi i Yesus do mintikid do mongoi dot id iso' o bandar om kumaa dot id bandar do suwai , om mantad no dot id iso' o kampung om kumaa no dot id kampung do suwai . Om monuduk iyau do hiri'd piro-piro o walai'd sasambayangan , om popinsusui di Habar dot Osonong do pasal do Pomorintaan do Kinorohingan . Om minomolingos iyau do tulun di sumakit do mogisuayan o toruol , om i haro o bohiton do tinan .
40009036	Om soira'ddi nokito di Yesus i tulun dot ogumu'ddi , om osianan diri iyau diyolo' , tu' oborulong nopo iyolo' om aiso' o pokukurayan , dot iyo pod dumba' dit aiso' o momogompi' .
40009037	Om boros kaddi di Yesus dot id tumatanud dau , “ Agayo tomod daa iti tomoton nga' okuri' iddi kopio o mongomot .
40009038	Om pokianu kou no di sanganu diti tumo om monuhu' i' iyau do tulun do mongoi pongomot di tomoton dau , ” ka dau .
40010001	Insan o tadau om lohowo' ngai' no di Yesus do tumimung i hopod om duwo o tumatanud dau . Om onuwai no dau iyolo' do kuasa' do monunsub do rusod dot araat om momolingos do mogisuayan o toruol om bohiton do tinan .
40010002	Iti ngai' no o ngaran di hopod om duwo o tulun di sinuhu'ddi : Koiso' nopo nga' i Simun ( i roitan nogi' dot i Pitrus ) om i Andarias i tobpinai di Simun ; om i Yakub nogiddi om i Yohanis i tobpinai di Yakub , i tangaanak di Sabidi .
40010003	Om i Pilipus nogiddi , om i Bartolomius , om i Tumas , om i Matius i gomponimung do sukai , om i Yakub i tanak di Alpius , om i Tadius ;
40010004	om i Simun , i rinoitan do Patriot om i Yudas Iskariot , i pinapadagang di Yesus .
40010005	Om suhuo' noddi di Yesus i hopod om duwo o tulun di sinuhu'ddi do mamanau om bilinai no dau do poingkaa , “ Kada' kou ongoi do hilo'd watas do tulun dit okon ko' Yohudi . Om kada' kou ongoi do hilo'd kabandaran do tulun do Samaria .
40010006	Nga' ngoyon nopo kopio dokoyu om id tulun dot Israil , om okon-okon po om id tulun dot Israil di nangapalid .
40010007	Sunudan no dokoyu iyolo' dot oruhai nod korikot i Pomorintaan do surga .
40010008	Lingasan no dokoyu i tulun di kitoruol ; om posion no dokoyu i tulun di nangapatai ; om lingasan no dokoyu i tulun di kitoruol do kusta , om sunsubon no dokoyu i rusod dot araat . Tu' koinsanai'ddi om pinopuhawang i' toomod dot id dokoyu . Om iyokoyu nga' apatut nogi' do popuhawang diri .
40010009	Kada' kou igit do tusin do tamas , ko' tusin do pirok ko' tusin pod tambaga' .
40010010	Om kada' kou igit do kantung do poiiyanan di nipuhawang do mantad id tulun do suwai , om kada' kou igit do duwo o rasuk do pakayon do hilo'd tanga'd ralan , ko' kasut ko' sukud po . Tu' iri nopo i tulun di pakaraja' om apatut i' dot onuan do nunu nopo it apatut dot aanu dau .
40010011	Korikot kou nopo dot id iso' o bandar ko' kampung , om mogihum kou no do tulun dit orohian do pasalakoi dokoyu . Om mundorong kou nopo do hiri'd walai di tulun diri do gisom do mamanau kou kawagu .
40010012	Soira' nopo do sumalakoi kou dot id walai , om momoros kou nod , ‘ Maha' daa om barakatan kou'd Tuhan , ’ kanto dokoyu .
40010013	Om ondung romiton kou di tulun di manangwalai om pologoson nopo i boros dokoyu do suminuwau do tumimporon dot id diyolo' . Nga' ondung a' kou diyolo' romiton , om onuon no dokoyu kawagu i komoyon di boros dokoyu di suminuwau'ddi .
40010014	Ondung haro o walai ko' bandar dit a' rumamit dokoyu ko' it a' mokinongou dokoyu , om tongkiadan nopo dokoyu i kinoiyonon om tantagon no i pupuk do mantad id lapap dokoyu .
40010015	Ilaai no dokoyu ! Dot orikot nopo i Tadau'd Kopomutusan , om milo-milo nogid Kinorohingan dot ompunan i tulun do hilo'd bandar do Sodom om Gomura ko' i tulun dit id bandar diri ! ” ka dau .
40010016	Om boros ka kawagu di Yesus , “ Ilaai no kopio dokoyu ; do suhuon ku moti' iyokoyu'd mamanau do miagal di dumba' dit aiso' no o pokukurayan dot id pogialatan do toni dit orongit . Om antaan-taan no kopio dokoyu do miagal di tulanut tu' mumbangan-bangan kasai' , om mositi' no dot alamaya' kou do miagal di punai .
40010017	Antaan-taan no dokoyu , tu' atangkap kou motindo om pokoyoon kou dot id kut . Om inggoriton kou dot id suang do walai'd sasambayangan .
40010018	Om potimbabaon kou nondo do pomorinta' om raja' tu' tumanud kou i' doho' . Nga' iri no o maso dokoyu do poposusui do pasal doho' dot id diyolo' om id tulun dit okon ko' Yohudi .
40010019	Nga' ondung igitan kou dot id bisara' , om kada' kou katangkabo ondung nunu it apatut dokoyu'd poboroson , om ondung poingkuro kou do moro-boros . Tu' nunu nopo it apatut dokoyu'd poboroson , om kosunud indo dot id dokoyu do tontok diri .
40010020	Tu' iri nopondo i moro-boros do tontok diri om okon no ko' iyokoyu suwai ko' i Rusod di Tapa' do hilo'd surga , i moro-boros dot id ginawo dokoyu .
40010021	Om orikot nondo o maso do patahakon nopod tulun i tobpinai dau do maan patayo' . Om iyo iddi ot osiliu dot id pialatan do tapa' om i tanak dau . Om sumaap nondo o tangaanak di molohing diyolo' , om patahakon nopo diyolo' i molohing diyolo' do maan patayo' .
40010022	Om karaatan kou nondo do toinsanan o tulun tu' tumatanud kou i' doho' . Nga' iri nopondo i tulun dit ogirot do gisom do kopupuson om apasi no .
40010023	Ondung inggoriton kou dot id iso' o bandar , om mogidu' kou no do kumaa dot id bandar do suwai . Nga' sunudan mantad ku iyokoyu dot a' po dokoyu oongoi ngai' i kabandaran dot Israil , om korikot no i Tanak do Tulun .
40010024	Iri nopo i tudukan om a' i' agayo ko' i monuduk dau , om i susuhuon nga' a' i' agayo ko' i tuan dau .
40010025	Ula' no do koiyo po i tulun di tudukan di monuduk dau , om koiyo i susuhuon di tuan dau . Tu' ondung pungaranan i boyoon do sompiiyon dot i Biilsibul , om okuro-kuro nogindo it id suang do sompiiyon dau . Araa-raat nondo o ngaran do pomungaran diyolo' ! ” ka dau .
40010026	Om boros ka kawagu di Yesus , “ Kada' kou kooris do tulun . Tu' aiso' i' o poillisok dot a' okito do koimbagu , om aiso' i lisok-lisokon daa dot a' oimbulayan .
40010027	Iti nopo poboroson ku dokoyu do dongotuong , om poboroson no kopio dokoyu kawagu do dangadau . Om iri nopo i poburungon dot id tolingo dokoyu om popinsunudon no kopio dokoyu do hinonggo nopo !
40010028	Kada' kou kooris do tulun di milo nod mamatai do tinan , nga' a' i' milo do mamatai'd rusod . Nga' kooris kou nod Kinorohingan , i kikuasa' do mamatai'd tinan om rusod do hilo'd naraka .
40010029	Duwo nopo tinan do pirit om sousin noo o pomoli . Nga' iyo piya'ddi nga' aiso' i' o tongosonginan piya di pirit dot aratu' do hilo'd tana' dot okon ko' korohian di Tapa' dokoyu .
40010030	Om ino piya tobuk dokoyu nga' nointob i' dau o kogumuo' .
40010031	Iyo nopoddi om kada' kou kooris ! Tu' iyokoyu nopo om poingharo i' ko' i pirit ! ” ka dau .
40010032	Om boros ka kawagu di Yesus , “ Isai nopo i mangakun do tumatanud iyau doho' dot id toguang do tulun dot ogumu' om iyoho' nga' mangakun no dau dot id toguang di Tapa' ku do hilo'd surga .
40010033	Nga' isai nopo i mogolim do tumatanud iyau doho' dot id toguang do tulun dot ogumu' om iyoho' nga' mogolim no dau dot id toguang di Tapa' ku do hilo'd surga , ” ka dau .
40010034	Om boros ka kawagu di Yesus , “ Kada' kou pomusorou do piuludan ot igitan ku do hiti'd pomogunan . Okon i' ko' piuludan o nigitan ku , suwai ko' pisaapan .
40010035	Ruminikot oku do popisongkiwal di tanak do kusai di tapa' dau , om popisongkiwal di tanak do tondu' di tina' dau , om popisongkiwal di tondu' di monongiwan di tiwanon dau'd tondu' .
40010036	Otopot no kopio , dot iri nopo it osiliu do pisangod dot agayo , om i hiri'd dau'd sompiiyon .
40010037	Iri nopo tulun di poinggayo o kosianan di tapa' dau om i tina' dau ko' mantad do kosianan dau doho' , om a' i' osorupai do sumiliu'd tumatanud doho' . Om iri tulun di poinggayo o kosianan di tanak dau'd tondu' om kusai ko' mantad di kosianan dau doho' , nga' a' i' osorupai do sumiliu'd tumatanud doho' .
40010038	Om iri tulun dit a' sumaan do salib dau do tumanud doho' , nga' a' i' osorupai do sumiliu'd tumatanud doho' .
40010039	Iri nopo tulun di mumbal do momogompi' do dau'd koposion , om okon nogi' dot atagakan di koposion dau ; nga' iri nopo tulun dit atagakan do koposion dau dot it otorodok dot id doho' o katagak-tagak , om aanu nogindo kawagu dau i koposion dau'ddi , ” ka dau .
40010040	Om boros ka kawagu di Yesus , “ Iri nopo tulun di rumamit dokoyu , om rumamit no doho' . Om iri tulun di rumamit doho' , nga' rumamit no di minonuhu' doho' .
40010041	Iri nopo tulun di rumamit do susuhuon do Kinorohingan tu' i susuhuon iyau'd Kinorohingan o kopomoromitan , om kaanu no dot isomuli' do miagal dit isomuli' do susuhuon do Kinorohingan . Om isai nopo i rumamit do tulun dit osonong , tu' i kosonongo' di tulun diri o kopomoromitan , om kaanu no dot isomuli' do miagal dit isomuli' do tulun dit osonong .
40010042	Om isai nopo o manahak do tinumon , do waig piya toomod dit osogit , dot id ongoiso' di tulun di tumatanud ku dit aiso' i' o ngaran-ngaran , tu' i tumatanud iyau doho' o kapanahakan , om kotumbayaai kou no , dot atantu' no do kaanu i' iyau dot isomuli' ! ” ka dau .
40011001	Om kongobilinai poddi di Yesus i hopod om duwo o tumatanud dau , om tongkiad no iyau do mantad id kinoiyonon diri . Om ongoi no iyau ponuduk om pinopopinsunud iyau do boros do Kinorohingan do hiri'd kabandaran dit id kasamakan .
40011002	Om korongou no i Yohanis Gampamatis do pasal di pingwonsoyon di Kristus di maso di Yohanis do poinggiil . Om suhuo' noddi dau o piro-piro di tumatanud dau do mongoi ponguhot di Yesus . Boros ka di tumatanud dau ,
40011003	“ Iya' nogi' i tulun di rumikot di pinabatos do Kinorohingan , ko' mandad po tuu iyahai do tulun do suwai ? ” ka diyolo' .
40011004	Om boros ka di Yesus do suminimbar , “ Guli' kou no do hilo'd di Yohanis om posunudon no i norongou om i nokito dokoyu .
40011005	Nokoungkalat i tulun do bolou , om nakapanau i tulun dit a' koundaliu , om nolingasan i tulun di kitoruol do kusta , om i tulun do bosukon nga' nokorongou , om i tulun do napatai nga' noposian kawagu , om i Habar dot Osonong do mantad id Kinorohingan nga' popinsusuyon dot id tulun do mosikin .
40011006	Olumaag no i tulun dit a' lumuhoi o kotumbayaan dot id doho' do kokito di pingwonsoyon ku , ” ka dau .
40011007	Om kapamanau poddi i tulun di sinuhu' di Yohanis , om timpuun no i Yesus do minoro-boros dot id tulun dit ogumu' do pasal di Yohanis . Boros ka dau , “ Nunu o nongoi dokoyu antangai do hilo'd tana' do kowotuan ? I sakot di tilibon do ribut ?
40011008	Nunu o nongoi dokoyu antangai do hilo' ? I tulun dit osonong o pakayan ? Nga' tulun nopo dit osonong o pakayan om hilo' id walai'd raja' o tiyonon !
40011009	Nga' nokuro tu' minongoi kou do hilo'd tana' do kowotuan ? Minongoi kou tuu ontong do nabi ? Otopot nogi' do nabi iyau , nga' agayo po iyau ko' nabi .
40011010	Tu' i Yohanis no o komoyon dit ayat dot id Buuk do Kinorohingan di poingkaa , ‘ Iti no i tulun di suhuon ku , kad Kinorohingan . Suhuon ku iyau do mogulu diya' , om orontisan i' dau i ralan do wayaan nu , ’ ka .
40011011	Ilaai no dokoyu ! Do hiti nopod pomogunan om a' i' nokoumbal do haro o tulun dit agayo ko' i Yohanis Gampamatis . Nga' iyo piya'ddi , nga' iri nopo tulun di kopupuson no dot aiso' kopio o ngaran-ngaran dot id suang di Pomorintaan do surga om agayo i' ko' i Yohanis .
40011012	Mantad poddi timpuun i' i Yohanis do minonuduk om gisom do dinondo , om saapon no i Pomorintaan do surga do tulun di tumotos daa do mangala' diyolo' do mikuwo'd kororongit .
40011013	Oinsanan nopo i Tourat di Musa om i ponudukan di piro-piro nabi do pinoposunud di Pomorintaan diri , do gisom do kinorikatan di Yohanis .
40011014	Om ondung monongkuyaan kou , om i Yohanis no i Ilia diri , i nokosunud mantad no di gulu po o korikatan dau .
40011015	Pokinongou kou no , do kitolingo kou no !
40011016	Nunu po daa o poiyaan ku diti tulun do dinondo ? Iyo po iyolo' di tangaanak di songirikau do hilo'd tomu . Om boros ka no di tangaanak di mogiuruk-uruk dot id tangaanak do suwai ,
40011017	‘ Pounion no dahai i tuunion do popotood om a' kou i' manari' ! Om modsinding no iyahai di sinding do pogihad do tulun do napatai om a' kou i' mihad ! ’ ka no diyolo' .
40011018	Korikot no i Yohanis , om puasa nopo iyau om a' monginum do waig dot anggur ; om momoros i' o tulun do , ‘ Norusadan iyau'd rogon ! ’ ka .
40011019	Om korikot noddi i Tanak do Tulun , om makan iyau om minum ; om momoros i' o tulun dot , ‘ Ontong pogi' dilo tulun ! Odoot , nga' magagauk , om tambalut di tulun di moninimung do sukai om tambalut do tulun di kidusa , ’ ka no . Iyo piya'ddi , nga' kointalang i' o kotopoto' do toilaan do Kinorohingan dot i kootuson diri o popointalang , ” ka dau .
40011020	Om pasalao' noddi di Yesus i kabandaran di pinamansayan dau dot ogumu' kopio o koimayaan , tu' a' i' i tulun do hiri kumorologo do mantad id dusa diyolo' .
40011021	Boros ka dau , “ Obungou kou no , oi tulun do Kurasin ! Obungou kou no , oi tulun do Baitsaida ! Ondung winonsoi daa i kongoimayaan di nongowonsoi dot id pogialatan dokoyu do hilo'd bandar do Tirus om Sidon , om atantu' no do laid no daa i tulun do hilo' korologo do mantad id dusa diyolo' , om nakapanampakai no iyolo' do pakayan di dong mogihad om naaraban diyolo'd pupuk o tulu diyolo' .
40011022	Ilaai no dokoyu , do Tadau nopondo do Kopomutusan , om iri nopo i tulun do hilo'd Tirus om hilo'd Sidon , om milo-milo nogid Kinorohingan dot ompunan ko' iyokoyu !
40011023	Om iyokoyu , oi tulun do Kapornaum ! Poinsawaton kou tuu'ndo do gisom do hilo'd surga ? Amu' ! Suwai ko' pataamon kou nogindo do hilo'd naraka ! Tu' ondung winonsoi daa do hilo'd Sodom i kongoimayaan di winonsoi dot id pogialatan dokoyu , om hino kasai' po daa o Sodom do gisom do dinondo !
40011024	Ilaai no dokoyu , do Tadau nopod Kopomutusan , om milo-milo nogid Kinorohingan dot ompunan i tulun do Sodom ko' iyokoyu ! ” ka dau .
40011025	Om tontok noddi do suminambayang i Yesus do poingkaa , “ Oi Apa' , i Tuhan do momorinta' do tawan om pomogunan ! Mongunsikou oku no diya' tu' pinolisok ngai' nu i' iri do mantad id tulun dit ongoilo om it ongkitoilaan , nga' pinotuduk nu i' iri dot id tulun dit aiso' o toilaan .
40011026	Tu' iyo noddi o korohian nu , oi Apa' , ” ka dau .
40011027	Om boros kaddi kawagu di Yesus , “ Nangkatahak ngai' nu no doho' o koinsanai'd nunu nopo , oi Apa' . Aiso' i' o tongosongulun piya do kotutun di Tanak , suwai ko' iya' noo , oi Apa' . Om aiso' nogi' o suwai do kotutun diya' , oi Apa' , do suwai ko' i Tanak , om i tulun di pointutunon di Tanak diya' , oi Apa' .
40011028	Rikot kou no dot id doho' , koinsanai dokoyu it ongohuyan , om i kopuriman dot awagat o binabo ; om onuan ku i' iyokoyu do koinsanangan .
40011029	Tonudo' no dokoyu i ponuhuan ku om pinsingilo kou no do mantad id doho' . Tu' iyoho' nopo om alamaya' om osiriba' o ginawo , om osonong indo o topurimanan dokoyu .
40011030	Tu' iri nopo i ponuhuan ku om popoinsonong i' , om iri i pababaan ku dokoyu nga' agaan i' , ” ka dau .
40012001	Tontok dot insan o tadau'd Sabat di nakawaya' i Yesus do tumo do tinanaman do gandum , om pingkotu' no i tumatanud dau di rawo do gandum , om ompurio' no diyolo' om kano' no , tu' louson i' kopio iyolo' .
40012002	Nga' kokito no iyolo' di tulun do Parisi , om uhoto' no di tulun do Parisi i Yesus , “ Antangai pogi' ! Nga' tumolibamban moti' ilo tumatanud nu do Tourat toko' , tu' momonsoi i' iyolo' di pogoduhan do tontok do tadau'd Sabat , ” ka diyolo' .
40012003	Om boros ka di Yesus do suminimbar , “ A' kou toi insan kabasa' di winonsoi di Daud om i tulun dau do tontok di linouson iyolo' ?
40012004	Suang nopo iyau di Walai'd Sasambayangan dot Agayo om pangakan no iyau di roti di nakatahak no dot id Kinorohingan . Nga' tumanud nopo daa do Tourat , om a' i' iyau om i tulun dau koino-ino do mangakan di roti'ddi , tu' iri no imam o koino-ino do mangakan diri .
40012005	Om a' kou toi insan kabasa' do hiri'd Tourat di Musa do pointikid-tikid nopo do tadau'd Sabat it imam di maganu-anu do hiri'd Walai'd Sasambayangan dot Agayo do kotolibamban di toturan do tadau'd Sabat , nga' a' indo iyolo' pasalaon ?
40012006	Ilaai no kopio dokoyu iti poboroson ku : hino id hiti it agayo ko' iti Walai'd Sasambayangan dot Agayo .
40012007	Nokotulis no dot id Buuk do Kinorohingan o poingkaa : Kosianan o korohian ku , okon i' ko' porsombahan do tayam-tayam di maan sorobo' . Om ondung kosuhut kopio kou di boros diri , om atantu' no dot a' kou i' papasala' do tulun dit aiso' o sala' .
40012008	Tu' haro i' o kuasa' di Tanak do Tulun dot id sawat do tadau'd Sabat , ” ka dau .
40012009	Om tongkiad no i Yesus do kinoiyonon diri om ongoi no iyau dot id iso' o walai'd sasambayangan .
40012010	Om hiri nopo nga' haro o tulun di napatai o tiso'd longon . Om haro'ddi o piro-piro o tulun di mogihum do kasalaan di Yesus , do minonguhot di Yesus do poingkaa , “ Kotolibamban tuu di Tourat toko' do momolingos do tulun do tontok do tadau'd Sabat ? ” ka .
40012011	Om boros ka di Yesus do suminimbar , “ Ondung haro o songulun dot id pogialatan dokoyu do haro o songinan o dumba' , om aratu' nondo i dumba'ddi dot id luang dit aralom do tontok do tadau'd Sabat ; om a' tuu tumotos i sanganu di dumba'ddi do poposoliwan di dumba' do mantad hiri'd luang ?
40012012	Om tulun nopo om poingharo i' ko' mantad do dumba' ! Iyo nopoddi , om popokoino-ino i' i Tourat toko' do monulung do tulun do tontok do tadau'd Sabat , ” ka dau .
40012013	Om boros kaddi di Yesus dot id tulun di napatai o tiso'd longon , “ Palatano' ino longon nu , ” ka . Om palatano' no di tulun i longon dau , om kolingos noddi i longon dau om osonong do miagal di longon dau'd tiso' .
40012014	Nga' tongkiad noddi i tulun do Parisi do mantad hiri'd walai'd sasambayangan diri , om pogipapakat no iyolo' do mamatai di Yesus .
40012015	Om oilaan i' di Yesus do haro o pomusarahan dot araat di tulun do Parisi dot id dau . Om tongkiad noddi iyau do mantad hiri'd kinoiyonon diri nga' ogumu' i' o tulun do tuminanud dau . Om lingasai ngai' noddi dau i tulun di kitoruol .
40012016	Nga' noduhan i' dau iyolo' do popinsunud do pasal dau dot id tulun do suwai .
40012017	Om iri no o minamayaan di boros do Kinorohingan do pinolombus di Nabi Yosaya , do poingkaa ,
40012018	“ Iti no i susuhuon ku di nopili' ku , i tulun di kosianan ku om i kohubayaan do ginawo ku . Patahakon ku indo dau i Rusod ku , om popinsusuyon dau i kotulido' ku dot id koinsanai'd bansa' .
40012019	A' i' iyau monokisongkiwal om a' minggarang , om a' mimboros do monuduk do hilo'd karalan-ralanan .
40012020	Alamaya' i' iyau dot id tulun dit oluhoi , om obinguhup iyau di tulun dit aiso' o pokukurayan . Om a' i' iyau mundorong dot a' po owonsoi it otulid ,
40012021	om oinsanan nopondo o bansa'd tulun do mogondos dau , ” ka .
40012022	Om pootodo' noddi dot id di Yesus o songulun o bolou di bobou , tu' norusadan do rusod dot araat i tulun diri . Om lingasai no di Yesus i tulun diri , gisom do nokoboros om nokokito'ddi i tulun diri .
40012023	Om osuayan ngai' nopoddi i tulun di winonsoi di Yesus diri . Boros ka diyolo' , “ Okon tuu ko' ilo' nogi' i tanak di Daud di pinabatos diri ? ” ka .
40012024	Nga' tontok di norongou di tulun do Parisi o boros do miagal diri , om simbar no iyolo' do poingkaa , “ Milo pogi' iti tulun diti do monunsub do rusod dot araat nga' noonuan no iyau di Biilsibul , i boyoon do rusod dot araat diri , do kuasa' , ” ka .
40012025	Nga' oilaan i' di Yesus i pomusarahan di tulun do Parisi'ddi . Om boros kaddi dau dot id diyolo' , “ Ondung haro o pomogunan dit opogibahagi' dot id piro-piro o bohogian di mogisasangod , om a' i' ogirot o pomogunan diri . Om i bandar ko' i sompiiyon dit a' mogiuulud nga' araag i' .
40012026	Om iyo nogiddi o pomorintaan do Rogon ; tu' ondung haro o tiso' o sinompuruan do monunsub do sinompuruan do suwai , om nokopogipori-pori no i pomorintaan di Rogon , om a' nondo ogirot i pomorintaan diri .
40012027	Momoros kou daa do monunsub oku do rusod dot araat do mantad id kuasa' di Biilsibul . Iyo nopoddi , om disai nanu' do kuasa' do pakayon di tumatanud dokoyu do monunsub do rusod dot araat . Iri i tumatanud dokoyu o popointalang do kasala' kou !
40012028	Nga' iyoho' nopo om kuasa' i' do Rusod do Kinorohingan o ponunsub ku do rusod dot araat . Om komoyon nopoddi nga' nokorikot no i Pomorintaan do Kinorohingan dot id pogialatan dokoyu .
40012029	Poingkuro toi o tulun do kosuang do walai di tulun dot okoris do mongoi panakau di dapu' dau , dot a' po dau akagasan i tulun dot okoris diri ? Nga' akagasan po dau i tulun dit okoris om milo nogi' iyau do mongoi panganu di dapu' di tulun diri .
40012030	Iri nopo tulun dit a' sumokodung doho' , om atantu' no do sumaap doho' . Om iri tulun dit a' monguhup doho' nga' pointantu' no do mamaraag di karaja' ku !
40012031	Iyo nopoddi , om ilaai no dokoyu , do tontok nopo do momonsoi o tulun do dusa om mimboros do mongindaraat om oompunan po ! Nga' ondung mongindaraat o tulun do Rusod do Kinorohingan om a' no iyau oompunan !
40012032	Ondung mimboros o tulun do sumaap di Tanak do Tulun om oompunan po iyau , nga' mongindaraat nopo di Rusod do Kinorohingan , om a' no iyau oompunan , do dinondo tuu ko' tontok di tadau do kopomutusan ! ” ka dau .
40012033	Om boros ka kawagu di Yesus , “ Mositi' no dot osonong o ponuni-suni di kayu om ongosonong indo i tua'ddi . Ondung a' osonong o ponuni-suni di kayu , om iri piya'ndo i tua' nga' a' no osonong . Iri i tua' di kayu o kotutun-tutun ondung osonong tuu o ponuni-suni di kayu ko' amu' .
40012034	Iyokoyu nopo om tulun dit angaraat , om poingkuro po daa do milo kou do mimboros dot osonong , dot angaraat kou ? Tu' nunu nopo i koboros om iri no it id suang do ginawo !
40012035	Iri nopo tulun dit osonong om popoboros i' dit osonong tu' poimponu' i' iyau do kosonongo' . Nga' iri nopo tulun dit araat om popoboros no dit angaraat tu' poimponu' i' iyau do karaaton .
40012036	Iyo nopoddi , om soro-soroho' no dokoyu do Tadau nopondo do Kopomutusan , om tonggungon i' do pointikid-tikid do tulun i boros di nokolombus diyolo' .
40012037	Tu' iri no i boros dokoyu o maan do pongilo ondung kisala' kou ko' aiso' , ” ka dau .
40012038	Om boros kaddi do piro-piro di guru do Tourat om i tulun do Parisi , “ Oi Guru , sikito daa iyahai diya' do momonsoi'd koimayaan , ” ka .
40012039	Om boros ka di Yesus do suminimbar , “ Araat no kopio om a' kotutun do Kinorohingan o tulun do maso'd baino' ! Monuhu' kou daa doho' do momonsoi'd koimayaan ? Nga' a' kou no pokitonon dot ongoiso' piya o koimayaan , do suwai ko' i koimayaan di nosiliu dot id di Nabi Yunus .
40012040	Tolu o tadau om tolu o totuong di Yunus do poinsuang di tian di sada' dot agayo . Om iri Tanak do Tulun nga' tolu indo o tadau om tolu o totuong do pasaalom do tana' .
40012041	Orikot nopondo i Tadau'd Kopomutusan om tumungag nondo i tulun do hilo'd Niniwi do mogiaandad diti tulun do dinondo , om pasalaon nondo diyolo' iti tulun do dinondo . Tu' iri nopo tulun do hilo'd Niniwi om kuminorologo i' do dusa diyolo' di minonusui i Yunus do boros do Kinorohingan dot id diyolo' . Nga' dinondo nopodti om hino id hiti it agayo ko' i Yunus !
40012042	Orikot nopondo i Tadau'd Kopomutusan om tumungag nondo i raja' do tondu' do mantad hilo'd pomogunan di ponong id salatan do kaandad diti tulun do dinondo , om pasalaon nondo dau iyolo' . Tu' pamanau nopo i raja' do tondu' dot osodu' piya o pinamanau do mantad hilo'd tisan diti pomogunan do mongoi pokinongou di ponudukan di Suliman dit angaralom kopio . Nga' dinondo nopodti om hino id hiti it agayo ko' i Suliman ! ” ka dau .
40012043	Om boros ka kawagu di Yesus , “ Soira' nopo do kopoggidu' o rusod dot araat do mantad id iso' o tulun , om mintikid nopondo i rusod diri do piro-piro o kinoiyonon dit otuu do mogihum daa do tiyonon , nga' aiso' i' ot okito dau .
40012044	Om moro-boros nondo i rusod diri do poingkaa , ‘ Gumuli' oku nogi' di walai di notongkiadan ku , ’ ka . Om korikot nopondo iyau'd hiri , om aiso' i' o suang di walai om noimuhawan om noulud o hiri'd suang .
40012045	Om mamanau nondo iyau do mongoi pangangat do turu' o rusod do suwai dit araat po ko' iyau . Om sumuang nondo iyolo' di tulun diri , om mundorong do hiri . Om araat pondo ko' i kowoyo-woyoon di gulu po o kowoyo-woyoon di tulun diri . Om iyo nogiddi ot osiliu dot id tulun dit angaraat do tontok do maso'd baino' , ” ka dau .
40012046	Om maso po di Yesus do moro-boros di tulun dit ogumu'ddi , om korikot no i tina' om i tobpinai dau . Om poingkakat iyolo' do hiri'd soliwan om mogihum daa iyolo'd ralan do mongoi boro-boros di Yesus .
40012047	Om haro'ddi o songulun dot id pogialatan di tulun dot ogumu' do minoro-boros dot id di Yesus do poingkaa , “ Guru , hoodi moti'd soliwan i tina' om i tobpinai nu . Mongoi daa iyolo' boro-boros diya' , ” ka .
40012048	Om boros ka di Yesus do suminimbar , “ Isai o tina' ku ? Om isai o tobpinai ku ? ” ka dau .
40012049	Om tuduko' no dau i tumatanud dau om boro-boros nod , “ Diya no ngai' o tina' om tobpinai ku .
40012050	Iri nopo tulun di momonsoi'd korohian di Tapa' ku do hilo'd surga om iri no o tobpinai ku'd kusai , om tobpinai ku'd tondu' om tina' ku , ” ka dau .
40013001	Om tontok i' do tadau'ddi do tuminongkiad i Yesus di walai'ddi , om ongoi no iyau irikau do hiri'd tisan di tasik .
40013002	Om ongoi noddi i Yesus irikau dot id suang do tiso' o parau' tu' ogumu' i' kopio o tulun do minongoi gurumung dau . Om iri nopoddi i tulun dot ogumu' om songingkakat do hiri'd tisan di tasik .
40013003	Om ogumu' o pinotuduk di Yesus dot id diyolo' , do poinukadan o pinawayaan dau do minonuduk . Om boros ka di Yesus do minonusui , “ Haro o tiso' o gompongumo do minongoi pasasad do linsou .
40013004	Om tontok di maso dau do papasasad , om karatu' no o wookon di linsou do hiri'd ralan . Om rikot noddi o tombolog om oiyo' nopo di tombolog do minoninduk i linsou .
40013005	Om haro o linsou do nakasasad dot id kowotuan om it oniipis o tana' . Om oruhai do suminuni i linsou tu' onipis i' i tana' do hiri .
40013006	Nga' asawat nopoddi o tadau , om kolotu' no i sobul , om koriou no om kapatai noddi kopio tu' a' i' aralom o kinoroloyon di gamut .
40013007	Om haro o linsou do nakasasad do hiri'd rolot do korugian , om kosidung noddi di rugi i sobul di linsou'ddi gisom do napatai i sobul .
40013008	Nga' haro i' o linsou do nakasasad do hiri'd tana' dot oruak . Om pongua' noddi i tanom diri , om haro i' ot inghatus piluap o kosopoho' , om haro ot ingonom nohopod om haro ot intolu nohopod piluap o kosopoho' do tua' , ” ka dau .
40013009	Om kosusui poddi di Yesus i poinukadan diri , om boro-boros no iyau do poingkaa , “ Kitolingo kou nopo , om pokinongou kou no kopio ! ” ka .
40013010	Om rikot noddi i tumatanud di Yesus om uhoto' no diyolo' i Yesus , “ Guru , nokuro tu' moninukadan ko nopo do moro-boros dot id tulun dot ogumu' ? ” ka diyolo' .
40013011	Om boros ka di Yesus do suminimbar , “ Iyokoyu nopo om noonuan no do toilaan do mongilo di poillisok do pasal di Pomorintaan do surga , nga' iyolo' nopo om a' i' noonuan .
40013012	Tu' iri nopo tulun di haro mantad no o toilaan om onuan nogindo do lobi ko' iri , gisom dot ogumu' nondo kopio o toilaan dau . Nga' iri nopo tulun dit aiso' o toila-ilaan om imumuyon nogindo do mongoi panganu i toilaan dau dit okuuri' kopio daa .
40013013	Om iri no o koponudukan ku do pawayaon do poinukadan do tontok do moro-boros oku dot id tulun dot ogumu' , tu' kokito i' daa iyolo' nga' iyo no iyolo' di tulun dit a' kokito ; om korongou i' daa iyolo' nga' iyo no iyolo' di tulun dit a' korongou om it a' kosuhut .
40013014	Om nabayaan no i pinoboros mantad di Nabi Yosaya do poingkaa , ‘ Boros kad Kinorohingan : Korongou kou indo kopio nga' a' kou i' kosuhut ; om poingontong kopio kou nga' aiso' i' o tokito dokoyu .
40013015	Tu' nokokodou no kopio o ginawo do tulun diti , om nosonsong o tolingo om nokoungkodom o mato diyolo' ; om iyo nodti o nosiliu om a' i' kokito o mato diyolo' , om a' korongou o tolingo diyolo' , om a' kosuhut o pomusorou diyolo' , om a' indo iyolo' koguli' dot id doho' , om a' ku iyolo' olingasan , ’ ka , ” ka dau .
40013016	Om boros ka kawagu di Yesus dot id tumatanud dau , “ Nga' nokoundar kou nogi' kopio iyokoyu , tu' kokito kou i' kopio om korongou kou .
40013017	Ilaai no dokoyu , dot ogumu' i' o nabi om i tulun dit otorodok dot id Kinorohingan dit orohian daa do kokito dit okito dokoyu do dinondo , nga' a' i' iyolo' nokokito'ddi . Orohian i' daa iyolo' do korongou dit orongou dokoyu do dinondo nga' a' i' iyolo' nokorongou'ddi , ” ka dau .
40013018	Om boros ka kawagu di Yesus , “ Pokinongou kou no do komoyon di poinukadan do pasal di tulun di pinapasasad do linsou'ddi .
40013019	Iri nopo linsou di nakasasad do hiri'd ralan om poiyaan di tulun di nokorongou do habar do pasal do pomorintaan do Kinorohingan ; nga' a' iddi nokosuhut kopio'ddi . Om rikot noddi i Yaraat , om ngoyo' no dau ahawo' i nakasasad daa do hiri'd ginawo diyolo' .
40013020	Om iri no linsou di nakasasad do hiri'd kowotuan , om poiyaan di tulun di nokorongou do habar diri , om it osonong nopo o ginawo om olomus do minonongkuyaan diri .
40013021	Nga' a' iddi guminamut kopio i habar diri dot id ginawo diyolo' , om a' guminirot . Om koontok poddi iyolo' do kosusaan ko' koinggoritan dot i habar diri o nokoponginggoritan , om pitilombus nopo iyolo' do luminuhoi o kotumbayaan .
40013022	Om iri no linsou di nakasasad do hiri'd rolot di korugian om poiyaan do tulun di nokorongou do habar diri , nga' atangkabo iyolo' do pasal do koposi-posion diyolo' , om orohian nopod kaya' . Gowoi poddi om noolitan i habar do mantad id Kinorohingan dit id suang do ginawo diyolo' , om a' minongua' .
40013023	Om iri no linsou di nakasasad do hiri'd tana' dit oruak om poiyaan do tulun di nokorongou do habar diri om nokosuhut . Om pongua' noddi iyolo' dot asapou , om haro ot inghatus piluap o kogumuo' do tua' , om haro ot ingonom nohopod , om haro ot intolu nohopod piluap , ” ka dau .
40013024	Om ponusui po kawagu i Yesus dot iso' o poinukadan dot id tulun dot ogumu' do poingkaa , “ Iyo diti poinukadan i Pomorintaan do surga : Haro o tiso' o gompongumo do pinapatanom do linsou dit osonong do hiri'd tumo dau .
40013025	Nga' insan o totuong , di nokoodop ngai' no o tulun , om rikot no i pisangod di gompongumo do minongoi pasasad do linsou do paka' do hiri'd rolot di gandum . Om tongkiad noddi iyau .
40013026	Om di nopoddi nokosuni i gandum , om di nokoulai i silau , om kokito nogiddi i paka' .
40013027	Om ongoi noddi i kuli' di gompongumo solowot di gompongumo'ddi , om boro-boros nod , ‘ Tuan , okon toi ko' i linsou dot osonong o tinanom nu do hilo'd tumo nu ? Nga' nokuro'ddi tu' haro o paka' do hilo' ? ’ ka diyolo' .
40013028	Om boros ka di gompongumo do suminimbar , ‘ Iri no pisangod o minongoi pasasad dino , ’ ka dau . Om ponguhot po kawagu i kuli' di gompongumo'ddi , ‘ Tuan , uhang nu i' do ngoyon dahai utuso' i paka'ddi ? ’ ka .
40013029	Om boros ka di gompongumo do suminimbar , ‘ Amu' , tu' ngoyon nopondo utuso' i paka'ddi , om kotonggoi nondo i gandum dot outus .
40013030	Pologoson nopo i paka' do poinsuni do gisom do mongomot . Om sunudan ku indo i tulun di mongoi pongomot do poingkaa : Utuson po dokoyu i paka' , om wongkoson nondo , om tutudan . Om ngoyon nogindo onuo' i gandum om poopion nondo dot id sulap , ’ ka di gompongumo , ” ka dau .
40013031	Om ponusui po kawagu i Yesus dot iso' o pinoinukadan dot id tulun dit ogumu' . Boros ka dau , “ Iyo diti poinukadan i Pomorintaan do surga : Haro o linsou dot okooro' do nongoi dot iso' o tulun , om tonomo' no dau do hiri'd tumo dau .
40013032	Iri nopo linsou'ddi nga' kopupuson no kopio dot okoro' . Nga' kosuni nopondo , om iri no ot agayo kopio dot id pogialatan di totonomon . Om osiliu nondo iri do kayu , gisom do rumikot i tombolog do mongoi pomirumun do hiri'd karaan-raanan diri , ” ka dau .
40013033	Haro po o tiso' kawagu o poinukadan do sinusui di Yesus dot id tulun dot ogumu' . Boros ka dau , “ Kowoyo-woyoo' nopo di Pomorintaan do surga om iyo di sasad di ngoyon do songulun o tondu' , do maan poroloto' dot apat nohopod o lito do tapung do torigu gisom dot akambang ngai' i tapung diri , ” ka dau .
40013034	Om potuduko' ngai' nopo di Yesus iri dot id tulun dot ogumu' do pinawaya' do poinukadan .
40013035	Om iyo noddi do nabayaan i pinoboros mantad di nabi do poingkaa , “ Moninukadan oku do moro-boros diyolo' ; popinsunudon ku nondo o koinsanai'ddi songillisok do mantad di wonsoyo' i' iti pomogunan , ” ka .
40013036	Om tongkiad noddi i Yesus di tulun dot ogumu'ddi , om suang no iyau do hiri'd walai . Om rikot no i tumatanud dau , om boro-boros no iyolo'd poingkaa , “ Guru , sunudai daa iyahai do komoyon di poinukadan do pasal di paka' dot id rolot do gandum diri , ” ka diyolo' .
40013037	Om boros ka di Yesus do suminimbar , “ Iri nopo tulun di pinapasasad do linsou dot osonong diri om i Tanak do Tulun .
40013038	Iri no tumo om iti pomogunan . Om iri nopo linsou dot osonong diri om i tulun di nasanganu di Pomorintaan do Kinorohingan . Om iri no paka' om i tulun di tumatanud do Rogon .
40013039	Iri nopo pisangod di pinapasasad di paka' om i Rogon . Om maso nod kapangamatan om i Tadau'd Kopomutusan , om iri no i mongoi pongomot , om i moloikat .
40013040	Om poingkuro nopo i paka' do timungon om tutudan do hiri'd tapui , om iyo nogiddi o wonsoyon do Tadau'd Kopomutusan .
40013041	Suhuon nondo di Tanak do Tulun i moloikat dau do mongoi ponimung do koinsanai'd tulun di mominsuhu' do tulun do momonsoi'd dusa om koinsanai di tulun do suwai di momonsoi'd araat , dot id pogialatan di tulun do songonuon dau .
40013042	Om pataamon ngai' nopondo iyolo' do hiri'd tapui di molob-ngolob ; om hiri nondo iyolo' do mihad om oinggorit .
40013043	Om iri nopondo i tulun di momonsoi'd korohian do Kinorohingan om iyo pod tadau do mogulinau do hiri'd Pomorintaan do Kinorohingan , i Tapa' diyolo' . Iyo nopoddi , om kitolingo kou nopo , om pokinongou kou no ! ” ka dau .
40013044	Om boros ka kawagu di Yesus , “ Iyo diti poinukadan o Pomorintaan do surga : Haro o songulun do nokobontol do dapu' do hiri'd saalom do tana' , om polobongo' po kawagu dau i dapu'ddi do hiri'd tana' . Om atataadan noddi kopio i tulun diri , gisom do padagango' ngai' nopo dau i haro dot id dau , om guli' no kawagu do minongoi pomoli di tana'ddi , ” ka dau .
40013045	Om boros ka kawagu di Yesus , “ Iyo diti poinukadan o Pomorintaan do surga : Haro o touki di mingihum do mutiara' dit agayo o gatang .
40013046	Om kobontol nopondo iyau dot iso' o mutiara' dit olumis kopio ko' mantad di suwai , om olomus nopondo iyau do mongoi padagang do koinsanai'ddi haro dot id dau om bolion nondo dau it iso' o mutiara' dit olumis kopio'ddi , ” ka dau .
40013047	Om boros ka kawagu di Yesus , “ Kowoyo-woyoo' nopo do Pomorintaan do surga om iyo di rambot do poromboton do hilo'd tasik . Om karambot nondo nga' mogisuayan nopo o bansa'd sada' dot arambatan .
40013048	Om ogumu' pondo o sada' do kosulung di rambot , om gayaton no di monginginsada' i rambot diyolo' do popotindal . Om mirikau nondo iyolo' do monompipi' do sada'ddi : iri nopo i sada' dot osonong om posuangon do hiri'd luping nga' iri no it araat om pataamon .
40013049	Om iyo noddi ot osiliu do Tadau'd Kopomutusan . Potongkiadon nondo di moloikat i tulun dit angaraat do mantad id tulun di momonsoi'd korohian do Kinorohingan .
40013050	Om pataamon nondo i tulun dit angaraat diri dot id tapui di molob-ngolob . Om hiri nondo iyolo' do mingihad om oinggorit , ” ka dau .
40013051	Om uhoto' no di Yesus iyolo' , “ Osuhutan ngai' no dokoyu iri ? ” ka dau . “ Oo , osuhutan ngai' no dahai , oi Guru , ” ka diyolo' .
40013052	Om boros kaddi di Yesus , “ Om iri no o kokuwaan do pointikid-tikid do guru do Tourat di nosiliu do tulun do tumatanud do hiri'd Pomorintaan do surga , dot iyo di tulun do monongwalai do poposoliwan do konunu-nunuan di wagu om i laid do mantad hiri'd poiiyanan dau do konunu-nunuan , ” ka dau .
40013053	Om kosusui ngai' poddi di Yesus i piro-piro o poinukadan diri , om tongkiad no iyau do kinoiyonon diri .
40013054	Om poguliai no dau do hiri'd kampung dau . Om ongoi no iyau ponuduk do hiri'd walai'd sasambayangan do hilo' , om ongosuayan ngai' nopoddi i tulun di nokorongou dau do minonuduk do hiri . Boros ka diyolo' , “ Honggo kopio o kinoonuan do tulun diti do toilaan dot iyo kopio'ddi ? Om honggo o kinoonuan dau do sinundu do momonsoi'd koimayaan ?
40013055	Okon toi ko' tukang kayu noo o sanganak dau . Okon toi ko' i Maria , o tina' dau ; om tobpinai no dau om i Yakub , om i Yusup , om i Simun om i Yudas ?
40013056	Om okon toi ko' hiti ngai' i' do poingiyon i tobpinai dau'd tondu' ? Nga' honggo kopio o kinoonuan ngai' dau'ddi ? ” ka no diyolo' .
40013057	Om a' iddi i tulun diri minonongkuyaan di Yesus . Om boros kaddi di Yesus dot id diyolo' , “ Pusohon i' o nabi do hinonggo nopo o kinoiyonon do suwai , nga' a' nogindo iyau pusohon do hiri'd kampung dau om hiri'd walai dau , ” ka dau .
40013058	Om a' iddi ogumu' o koimayaan do winonsoi di Yesus do hiri tu' a' i' i tulun ongotumbayaan .
40014001	Om tontok noddi do nokorongou i Horudis , i pomorinta' do pomogunan do Galilia , do pasal di Yesus .
40014002	Om boros ka di Horudis dot id pagawai dau , “ Atantu' no dot i Yohanis Gampamatis iri do napasi kawagu ! Om iri no o kokuwaan do haro o kuasa' dau do momonsoi'd koimayaan , ” ka .
40014003	Tu' nopo dit id gulu po ko' iri om minonuhu' i Horudis do manangkap di Yohanis om mongogos dau , om posuango' nogiddi i Yohanis dot id giil . Winonsoi pogi' di Horudis o miagal diri nga' gama' no di Horudias , i sawo di Pilipus , i tobpinai dau .
40014004	Tu' nokoumbal i' i Yohanis do minomoros dot id di Horudis do poingkaa , “ A' ko i' koino-ino do mangawin di Horudias ! ” ka .
40014005	Otopot nopo kopio om pokipapatayan daa di Horudis i Yohanis ; nga' ooris iddi iyau di tulun , tu' sorohon i' diyolo' do nabi i Yohanis .
40014006	Tontok di minonguramat i Horudis do kinoulitan do toun do tumur dau , om panari' no i tanak di Horudias do tondu' do hiri'd toguang do koinsanai di tulun di nakarapou'd hiri . Om asanangan tomod i Horudis do nokokito di pananari' dau .
40014007	Gisom do pamatos nopo i Horudis do mikuwo'd suminumpa' do papatahak dot id tanak do tondu'ddi do nunu nopo o pokionuon dau .
40014008	Om boros kaddi di tanak do tondu'ddi , “ Pokionuon ku i tulu di Yohanis Gampamatis do pasakayon do talam do dinondo ! ” ka dau ; tu' notudukan no iyau di tina' dau do poboroson .
40014009	Om tumongob tomod daa'ddi i Horudis do nokorongou'ddi . Nga' patahako' nopoddi dau i pinokianu di tanak do tondu'ddi tu' nokosumpa' no iyau dot id toguang di tulun di nalap dau .
40014010	Om ponuhu' no iyau'd tulun do mongoi pongidu'd tulu di Yohanis do hiri'd giil .
40014011	Om igitai noddi i tulu di Yohanis do suminuang do pinasakai'd talam , om patahako' no dot id tanak do tondu'ddi . Om ngoyo' noddi di tanak do tondu'ddi patahako' iri dot id tina' dau .
40014012	Om ngoyo' noddi di tumatanud di Yohanis i rata' di Yohanis , om lobongo' no diyolo' . Om pamanau no iyolo' do minongoi posunud do habar diti dot id di Yesus .
40014013	Om soira'ddi nokorongou i Yesus do habar diri , om sakai no iyau do parau' dot iso-iso' iyau , om tongkiad no do kinoiyonon diri . Om ongoi noddi iyau dot id iso' o kinoiyonon dit oingou . Nga' tontok di nokorongou i tulun dot ogumu' do nakapamanau i Yesus , om tongkiadai nopo diyolo' i kabandaran diyolo' om ongoi no gusa' di Yesus do minaya' di ralan dit a' kosoborong di tasik .
40014014	Nga' tindal no i Yesus om kokito no dau i tulun dot ogumu' om osianan tomod diri iyau diyolo' . Om lingasai ngai' noddi dau i tulun dit ongkitoruol dot id pogialatan diyolo' .
40014015	Om sosodopon noddi om rikot no dot id di Yesus i tumatanud dau , om boro-boros nod , “ Osodop noddi om aiso' o kawalayan dot id kinoiyonon diti . Om osonong nogi' do suhuon nu'd tumongkiad iti tulun om koongoi i' iyolo' koboli do taakanon do hilo'd kawalayan , ” ka diyolo' .
40014016	Nga' boros ka di Yesus do suminimbar , “ A' i' minog do suhuon iyolo'd tumongkiad . Paakanon nopo dokoyu iyolo' , ” ka dau .
40014017	Om boros ka di tumatanud di Yesus , “ Roti nopo dahai om limo poo , om sada' nga' duwo po tinan , ” ka diyolo' .
40014018	Om boros ka di Yesus , “ Igitai ngai' do hiti , ino , ” ka dau .
40014019	Om suhuo' noddi dau i tulun dot ogumu' do mirikau do hiri'd butur . Om ngoyo' noddi dau i limo o liob do roti om i duwo o tinan do sada' , om tingaha' no iyau do hilo'd tawan om pongunsikou nod Kinorohingan . Om pogikobing-kobingo' nogiddi dau i roti'ddi om patahako' no dot id tumatanud dau , do potikidon dot id tulun dot ogumu'ddi .
40014020	Om akan ngai' nopo iyolo' do gisom do nangayahan . Om timungo' nogiddi di tumatanud di Yesus i noolu' di taakanon diri , om hopod po om duwo o balatak do noponu' .
40014021	Iri nopo minakan do tontok diri om haro i' o limo noribu o tulun , nga' a' po poinghompit i tongoondu' om i tangaanak .
40014022	Om suhuo' noddi di Yesus i tumatanud dau do sumakai di parau' om mogulu do sumoborong di tasik , do daamot dau do minsuhu' di tulun dot ogumu' do muli' .
40014023	Om kapamanau ngai' poddi i tulun dot ogumu' , om takad no i Yesus dot iso' o nulu-nulu do mongoi sambayang dot iyau-iyau . Om hiri kasai' po i Yesus dit otuong no , om iso-iso' iyau .
40014024	Om tontok nopoddi nga' hiri nod tanga' di tasik i parau' di sinakai di tumatanud di Yesus . Om kopiguli-guli' poo i parau' dot oontok di tumbak tu' asasakan nogi' di parau' i tongus .
40014025	Om rikot noddi i Yesus dot id diyolo' do minamanau dot id soibau di waig dit id piolitan do jam kotolu om jam koonom do minsusuab .
40014026	Om soira'ddi nokito iyau di tumatanud dau do manau-panau do hiri'd soibau di waig om kooris no tomod iyolo' , “ Tombiruo ! ” ka diyolo' do minomogiak dot opopoddosian .
40014027	Nga' olomus nopo i Yesus do suminimbar do , “ Kada' kou kagangau ! I Yesus oku i' . Kada' kou poddosi ! ” ka dau .
40014028	Om boros kaddi di Pitrus , “ Ondung i Yesus kopio ko , om suhuo' oku daa iyoho' do mamanau dot id soibau'd waig , ” ka dau .
40014029	“ Kaino ! ” ka di Yesus . Om lintuhun no i Pitrus do mantad hiri'd parau' , om pamanau no iyau dot id soibau di waig do mongoi rapou di Yesus .
40014030	Nga' soira'ddi nopurimanan di Pitrus i tongus dot opuhod do hiri'd tasik , om kooris no iyau om lumonsod no daa'ddi iyau . Nga' pomogiak no iyau , “ Tuhan , tulungo' oku ! ” ka dau .
40014031	Om olomus nopo i Yesus do minongoi pamagayat di Pitrus om boro-boros nod , “ Pitrus , Pitrus , a' no kopio ogirot o kotumbayaan nu . Nokuro tu' mikoduwo po o ginawo nu dot otumbayaan doho' ? ” ka dau .
40014032	Om sakai goduwo noddi iyolo' di parau' , om kotingkod no i tongus .
40014033	Om otud ngai' noddi i tumatanud di Yesus do tuminuku' dot id dau . Om boros ka diyolo' , “ Otopot no kopio do Tanak ko'd Kinorohingan , oi Tuhan ! ” ka .
40014034	Om kosoborong poddi iyolo' di tasik , om dampir no iyolo' do hilo'd Ginisarit .
40014035	Om soira'ddi nokito di tulun do hiri dot i Yesus i nokorikot , om popinsunudo' no diyolo' iri dot id koinsanai'd watas dit id potoropis do bandar diri . Om oinsanan nopoddi i tulun do sumakit do nongoi pootodo' dot id di Yesus .
40014036	Om pokitumboyo' no iyolo' dau do mongoi igit di rasuk dau dit anaru , do hiri nopod dompok di rasuk . Om kolingasai ngai' nopoddi i tulun di minongoi igit di rasuk dau .
40015001	Om haro'ddi o piro-piro o tulun do Parisi om i guru do Tourat do mantad hilo'd Yorusalim do ruminikot dot id di Yesus . Om uhoto' no diyolo' i Yesus .
40015002	Boros ka diyolo' , “ Nokuro tu' a' i tumatanud nu tumanud di koubasanan di komolohingan toko' ? Tu' a' i' iyolo' momoug do tintod do makan , do miagal do ponuhuan di toturan ! ” ka diyolo' .
40015003	Om boros ka di Yesus do suminimbar , “ Om nokuro kou no iyokoyu tu' a' tumanud di ponuhuan do Kinorohingan , dot iri no tumanud do koubasanan do komolohingan dokoyu ot a' dokoyu kotonud-tonudan ?
40015004	Tu' boros kad Kinorohingan , ‘ Pusoho' no dokoyu o tapa' om tina' dokoyu , ’ ka , om , ‘ Isai nopo i mongindaraat do tapa' om tina' dau , om mositi' no do hukuman do kapatayon , ’ ka .
40015005	Nga' poingkaa o dokoyu'd potudukon : Ondung momoros o tulun dot id molohing dau do , ‘ Nakatahak ku no dot id Kinorohingan i tusin di patahakon mantad ku daa dot id dokoyu oi apa' , om oi ina' , ’ ka .
40015006	Om a' no minog i tulun diri do momusou di molohing dau . Om pagaan-gaanon diri dokoyu o boros do Kinorohingan do gama' no di koubasanan do komolohingan dokoyu .
40015007	Iyokoyu no i tulun di minsorupai-rupai no toomod ! Miontok nopo kopio i pinoboros mantad di Yosaya do pasal dokoyu do poingkaa ,
40015008	‘ Poingkaa o boros do Kinorohingan : Boros no toomod do tulun diti do tumuku' dot id doho' , tu' ginawo nopo diyolo' om osodu' i' do mantad id doho' .
40015009	Aiso' i' ot aanu-anu diyolo' do tumuku' dot id doho' , tu' iri nopo toturan do winonsoi'd tulun om potudukon nopo diyolo' dot iyo pod toturan di winonsoi ku , ’ ka , ” ka dau .
40015010	Om lohowo' noddi di Yesus i tongoulun om boro-boros no dot id diyolo' do poingkaa , “ Pokinongou kou no om kosuhut kou i' !
40015011	Iri nopo i sumuang do kabang om a' i' kososomu'd tulun ; iri no i sumoliwan do mantad id kabang o kososomu'd tulun , ” ka dau .
40015012	Om rikot noddi i tumatanud di Yesus dot id dau om boro-boros nod , “ Oilaan nu i' dot ongotogod i tulun do Parisi do nokorongou diya' do minomoros do miagal diri ? ” ka diyolo' .
40015013	Om boros ka di Yesus do suminimbar , “ Pointikid-tikid do totonomon dit okon ko' i Tapa' ku do hilo'd surga o minananom om utuson indo .
40015014	Pologoson nopo i tulun do Parisi . Tu' iyolo' nopo om boyoon di nongobolou . Om ondung mumbal i tulun do bolou do mangahak di tulun do bolou , om aratu' goduwo nopondo iyolo' dot id parit , ” ka dau .
40015015	Om boros ka di Pitrus , “ Posuhuto' daa iyahai do komoyon do poinukadan diri , oi Guru ! ” ka dau .
40015016	Om boros ka di Yesus do suminimbar diyolo' , “ Dot a' kou po iyokoyu kosuhut ?
40015017	A' kou i' koilo dot iri nopo i posuangon do kabang om kumaa i' do hiri'd tian , om sumoliwan nondo kawagu ?
40015018	Nga' iri nopo i sumoliwan do mantad id kabang , om mantad i' dot id ginawo , om iri no i kososomu' do tulun .
40015019	Tu' mantad no dot id ginawo i pomusarahan dot araat , i mominsuhu' do tulun do mamatai , om magampahu' , om momonsoi di kososomu' , om manakau , om mingudut , om mongindaraat .
40015020	Iri ngai' no i kososomu'd tulun , om okon i' ko' i makan dot a' kopomoug , ” ka dau .
40015021	Om tongkiad noddi i Yesus do kinoiyonon diri om ongoi no iyau do hiri'd watas dit id somok do bandar do Tirus om Sidon .
40015022	Om rikot no dot id di Yesus o songulun o tondu' do bansa'd Kanaan do mantad id watas diri . Om mohou-lohou iyau do poingkaa , “ Oi Tanak di Daud , kosianai no doho' ! Norusadan do rogon i tanak ku'd tondu' . Om adalaan no kopio iyau , ” ka dau .
40015023	Nga' a' i' di Yesus sinimbar i tondu'ddi . Om rikot noddi i tumatanud di Yesus dot id di Yesus om boro-boros nod , “ Guru , suhuo' nogid tumongkiad ilo tondu' . Minghiyo nopo tomod iyau do muhut-suhut dati' ! ” ka diyolo' .
40015024	Om boros ka di Yesus , “ Iyoho' nopo om sinuhu' no do mongoi dot id bansa' dot Israil , om okon-okon po om id tulun dot Israil di nangapalid , ” ka dau .
40015025	Om rikot noddi i tondu'ddi om otud no do hiri'd toguang di Yesus om boro-boros nod , “ Tulungo' oku no , oi Tuan , ” ka .
40015026	Om boros ka di Yesus do suminimbar , “ A' i' osonong do ngoyon patahako'd tasu i taakanon do tangaanak , ” ka .
40015027	Nga' simbar no i tondu' do poingkaa , “ Otopot i' oi Tuan , nga' iri piya tasu nga' mangakan i' di mumu' dit aratu' do mantad hiri'd mija' di tuan dau , ” ka dau .
40015028	Om boros kaddi di Yesus dot id tondu'ddi , “ Agayo no kopio o kotumbayaan nu , oi inan ! Nunu nopo i pokionuon nu om osiliu no ! ” ka dau . Om diiri i' om diiri om kolingasai no i tanak di tondu'ddi .
40015029	Om tongkiad no i Yesus do kinoiyonon diri , om pamanau no do suminusui di tisan do Tasik Galilia . Om takad noddi iyau dot iso' o nulu-nulu om irikau no iyau'd hiri .
40015030	Om ogumu' diri o tulun do ruminikot dot id dau do pinapaatod do tulun di kimpo' , om i bolou , om it a' koundaliu , om i bobou , om ogumu' po o tulun do suwai di kitoruol . Om poiliho' no diyolo' i tulun diri dot id toguang di Yesus , om lingasai no di Yesus i tulun diri .
40015031	Om nongosuayan tomod diri i tulun dot ogumu' di hiri do tontok do nokito diyolo' do nongkoboros i bobou , om nolingasan i kimpo' , om nangkapanau it a' koundaliu , om nokokito i bolou . Om royoho' noddi diyolo' o Kinorohingan do tulun dot Israil .
40015032	Om lohowo' noddi di Yesus i tumatanud dau om boro-boros nod , “ Osianan oku nodti tulun dot ogumu' , tu' tolu noddi o tadau diyolo' do manud-tanud doho' , om naayi' noddi o kokoriu diyolo' . A' oku i' sipologos diyolo'd muli' dot a' po kaakan , tu' olikapan i' dotindo iyolo' do hilo'd tanga'd ralan , ” ka dau .
40015033	Om uhoto' noddi di tumatanud di Yesus i Yesus do poingkaa , “ Honggo daa o ngayan toko'd taakanon do paakan do tulun dot irad diti kogumu' do hiti'd kinoiyonon diti tu' aiso' i' o kawalayan dot id somo-somok ? ” ka diyolo' .
40015034	Nga' uhoto' no di Yesus iyolo' , “ Piro poo roti dokoyu , ” ka dau . “ Turu' po liob , om okuri' no o sada' dot ongokooro' , ” ka diyolo' .
40015035	Om suhuo' noddi di Yesus i tulun dot ogumu'ddi do mirikau do hiri'd tana' .
40015036	Om ngoyo' no dau i turu' o roti om i sada'ddi , om pongunsikou no iyau'd Kinorohingan . Om pogikobing-kobingo' nogiddi dau i roti om pogikodut-koduto' dau i sada' , om patahako' no dau iri dot id tumatanud dau . Om potikido' noddi diyolo' iri dot id tulun dit ogumu' .
40015037	Om akan ngai' noddi i tulun diri do gisom do nangayahan iyolo' . Om kangaakan poddi iyolo' , om timungo' no di tumatanud di Yesus i nongoolu' di taakanon , om turu' po o balatak do noponu' do notimung ngai' iri .
40015038	Om kogumuon nopo do tongokusai nogi' do minakan do tontok diri om apat noribu o tulun , om a' po kohompit i tongoondu' om i tangaanak .
40015039	Om suhuo' noddi di Yesus i tulun dot ogumu' do muli' . Om iyau no om suminakai do parau' do pinakayaan do hilo'd watas do Magadan .
40016001	Om rikot no dot id di Yesus o piro-piro o tulun do Parisi om tulun do Saduki do mongoi daa pogumbal dau . Om suhuo' no daa diyolo' i Yesus do momonsoi'd koimayaan do popointalang kopio do mantad iyau id Kinorohingan .
40016002	Om boros ka di Yesus , [ “ Tontok nopo di tumonob o tadau , om momoros kou nod , ‘ Osonong o talun , tu' aragang no ilo tawan , ’ ka dokoyu .
40016003	Om dongkosuabon noo , om momoros kou dot , ‘ Rumasam nod baino' , tu' aragang ilo tawan om oluhung o tadau , ’ ka . Antangai pogi' nga' milo kou i' do mongilo do kooyu-oyuo' do talun dot okito dokoyu ondung okuro-kuro ilo tawan , nga' a' kou indo milo do mongilo do komoyon dit ongosiliu do dinondo ! ] .
40016004	Araat no kopio om koindaraat do Kinorohingan o tulun do dinondo . Monuhu' kou daa doho' do momonsoi'd koimayaan , nga' a' kou no pokitonon dot ongoiso' piya o koimayaan do suwai mantad ko' i koimayaan di nosiliu dot id di Nabi Yunus , ” ka dau . Om koboros poddi di Yesus o miagal diri om pamanau no iyau do tuminongkiad diyolo' .
40016005	Tontok di nokorikot i tumatanud di Yesus do hiri'd soborong di tasik , om koilaai nogi' diyolo' do nokolihu iyolo' do migit do roti .
40016006	Om boros ka di Yesus dot id diyolo' , “ Antaan-taan no dokoyu i pangambang do roti di tulun do Parisi om Saduki , ” ka dau .
40016007	Om di nopoddi norongou di tumatanud di Yesus i boros di Yesus diri , om pogiboro-boros no iyolo' , “ Momoros pogi' iyau dot iyo'ddi nga' a' toko' i' nokoigit do roti , ” ka diyolo' .
40016008	Nga' oilaan i' di Yesus i pogibara-barasan diyolo' . Om boros kaddi dau , “ Nokuro tu' it aiso' o roti do pogibara-barasan dokoyu ? A' no kopio agayo o kotumbayaan dokoyu .
40016009	A' kou po kasai' kosuhut ? A' no dokoyu osorou i limo no roti do pinogikabing-kabing ku do pinapaakan di limo noribu o tulun ? Piro po toi o balatak do roti do noolu' di tinimung dokoyu'ddi ?
40016010	Om poingkuro no i turu' o roti do pinaakanan dit apat noribu o tulun diri ? Piro po toi o balatak do roti do noolu' di tinimung dokoyu ?
40016011	Nokuro tu' a' kou i' kosuhut dot okon i' ko' pasal do roti o poboroson ku dot id dokoyu ? Antaan-taan no dokoyu i pangambang do roti di tulun do Parisi om i tulun do Saduki ! ” ka dau .
40016012	Om alaid noddi om kosuhut nogi' i tumatanud di Yesus dot okon i' ko' monuhu' i Yesus diyolo' do mumbangan-bangan di pangambang do roti nga' mumbangan-bangan di ponudukan di tulun do Parisi om i tulun do Saduki .
40016013	Om ongoi no i Yesus do hiri'd watas dit id somok do bandar do Kaisaria Pilipi . Om hilo' no iyau do minonguhot di tumatanud dau . Boros ka dau , “ Isai i Tanak do Tulun dot osorou'd tulun ? ” ka dau .
40016014	Om boros ka di tumatanud di Yesus do suminimbar , “ Haro i' o momoros dot i Yohanis Gampamatis , om haro o momoros dot i Ilia . Om tulun nod suwai om momoros dot i Yoromia , ko' iso' po do mantad id pogialatan di nabi , ” ka diyolo' .
40016015	Om boros ka di Yesus , “ Nga' isai oku dot osorou dokoyu ? ” ka dau .
40016016	Om boros ka di Simun Pitrus do suminimbar , “ Iya' no i Raja' di Gampamasi , i Tanak do Kinorohingan di poimpasi , ” ka dau .
40016017	Om boros ka di Yesus , “ Olumaag ko no , oi Simun i tanak di Yona ! Tu' okon i' ko' tulun o minomisunud diya'ddi suwai ko' i Tapa' ku do hilo'd surga .
40016018	Iyo nopoddi om ilaai no dot iya' no oi Pitrus , i watu dit okodou . Om iri no i watu'ddi o poimpahan ku di sidang ku do wonsoyon ku , om a' i' iti aala' ; om kapatayon piya nga' a' i' kaala' !
40016019	Patahakon ku nondo diya' i kunsi' di Pomorintaan do surga . Om nunu nopondo i pogoduhan nu do hiti'd pomogunan om pogoduhan no do hilo'd surga . Om nunu nopo i ponuhuan nu do hiti'd pomogunan , om ponuhuan no do hilo'd surga , ” ka dau .
40016020	Om poinsano' noddi di Yesus i tumatanud dau dot a' momisunud dot isai nopo dot iyau i Raja' do Gampamasi .
40016021	Om mantad poddi om poboroson nopo kopio di Yesus dot id tumatanud dau , om a' no dau lisok-lisokon , do mositi' no do mongoi iyau do hilo'd Yorusalim om oinggorit tomod nondo dot inggoriton di piro-piro o boyoon , om i piro-piro o boyoon dot imam , om i piro-piro guru do Tourat . Om patayon nondo iyau , nga' kotolu nopondod tadau , om posion indo iyau kawagu .
40016022	Om gayato' noddi di Pitrus i Yesus do pinopotongkiad di wokon om togodo' no dau i Yesus . Boros ka dau , “ Maha' daa om poinsoduwon do Kinorohingan o miagal diri , oi Tuhan ! Om a' indo osiliu ot iyo'ddi dot id diya' , oi Tuhan ! ” ka dau .
40016023	Om koili no i Yesus om boro-boros no iyau di Pitrus , “ Poggidu' do mantad hiti , oi Mogugumbal ! Mangantob ko daa doho' . Tu' ino nopo pomusarahan nu om don tulun i' ; om okon i' ko' pomusarahan do Kinorohingan ! ” ka dau .
40016024	Om boros kaddi di Yesus dot id tumatanud dau , “ Iri nopo tulun dit orohian do tumanud doho' , om mositi' no do lihuan i dau'd korohian , om sumaan do salib dau , om tumilombus nopo do tumanud doho' .
40016025	Tu' iri nopo tulun dit orohian do momogompi' do koposion dau , om okon nogi' dot atagakan do koposion dau . Nga' iri nogindo tulun di papatahak do koposion dau do gisom piya'd apatai dot iyoho' o kapatahakan , om kaanu nogindo kopio do koposion .
40016026	Nunu'ddi o kountungan do tulun , dot aanu ngai' piya dau o koinsanai'dti pomogunan , nga' atagakan indo iyau do koposion dau ? Milo toi o koposion do poolonon do nunu nopo ?
40016027	A' no alaid om rumikot no i Tanak do Tulun do miwoyo' di moloikat dau do mikuwo'd kuasa' di Tapa' dau . Om tontok nondoddi do somulian ngai' dau o pointikid-tikid do tulun do miontok di winonsoi di tulun diri .
40016028	Ilaai no dokoyu ! Dot id pogialatan piya dokoyu'd hiti nga' haro i' it a' po apatai dot a' po kokito di Tanak do Tulun do rumikot do miagal do Raja' ! ” ka dau .
40017001	Tontok dit onom o tadau do mantad diri , om angatai no di Yesus i Pitrus om i Yakub om i Yohanis i tobpinai di Yakub , do minongoi dot id iso' o nuluhon dit akawas , dot iyolo-yolo' .
40017002	Om kosimban noddi o korupa-rupao' di Yesus di maso diyolo'd poingontong dau . Rabas nopoddi di Yesus nga' iyo pod tadau tu' mogulinau , om i pakayan dau nga' kosorong tomod o kopurako' .
40017003	Om kokito no di tolu o tumatanud di Yesus , i Musa om i Ilia do monokiboro-boros di Yesus .
40017004	Om boros kaddi di Pitrus dot id di Yesus , “ Tuhan , osonong no kopio do hiti toko' . Ondung orohian ko , oi Tuhan , om popowonsoi oku do tolu o kiim do hiti : iso' o diya' , oi Tuhan , om iso' o di Musa , om iso' o di Ilia , ” ka dau .
40017005	Nga' maso po di Pitrus do moro-boros om kokulumutai no iyolo'd haun di mogulinau tomod , om haro'ddi o minomoros do mantad id haun diri do poingkaa , “ Iti no i Tanak ku di kosianan kopio ku . Iyau no i kohubayaan do ginawo ku . Om pokinongou kou no dau ! ” ka .
40017006	Om soira'ddi norongou di tumatanud di Yesus i boros diri , om nongooris tomod diri iyolo' gisom do kongotungub nopo iyolo' do hiri'd tana' .
40017007	Nga' rikot no i Yesus do minongoi pangama' diyolo' . Om boros ka dau , “ Ingkakat kou ! Kada' kou kooris ! ” ka dau .
40017008	Om hangog noddi iyolo' , om aiso' no o nokito diyolo' , do suwai ko' i Yesus poo .
40017009	Om di nopoddi ruminuhuk iyolo' di nuluhon , om bilinai no di Yesus iyolo' do poingkaa , “ Kada' dokoyu posunudo' dot id disai nopo i nokito dokoyu di tiinu'ddi , dot a' po apasi kawagu o Tanak do Tulun do mantad id kapatayon , ” ka dau .
40017010	Om uhoto' no di tumatanud di Yesus i Yesus , boros ka diyolo' , “ Nokuro tu' i Ilia po o mogulu'd rumikot , ka di guru do Tourat ? ” ka .
40017011	Om boros ka di Yesus do suminimbar , “ Atantu' no do rumikot i Ilia om iyau no o posodia' do koinsanai'd nunu nopo .
40017012	Nga' poboroson ku dot id dokoyu , do nokorikot no i Ilia , nga' a' i' iyau notutunan do tulun , om wonsoyo' nopo diyolo' dot id dau o nunu nopo i korohian diyolo' . Om iyo nogiddi o wonsoyon diyolo' dot id Tanak do Tulun , ” ka dau .
40017013	Om kongosuhut noddi i tumatanud di Yesus dot i Yohanis Gampamatis o komoyon di Yesus diri .
40017014	Om soira'ddi guminuli' i Yesus om i tolu o tumatanud dau'ddi do hiri'd tulun dot ogumu' , om rikot no o songulun o kusai do minongoi otud dot id toguang di Yesus .
40017015	Om boros ka di kusai , “ Tuan , kosianai no di tanak ku , tu' kakaran iyau . Om adalaan no kopio o toruol dau gisom dot asaru' no iyau do kosubo dot id tapui om asaru' nogi' dot aratu' dot id waig .
40017016	Om nakaatod ku no daa iyau dot id tumatanud nu nga' a' i' iyolo' nokolingos dau , ” ka dau .
40017017	Om boros ka di Yesus , “ Atuuk ku dokoyu'dti ! Sumansala' kou no kopio iyokoyu om a' otumbayaan . Songkuro po tuu o koloido' ku do poinsugku' kasai' dokoyu om papalanut do ginawo ku dot id dokoyu ? Ngoyo' hitio' i tanak diri ! ” ka dau .
40017018	Om suhuo' noddi di Yesus do sumoliwan i rusod dot araat dit id suang di tanak diri . Om soliwan noddi i rusod dot araat , om diiri i' om diiri do nolingasan i tanak .
40017019	Om ongoi noddi i tumatanud di Yesus do hiri'd di Yesus dot iyolo-yolo' , om uhoto' no diyolo' iyau . Boros ka diyolo' , “ Guru , nokuro tu' a' iyahai milo do minonunsub di rusod dot araat diri ? ” ka diyolo' .
40017020	Om boros ka di Yesus do suminimbar , “ A' ogirot o kotumbayaan dokoyu . Ilaai no dokoyu ! Dot ondung haro o kotumbayaan dokoyu dot ongoirad nopod linsou dit okooro' , om milo kou no do moro-boros dot id nulu-nulu diti do poingkaa , ‘ Undaliu do mantad hiti om ongoi'd hiilo' , ’ ka , om atantu' no do mundaliu no kopio ilo nulu-nulu . Iso' po nga' aiso' i' ot a' dokoyu milo'd wonsoyon !
40017021	[ Nga' rusod nopod araat do miagal diti om sambayang poo om puasa o kosunsub , ] ” ka dau .
40017022	Tontok di tuminimung i tumatanud di Yesus do hilo'd Galilia , om boros ka di Yesus dot id diyolo' , “ A' no alaid om patahakon no i Tanak do Tulun dot id kuasa'd tulun .
40017023	Om patayon nondo iyau , nga' kotolu nopondod tadau om posion i' kawagu iyau , ” ka dau . Om tumongob tomod ngai'ddi i tumatanud dau .
40017024	Tontok di nokorikot i Yesus om i tumatanud dau do hilo'd Kapornaum , om rikot no i gomponimung do sukai di Walai'd Sasambayangan dot Agayo dot id di Pitrus om ponguhot nod , “ Mambayar i' i guru dokoyu do sukai di Walai'd Sasambayangan dot Agayo ko' amu' ? ” ka .
40017025	Om boros ka di Pitrus do suminimbar , “ Mambayar ! ” ka dau . Om koguli' poddi i Pitrus om pogulu no i Yesus do minoro-boros dau . Boros ka dau , “ Simun , poingkuro o diya'd tosorou ? Isai tuu it apatut do mambayar do lisin ko' sukai dot id raja' do pomogunan diti ? Iri tuu i rayat ko' iri po bansa'd suwai ? ” ka dau .
40017026	Om boros ka di Pitrus do suminimbar , “ I bansa'd suwai , ” ka . Om boros kaddi di Yesus , “ Iyo nopoddi , om rayat nopo om a' i' minog do mambayar .
40017027	Nga' iyo piya'ddi nga' kada' to i' potogodo' iyolo' . Nga' ongoi pangapon do hilo'd tasik . Om onuon no i sada' dit id gulu nu kaapon . Om okito nu nondo o tusin do hiri'd kabang di sada' do kabagal do pambayar to di sukai do koontok dato . Om onuon no i tusin om patahakon no dot id diyolo' do pambayar to di sukai to di Walai'd Sasambayangan dot Agayo , ” ka dau .
40018001	Om tontok noddi do ruminikot i tumatanud di Yesus dot id di Yesus , do minongoi ponguhot dau . Boros ka diyolo' , “ Isai ma it agayo kopio o ngaran dot id suang do Pomorintaan do surga ? ” ka .
40018002	Om pomolohou no i Yesus dot iso' o tanak dit okoro' po , om poingkakato' no dau do hiri'd dotoguangan diyolo' .
40018003	Om boros kaddi di Yesus , “ Kotumbayaai kou no ! Kosuang kou nopo di Pomorintaan do surga om kosimban o kowoyo-woyoon dokoyu om koiyo di tangaanak .
40018004	Tulun nopo di minsiriba' om i sumiliu do miagal do tanak diti , om iri no it agayo kopio o ngaran dot id suang di Pomorintaan do surga .
40018005	Om iri tulun di rumamit do tanak do miagal diti dot iyoho' o kopomoromitan , nga' miagal nod rumamit doho' , ” ka dau .
40018006	Om boros ka kawagu di Yesus , “ Isai nopo i mamalid dot ongoiso' diti tangaanak dot ongokoro' po , gisom dot a' nondo iyolo' monongkuyaan doho' , om osonong nogi' do lontoidan do watu di pongingisar o liou dau , om londodon nogindo do hilo'd rahat dit aralom .
40018007	Obungou no iti pomogunan tu' i mominsuhu' do tulun do momonsoi'd dusa o kobungou-bungou . Om a' no milo dot a' haro kasai' ot osiliu do miagal diri , nga' obungou no kopio i tulun di mominsuhu' do momonsoi'd dusa !
40018008	Ondung kabayayat dokoyu do momonsoi'd dusa ino longon ko' ino gakod dokoyu , om potodon nogi' om pataamon iri , tu' osonong nogi' do poimpasi kou do poinsugku' do Kinorohingan dot aiso' piya o tiso'd longon ko' tiso'd gakod , ko' mantad do hino goduwo o longon om gakod do kataam do hilo'd tapui naraka .
40018009	Om ondung kabayayat dokoyu do momonsoi'd dusa ino mato dokoyu , om irulon nopo om pataamon no . Osonong nogi' dot aiso' o tiso'd mato do poimpasi pod poinsugku'd Kinorohingan ko' hino goduwo o mato om kataam i' do hilo'd tapui do naraka , ” ka dau .
40018010	Om boros ka kawagu di Yesus , “ Umbangan-banganan no dokoyu ! Kada' dokoyu hingi-hingio' o tongoiso' piya diti tangaanak dot ongokoro' podti . Ilaai no dokoyu dot iri nopo i moloikat diyolo' om id toguang kasai' i' di Tapa' ku do hilo'd surga .
40018011	[ Tu' kinorikatan nopod Tanak do Tulun om mongoi pamasi di tulun di napalid ] .
40018012	Poingkuro toi o dokoyu'd tosorou ? Ondung haro o tulun di kidumba' do hatus o tinan , om atagak nondo o tongoiso' di dumba' dau'ddi , om nunu tuu'ndo o wonsoyon di tulun diri ? Atantu' no do tongkiadan nopo dau i dumba' di siam nohopod om siam o tinan do hilo'd nulu-nulu , om ngoyon nondo dau ihumo' i natagak .
40018013	Om okito nopondo dau i dumba' di natagak diri , om otumbayaan oku do poinggayo nogi' o kotoodo' dau do nokokito di dumba' di songinan diri ko' mantad di siam nohopod om siam o dumba' dit a' natagak .
40018014	Om iyo nogiddi i Tapa' dokoyu do hilo'd surga tu' mada' i' do haro o tongoiso' piya dot apalid di tulun di wagu po kotumbayaai doho' , ” ka dau .
40018015	Om boros ka kawagu di Yesus , “ Ondung kowonsoi'd dusa i tobpinai dokoyu , om mongoi kou no solowot dau om poboroson no i kasalaan dau dot id dau , di duwo-duwo kou . Om ondung tumanud iyau di boros nu , om kopiulud kou no kawagu di tobpinai nu .
40018016	Nga' ondung a' iyau mokinongou , om mangangat no dot iso' ko' duwo o tulun do suwai . Tu' haro i' o nokotulis dot id suang do buuk do Kinorohingan do poingkaa , ‘ Mositi' no do haro o duwo ko' tolu o tulun do sasi' do popointalang do kisala' i tulun di notondos do kisala' , ’ ka .
40018017	Ondung a' iyau rumamit do nosihat di piro-piro o tulun diri , om posunudon no o hal diri dot id sidang . Nga' ondung a' iyau orohian do rumamit do nosihat di sidang , om poiyoon nopo iyau di tulun di gomponimung do sukai om it a' kotutun do Kinorohingan , ” ka dau .
40018018	Om boros ka kawagu di Yesus , “ Ilaai no dokoyu : Do nunu nopo i pogoduhan dokoyu do hiti'd pomogunan om pogoduhan nori do hilo'd surga . Om nunu nopo i ponuhuan dokoyu do hiti'd pomogunan , om ponuhuan nori do hilo'd surga .
40018019	Om ilaai no dokoyu : Dot ondung haro o duwo o tulun dot id pogialatan dokoyu do misokodung do nunu nopo do hiti'd pomogunan , om sambayangan nondo diyolo' iri , om simbaron i' do Tapa' ku do hilo'd surga i sambayang diri .
40018020	Tu' honggo nopo o duwo ko' tolu o tulun di tumatanud ku do tumimung do momusou doho' o kotimungan om hiri oku nod sugku' diyolo' , ” ka dau .
40018021	Om ngoyo' no di Pitrus uhoto' i Yesus . Boros ka dau , “ Tuhan , ondung kowonsoi'd dusa dot id doho' i tobpinai ku , om gisom tuu dot impiro dot ompunan ku iyau ? Gisom tuu dot inturu' ? ” ka dau .
40018022	Om boros ka di Yesus do suminimbar , “ Amu' , okon i' ko' gisom no dot inturu' suwai ko' inturu' i turu' nohopod .
40018023	Tu' iyo do poinukadan diti o Pomorintaan do surga . Haro o songulun o raja' di minongintob do tutang do koinsanai di kuli' dau .
40018024	Om tontok di maso dau do mongintob diri , om haro'ddi o songulun di kuli' dau do nongoi posolowoto' dau , do kiutang dot id dau do piro-piro o juta .
40018025	Om a' no i kuli' kabayar diri . Om ponuhu' noddi i raja' do papadagang di kuli' dau'ddi do miwoyo' di sawo om i tangaanak di kuli'ddi , om koinsanai di dapu' di kuli'ddi do maan do pambayar di tutang dau .
40018026	Nga' otud nopo i kuli' di raja'ddi dot id toguang di raja' om boro-boros no iyau do mokiinsian di raja' . Boros ka dau , ‘ Oi Tuan , kosianai no doho' . Tu' bayaran ngai' ku i' i tutang ku'ddi , ’ ka dau .
40018027	Om nosianan iddi i raja' di kuli' dau'ddi , gisom do tonuso' ngai' nopo dau i tutang di kuli'ddi .
40018028	Om soliwan noddi i kuli' dau'ddi , om kosolowot no dau i tambalut dau , it oiyo ko' kuli' , om i kiutang dot id dau do piro-piro noribu . Om tabpaai no dau i tambalut dau , om kotolo' no daa dau , om boro-boros nod , ‘ Bayarai ngai' no kama i tutang nu ! ’ ka .
40018029	Om otud nopo i tambalut dau dot id toguang dau om pokiinsian no . Boros ka dau , ‘ Kosianai no doho' , oi tambalut ku . Tu' bayaran ngai' ku i' i tutang ku'ddi , ’ ka .
40018030	Nga' a' no iyau nakaakun . Tu' ngoyo' nopo dau pogiilo' i tulun diri do gisom dot abayaran di tulun diri i tutang dau .
40018031	Om tumongob tomod diri i kuli' di suwai do nokokito di nosiliu do miagal diri . Om ngoyo' noddi diyolo' posunudo' di raja' i hal diri .
40018032	Om lohowo' noddi di raja' i kuli' dit araat diri om boro-boros no dot id dau do poingkaa , ‘ Araat ko no iya'd kuli' ! Tonuso' ngai' ku nopo i diya'd tutang tu' minokiinsian ko i' doho' !
40018033	Om a' toi daa apatut dot iya' nga' monginsian i' di tambalut nu do miagal doho' tu' minonginsian diya' ? ’ ka di raja' .
40018034	Om otogod tomod diri i raja' gisom do pogiilo' nopo dau i kuli' dit araat diri do gisom i' dot abayaran ngai' di kuli'ddi i tutang dau , ” ka dau .
40018035	Om poingkaa o boros di Yesus do pinongolimpupus dau di sinusui dau , “ Om iyo nogiddi o wonsoyon di Tapa' ku di hilo'd surga dot id dokoyu , ondung a' no aayi-ayi' o ginawo dokoyu do mangampun di tobpinai dokoyu , ” ka dau .
40019001	Om kongoboros ngai' poddi di Yesus iri , om tongkiad no iyau do mantad hilo'd Galilia om ongoi no iyau do hilo'd watas do Yudia , it id soborong di Bawang do Yordan .
40019002	Om ogumu' o tulun do minoyo' dau , om lingasai no dau iyolo' dot id kinoiyonon diri .
40019003	Om rikot noddi i tulun do Parisi do mongoi daa pogumbal di Yesus . Boros ka diyolo' do minoguhot dau , “ Tumanud nopod Tourat toko' , om koino-ino toi o kusai do magada'd sawo dau do nunu nopo o paantakan ? ” ka diyolo' .
40019004	Om boros ka di Yesus do suminimbar , “ A' kou po toi nakabasa' dot id suang do Buuk do Kinorohingan do nopo di timpuun i' om minomonsoi'd tulun i Gompomonsoi , om winonsoi nopo dau om kusai om tondu' ?
40019005	Om kowonsoi poddi dau iyolo' , om boro-boros no iyau do poingkaa , ‘ Iri no o kotongkiadan do kusai di tina' om tapa' dau om kopiiso' i' iyau di sawo dau , om iyolo' nopondo goduwo om osiliu dot iso-iso' , ’ ka .
40019006	Om okon noddi ko' duwo po iyolo' , suwai ko' iso' poo . Om iri no o kokuwaan do nunu nopo i nopiiso' do Kinorohingan om a' no koino-ino do pitongkiadon do tulun , ” ka dau .
40019007	Om uhoto' po iyau kawagu di tulun do Parisi . Boros ka diyolo' , “ Iyo nopoddi , om nokuro tu' minanahak do toturan i Musa di popokoino do manahak do surat do kopiadaan dot id tondu' dit adaan ? ” ka diyolo' .
40019008	Om boros ka di Yesus do suminimbar , “ Pinotumboyo' kou pogi' di Musa do magada'd sawo nga' mantad i' dot a' dokoyu komiloo'd tudukan . Nga' otopot nopo kopio om a' i' daa iyo'ddi di timpuun i' .
40019009	Iyo nopoddi , om pokinongoho' no dokoyu iti : Isai nopo o kusai di magada' do sawo dau , om a' i' daa i sawo dau minomonsoi'd araat , om kumawin nondo kawagu do tondu'd suwai , om magampahu' no i kusai'ddi , ” ka dau .
40019010	Om boros kaddi di tumatanud di Yesus dot id di Yesus , “ Ondung iyo'ddi o kowoyo-woyoon do misasawo , om osonong nogi' dot a' manansawo , ” ka diyolo' .
40019011	Om boros ka di Yesus do suminimbar , “ Okon i' ko' oinsanan o tulun do milo'd tumanud do ponudukan do miagal diri ; suwai ko' iri no i tulun di natantu' do Kinorohingan do miagal diri .
40019012	Tu' haro i' o tulun dot a' milo'd manansawo tu' iyo noddi o kowoyo-woyoo' dau do mantad di kosususu . Om haro o tulun dit a' milo'd manansawo tu' haro o winonsoi'd tulun do suwai dot id dau gisom dot a' diri iyau milo'd manansawo . Om haro nogi' o tulun di tumomod dot a' manansawo , om milo indo iyau do momonsoi'd karaja' do Pomorintaan do surga . Om iri nopo tulun di milo do tumanud do ponudukan diti , om pologoson nopo do tumanud , ” ka dau .
40019013	Om haro o piro-piro o tulun do pinapaatod di tangaanak diyolo' dot id di Yesus do pokikamaan diyolo' dau o tulu di tangaanak om pokisambayangan diyolo' . Nga' togodo' no di tumatanud di Yesus i tulun diri .
40019014	Nga' boros ka di Yesus dot id tumatanud dau , “ Pologoso' nopo ilo tangaanak do rumikot dot id doho' ! Kada' dokoyu iyolo' oduhai tu' iri no tulun do miagal do tangaanak diti o kasanganu di Pomorintaan do surga , ” ka dau .
40019015	Om kamao' noddi di Yesus o tulu di tangaanak om barakatai no dau iyolo' . Om tongkiad nogiddi iyau do mantad id kinoiyonon diri .
40019016	Insan o tadau om rikot no o songulun o kusai dot id di Yesus . Om boro-boros no iyau dau , “ Guru , nunu ma o wonsoyon dot osonong dit apatut ku'd wonsoyon om kaanu oku id koposion dit otopot kopio om it aiso' o kopupuson ? ” ka dau .
40019017	Om boros ka di Yesus do suminimbar , “ Nokuro tu' monguhot ko doho' ondung nunu it osonong ? Iso' noo ot osonong . Om ondung orohian ko'd apasi , om tonudon no i ponuhuan do Kinorohingan , ” ka dau .
40019018	Om ponguhot po i tulun diri , “ I ponuhuan di honggo'ddi ? ” ka dau . Om boros ka di Yesus do suminimbar , “ Kada' pamatai , kada' pagampahu' ; om kada' panakau ; om kada' pongudut ;
40019019	om pusohon no o tapa' om tina' nu ; om kosianai nod sompi' ko' iyau ngai' do miagal dot osianan ko do diya'd tinan , ” ka dau .
40019020	Om boros ka di tanakwagu'ddi , “ Natanud ngai' ku no i ponuhuan diri . Nga' nunu po ot apatut ku'd wonsoyon ? ” ka dau .
40019021	Om boros ka di Yesus dot id dau , “ Ondung orohian ko dot osiliu'd tulun dit aiso' o kabara-barasan , om ngoyon ngai' no padagango' i dapu' nu . Om patahakon no i tusin di gatang di dapu' nu'ddi dot id tulun do mosikin , om kaanu ko indo do dapu' do hilo'd surga . Om owonsoi nu pondo o miagal diri , om rumikot no do mongoi tanud doho' ! ” ka dau .
40019022	Nga' korongou poddi di tanakwagu'ddi i boros do miagal diri , om tongkiad no iyau do mikuwo'd tumongob tomod , tu' kaya' i' kopio iyau .
40019023	Om boros kaddi di Yesus dot id tumatanud dau , “ Poboroson ku no dokoyu , do tulun nopod kaya' om osusa' no kopio do kosuang di Pomorintaan do surga .
40019024	Om iti po o poboroson ku dokoyu : osonong-sonong nogi' o songinan ot unta do sumuang di luang do dalat , ko' mantad do tulun do kaya' do sumuang di Pomorintaan do Kinorohingan , ” ka dau .
40019025	Om soira'ddi norongou di tumatanud di Yesus i boros di Yesus do miagal diri , om osuayan tomod diri iyolo' . Boros ka diyolo' , “ Iyo nopoddi , om isai poo ot apasi ? ” ka .
40019026	Om ontong noddi i Yesus diyolo' om boro-boros nod , “ A' no daa kopio milo'd tulun do wonsoyon o miagal diri , nga' milo ngai' id Kinorohingan do wonsoyon , ” ka dau .
40019027	Om boros kaddi di Pitrus , “ Antangai pogi' , nga' aiso' no ot a' dahai tinongkiadan tu' tumanud no iyahai diya' . Om nunu nondo ot aanu-anu dahai ? ” ka dau .
40019028	Om boros ka di Yesus dot id diyolo' , “ Kotumbayaai kou no ! Do hilo' nopondod Pomogunan do Wagu di Winonsoi'd Kinorohingan , om mirikau nondo i Tanak do Tulun do hiri'd tirikohon dau do momorinta' di kikagayaan . Om tontok nopondoddi om poirikau kou nondo iyokoyu , i tumatanud ku dot id hopod om duwo o tirikohonon di don raja' , om butusan dokoyu i hopod om duwo o payat do bansa'd Israil !
40019029	Om pointikid-tikid do tulun di nokotongkiad do walai dau ko' tobpinai dau'd kusai ko' tondu' ko' tina' om tapa' ko' tangaanak , ko' tumo dau dot iyoho' o kinotongkiadan , om kaanu no i tulun diri dot inghatus piluap ko' mantad diri . Om kaanu po i tulun diri do koposion dit otopot kopio om i poingompus .
40019030	Nga' ogumu' indo o tulun dit id gulu daa do dinondo poo do kotohuri , om iri no it id tohuri do dinondo om kopogulu nogindo , ” ka dau .
40020001	Om boros ka kawagu di Yesus , “ Iyo do poinukadan diti o Pomorintaan do surga : Haro o tiso' o tulun di kikabun dot anggur do minamanau dit osuab po do minongoi pogihum do tulun do pakarajaon do hiri'd kabun dot anggur dau .
40020002	Om kookunai poddi dau do mamagadsi' iyolo' dot iso' o tusin do pirok do sangadau , om suhuo' no dau iyolo' do mongoi karaja' do hiri'd kabun dot anggur dau .
40020003	Om pamanau po kawagu i sanganu di kabun dot anggur diri di jam kosiam no do dongkosuabon , om kokito no dau o piro-piro tulun do sampanau-panau dot aiso' tomod o karaja' do hiri'd tomu .
40020004	Om boros ka dau dot id diyolo' , ‘ Ongoi kou nogi' karaja' do hilo'd kabun dot anggur ku . Om godsian ku i' iyokoyu do tumanud dit apatut do pamagadsi' , ’ ka dau .
40020005	Om ongoi noddi karaja' i tulun diri . Om pamanau po kawagu i sanganu di kabun dot anggur di jam do kohopod om duwo do pitangaadau om di jam kotolu do sosodopon , om iyo i' di gulu o winonsoi dau .
40020006	Om pamanau po iyau kawagu di jam kolimo no do dongsosodopon , om kokito no dau do haro po o piro-piro tulun do sampanau-panau dot aiso' o karaja' . Om uhoto' no dau iyolo' , ‘ Nokuro tu' monongodou kou nopo do songingkakat do hiti om aiso' i' o buruon dokoyu ? ’ ka dau .
40020007	Om boros ka di tulun diri do suminimbar , ‘ Aiso' o tulun do manahak dahai'd karaja' , ’ ka . Om boros kaddi di sanganu di kabun , ‘ Iyo nopondo , om ongoi kou nogi' karaja' do hilo'd kabun dot anggur ku , ’ ka .
40020008	Sosodopon noddi , om boros ka di sanganu di kabun diri dot id mandur dau , ‘ Lohowon no i tulun di minongoi karaja' . Om godsian ngai' no iyolo' . Om poguluonon nopo do mamagadsi' om it id tohuri korikot om gisom dot orikot it id gulu korikot , ’ ka dau .
40020009	Om korikot noddi i tulun di jam kolimo do sosodopon do tuminimpuun do kuminaraja' . Om kaanu ngai' nopo iyolo' do gadsi' do soroisaan do tusin do pirok .
40020010	Id tohuri noddi om rikot no i tulun di kuminaraja' do mantad di kosuabon po . Om osorou nopo daa diyolo' nga' poinggumu-gumu' no o diyolo'd gadsi' . Nga' soroisaan no iyolo'd tusin do pirok do gadsi' diyolo' .
40020011	Om moguhang daa'ddi iyolo' di sanganu di kabun dot anggur di naramit diyolo' i tusin .
40020012	Boros ka diyolo' , ‘ Sajaam poo o nakakarajaan di tulun dit id tohuri kopio korikot . Nga' iyahai nopo om kasangadahai nopo do kuminaraja' dot otimpalangan do tadau dit alasu' tomod , nga' irad i' di pinamagadsi' nu dahai o pinamagadsi' nu diyolo' ! ’ ka diyolo' .
40020013	Om simbaro' no di sanganu di kabun dot anggur o tiso' diyolo' . Boros ka dau , ‘ Oi tambalut ku , aiso' i' o sala' ku dot id diya' . Tu' a' ko toi nakaakun i' do godsian dot iso' o tusin do pirok dot osongodou'd kumaraja' ?
40020014	Na , onuo' iti gadsi' nu , om mamanau nondo . Tu' orohian oku no do mamagadsi' di tulun dit id tohuri no rikot , dot irad di pinamagadsi' ku dokoyu .
40020015	A' oku toi koino-ino do momonsoi do poingkuro nopo o korohian ku di tusin ku ? Ko' osolon ko dot opuhawang kopio oku ? ’ ka di sanganu di kabun dot anggur , ” ka dau .
40020016	Om boros kaddi kawagu di Yesus , “ Om iyo nogiddi tu' iri nogiddi i tulun di nokotohuri om kopogulu , om iri nogindo i tulun di nokopogulu om kotohuri , ” ka dau .
40020017	Om tontok di pakayaan di Yesus do hilo'd Yorusalim , di hiri nod tanga'd ralan , om lohowo' no dau i hopod om duwo o tumatanud dau do tumimung dot iyolo-yolo' . Om boros kaddi dau dot id diyolo' ,
40020018	“ Pokinongou kou pogi' ! Kumaa toko' nodti do hilo'd Yorusalim . Om hilo' nopondo om patahakon nondo o Tanak do Tulun dot id boyoon dot imam om id guru do Tourat . Om hukuman nondo iyau do kapatayon .
40020019	Om patahakon nogindo dot id tulun dit okon ko' Yohudi . Om hingi-hingion nondo diyolo' iyau , om inggoriton , om posolibon . Nga' kotolu nopondod tadau , om posion indo iyau kawagu , ” ka dau .
40020020	Om rikot noddi dot id di Yesus i sawo di Sabidi , do mogiwoyo-woyo' di tangaanak dau . Om otud no iyau dot id toguang di Yesus tu' haro o pokionuon dau .
40020021	Om uhoto' no iyau di Yesus , “ Nunu o pokionuon nu , oi inan ? ” ka . Om boros ka dau do suminimbar , “ Pokionuon ku do koirikau iti duwo o tanak ku do miampaping diya' , dot iso' ot id dogibangan om iso' ot id dawananan nu , dot osiliu ko'd Raja' , ” ka dau .
40020022	Om boros ka di Yesus dot id diyolo' , “ A' kou i' koilo ondung nunu kopio i pokionuon dokoyu'ddi . Kasaap kou i' tuu do monginum do mantad hiri'd sangkir do koinggoritan di mositi' no dot inumon ku ? ” ka dau . Om boros ka diyolo'd suminimbar , “ Kasaap i' , ” ka .
40020023	Om boros ka di Yesus , “ Otopot i' dot iyokoyu nga' koinum indo do mantad hiri'd sangkir ku . Nga' pasal no di koirikau dot id dogibangan om id dawananan ku om okon i' ko' iyoho' o kikuasa' do manantu'ddi . Iri nopo kinoiyonon diri om patahakon di tulun di natantu' mantad no di Tapa' ku , ” ka dau .
40020024	Om di nopoddi nokorongou i hopod o tumatanud di Yesus di suwai do pasal diri , om kotogod no iyolo' di duwo o miobpinai'ddi .
40020025	Om iri noddi o kinapamalahawan ngai' di Yesus diyolo' ; om boro-boros nod , “ Koilo kou i' dot iri nopo boyoon do bansa' dit a' kotutun do Kinorohingan om mongulok-ulok nopo di rayat diyolo' . Om mongudipon di rayat i tulun diyolo' dit ongkipangkat .
40020026	Nga' iyokoyu nopo om a' i' koino-ino do miagal diri . Tu' iri nopo it orohian dot agayo o ngaran dot id pogialatan dokoyu , om mositi' no do sumiliu'd susuhuon dokoyu .
40020027	Om iri tulun dit orohian do kopogulu dot id pogialatan dokoyu , nga' mositi' no do sumiliu'd turipon dokoyu .
40020028	Dot iyo di Tanak do Tulun tu' kinorikatan nopo om okon i' ko' mokiobi-obi' , ko' mokisurung , suwai ko' mongoi pogobi-obi' , om papatahak do koposion dau do gisom dot apatai do mamasi'd tulun dot ogumu' , ” ka dau .
40020029	Om tontok di tuminongkiad iyolo' do mantad hilo'd Yorikou om ogumu'ddi o tulun do tuminanud di Yesus .
40020030	Om haro o duwo o tulun do bolou do poirikau do hiri'd tisan di ralan . Om soira'ddi norongou diyolo' do tumalib i Yesus , om pinglohou no iyolo' do poingkaa , “ Oi Tanak di Daud , kosianai no dahai ! ” ka .
40020031	Om togodo' no iyolo' di tulun dot ogumu' om sinuhu' iyolo' dot a' minghiyo . Nga' okon nogi' dot opuhod-puhod iyolo' do minglohou dot , “ Oi Tuan , i Tanak di Daud , kosianai no dahai ! ” ka .
40020032	Om undorong noddi i Yesus , om lohowo' no dau iyolo' . Om boros ka dau , “ Nunu daa o korohian dokoyu do wonsoyon ku dot id dokoyu ? ” ka .
40020033	Om boros ka diyolo' do suminimbar , “ Tuan , orohian iyahai'd kokito , ” ka .
40020034	Om kosianai no i Yesus diyolo' , om kamao' no dau i mato diyolo' . Om diiri i' om diiri do nokokito iyolo' , om tanud noddi iyolo' di Yesus .
40021001	Om tontok di pakayaan no di Yesus om i tumatanud dau do hilo'd Yorusalim . Om korikot no iyolo' do hilo'd Baitpagi , i hilo'd Nulu-Nulu do Saitun . Om hilo' nod sinuhu' di Yesus do mogulu diyolo'd mamanau o duwo di tumatanud dau .
40021002	Om boros ka di Yesus do minomilin diyolo' , “ Mongoi kou no do hilo'd kampung dit id dabantalan dokoyu . Om okito nondo dokoyu o kaladai do poingkogos om pointalad di kaladai i tanak dau . Iyadan no dokoyu iri , om gayaton no do kumaa'd hiti .
40021003	Om ondung haro o tulun do muhot dokoyu om sunudan no dot , ‘ Pakayon do Tuhan iti , ’ kanto dokoyu , om pologoson nopondo di tulun do gayaton i kaladai'ddi , ” ka dau .
40021004	Om nosiliu pogi' o miagal diri nga' mamayaan di nokoboros mantad di nabi do poingkaa ,
40021005	“ Poboroson no dot id bandar do Sion do maso no di Raja' dokoyu do rumikot dot id dokoyu . Osiriba' o ginawo dau om sumakai iyau dot iso' o kaladai , om iso' o tanak do kaladai dit okoro' po , ” ka .
40021006	Om pamanau noddi i duwo o tumatanud di Yesus diri , om wonsoyo' no diyolo' o miagal di pinobilin di Yesus diyolo' .
40021007	Om gayato' no diyolo' i kaladai'ddi do piniwoyo' di tanak di kaladai . Om lopikai no diyolo' di rasuk diyolo' dot id soibau i likud di duwo o kaladai'ddi . Om sakai noddi i Yesus di kaladai .
40021008	Om ogumu' tomod o tulun do hiri do pinopinglapik di rasuk diyolo' dit id soibau do hiri'd ralan . Om iri no tulun do suwai om minongoi pinganu do raan do kayu om popingiliho' nogiddi do hiri'd ralan .
40021009	Om mimboros poddi dot opuhod i tulun dot ogumu' di hiri'd gulu-gulu di Yesus om it id dohuri dau do poingkaa , “ Royohon no i Tanak di Daud ! Barakatan i' do Kinorohingan i rumikot dot id suang do ngaran do Tuhan ! Royohon no o Kinorohingan it Asawat Kopio ! ” ka no diyolo' .
40021010	Om di nopoddi sumuang i Yesus di bandar do Yorusalim , om agangau ngai' nopoddi i tulun do hiri'd bandar diri . “ Isai kopio iti ? ” ka no diyolo' do minguhot .
40021011	Om boros ka di tulun dot ogumu' di moyo-woyo' di Yesus , “ Ilo' nopo om i Yesus , i nabi do mantad hilo'd Nasarit , it id pomogunan do Galilia , ” ka diyolo' .
40021012	Om suang noddi i Yesus do hiri'd Walai'd Sasambayangan dot Agayo , om uyungo' ngai' no dau i tulun di mogidagang-dagang do hiri . Om pinsomboliko' ngai' no dau i mija' di tulun di monukar do tusin , om i timpohon di tulun di padagang do punai .
40021013	Om boros kaddi dau dot id tulun diri , “ Nokotulis no dot id suang do Buuk do Kinorohingan do minomoros o Kinorohingan do poingkaa , ‘ Roitan nondo do tiyonon do sumambayang i walai ku , ’ ka . Nga' siniliu nogiddi dokoyu iti do lilisokon do gampanakau , ” ka dau .
40021014	Om rikot no i tulun do bolou om i kimpo' dot id di Yesus do hiri'd Walai'd Sasambayangan dot Agayo , om lingasai no di Yesus iyolo' .
40021015	Nga' ongotogod tomod i boyoon dot imam om i guru do Tourat do nokokito di piro-piro o koimayaan di winonsoi di Yesus . Om otogod iyolo' do korongou di tangaanak do mimboros dot opuhod dot , “ Royohon no i Tanak di Daud ! ” ka , do hiri'd Walai'd Sasambayangan dot Agayo .
40021016	Om boros ka diyolo' dot id di Yesus , “ Orongou nu i' ilo pimboroson diyolo' ? ” ka . Om boros ka di Yesus do suminimbar , “ Oo , orongou ku i' . A' kou toi insan kabasa' dit ayat dot id Buuk do Kinorohingan do poingkaa , ‘ Notudukan ku no i tangaanak om i tangaanak di ragang po do mamarayou diya' di pamarayou dit otopot kopio , ’ ka , ” ka dau .
40021017	Om tongkiad noddi i Yesus diyolo' , om soliwan no iyau di bandar . Om pakayaai no dau do hilo'd Baitani om hilo' no iyau'd minodop .
40021018	Tadau noddi kawagu dit osuab po , om linouson i Yesus di hiri no iyolo'd tanga'd ralan do pakayaan do hiri'd bandar .
40021019	Om kokito no iyau do songguas ot ara do hiri'd tisan di ralan . Om ongoi no daa iyau bontol di guas dot ara diri , nga' aiso' i' o tongoiso' piya'd tua'ddi , tu' roun ngai' noo . Om boros kaddi di Yesus dot id guas dit ara diri , “ A' ko nondo mongua' kawagu ? ” ka dau . Om pitilombus nopo i guas dot ara diri do ruminiou .
40021020	Om soira'ddi nokito di tumatanud di Yesus i nosiliu do miagal diri , om osuayan tomod diri iyolo' . Om boros ka diyolo' do minuhot , “ Poingkuro kopio do minitilombus do noriou i guas dot ara ? ” ka diyolo' .
40021021	Om boros ka di Yesus do suminimbar , “ Otopot no kopio do poboroson ku dokoyu dot ondung otumbayaan kou om a' no mikoduwo o ginawo , om milo kou i' do momonsoi do miagal di winonsoi ku dot id guas dot ara diti . Om okon i' ko' iri noo , suwai ko' milo kou i' do moro-boros dot id nulu-nulu diti dot , ‘ Kakat om tumaam i' do hilo'd rahat , ’ ka ; om osiliu nondo kopio o miagal diri .
40021022	Nunu nopo i pokionuon dokoyu dot id suang do sambayang dokoyu , om aanu nondo kopio dokoyu iri , ondung monongkuyaan kou no kopio , ” ka dau .
40021023	Om guli' noddi i Yesus do hiri'd Walai'd Sasambayangan dot Agayo om suang no iyau , om ponuduk no iyau'd hiri . Om maso dau do monuduk , om rikot no do minongoi ponguhot dau i piro-piro boyoon dot imam om i piro-piro boyoon do bansa' do Yohudi . Boros ka diyolo' , “ Nunu kopio o kuasa' nu do momonsoi ngai'dti ? Isai o minanahak diya'd kuasa' ? ” ka diyolo' .
40021024	Om boros ka di Yesus do suminimbar , “ Iyoho' nga' haro i' o tuhoton ku dokoyu . Om ondung simbaron dokoyu , om iyoho' nga' poposunud indo ondung disai'd kuasa' ku do mingwonsoi ngai'dti .
40021025	Honggo o tadon di kuasa' di Yohanis do mamatis do tulun ? Kinorohingan ko' tulun ? ” ka dau . Om pogiboro-boros noddi i piro-piro o boyoon dot imam om i boyoon do bansa'd Yohudi . Boros ka diyolo' , “ Ondung poboroson toko' do , ‘ Mantad id Kinorohingan , ’ ka , om poboroson nondo dau dot , ‘ Iyo nopoddi , om nokuro tu' a' kou minonongkuyaan dau ? ’ ka .
40021026	Nga' poboroson toko' no do , ‘ Mantad id tulun , ’ ka , om ooris toko' i' dilo tulun dot ogumu' , tu' oinsanan nopo iyolo' do momoros do nabi i Yohanis , ” ka diyolo' .
40021027	Om boros kaddi diyolo' do suminimbar , “ A' i' iyahai koilo , ” ka . Om boros kaddi di Yesus dot id diyolo' , “ Iyo nopondo , om iyoho' nga' a' i' poposunud dot id dokoyu ondung mantad id disai o kuasa' ku do momonsoi ngai'dti , ” ka dau .
40021028	Om boros ka kawagu di Yesus , “ Poingkuro no o tosorou dokoyu do pasal diti ? Do haro o tiso' o kusai do kianak do duwo o tanak do kusai . Om ongoi no i tulun diri boro-boros di tanak dau dot id dotuo do poingkaa , ‘ Ondu' , ongoi karaja' do hilo'd kabun dot anggur do baino' , ’ ka .
40021029	Om simbar no i tanak diri , ‘ A , a' oku i' mongoi , ’ ka dau . Nga' alaid - laid noddi om kosimban i' o tosorou dau , om ongoi iddi iyau do hiri'd kabun dot anggur .
40021030	Om ongoi no i tulun boro-boros di tanak dau di koduwo , om iyo i' di pinoboros dau di tanak dau'd tiso' o pinoboros dau . Om simbar ka di tanak dau di koduwo , ‘ Oo , mongoi oku i' , oi Apa' , ’ ka . Nga' a' iddi iyau minongoi kopio .
40021031	Om id piolitan nopo di duwo o tanak diri , om honggo'ddi o minomonsoi di pinonuhuan di tapa' dau ? ” ka dau . Om boros ka di piro-piro boyoon dot imam om i boyoon do bansa'd Yohudi , “ It id dotuo , ” ka . Om boros kaddi di Yesus dot id diyolo' , “ Ponongkuyaai kou no : Dot iri nogindo i gomponimung do sukai , om i tongoondu' do sundal o kopogulu ko' iyokoyu do kosuang di Pomorintaan do Kinorohingan .
40021032	Tu' korikot no i Yohanis Gampamatis , om tudukai kou no daa dau do kowoyo-woyoon di korohian do Tuhan , nga' a' kou i' minonongkuyaan di ponudukan dau ; nga' minonongkuyaan i' dau i gomponimung do sukai om i tongoondu'd sundal . Nga' nokito ngai' piya dokoyu iri , nga' a' i' dokoyu pinosimban o ginawo dokoyu , om a' kou minonongkuyaan do Tuhan , ” ka dau .
40021033	Om boros ka kawagu di Yesus , “ Pokinongou-nongou kou po diti tiso' kawagu o poinukadan . Haro o tiso' o tulun di kitana' dot agayo , om tanamai no dau iri dot anggur . Om pagaro' no dau o pointutuk di kabun diri , om minongukad iyau do luang do poiyanan di pamagaan do tua'd anggur , om pomonsoi po iyau do sinurambi' dot akawas dot iyonon do madtamong . Om posiwaai noddi dau i kabun dot anggur diri dot id piro-piro o tulun , om ongoi noddi iyau dot id pomogunan do suwai .
40021034	Om tontok di norikot o kopongupuan di tua' dot anggur , om suhuo' no di tulun di sanganu di tana' i susuhuon dau do mongoi solowot di tulun di minoniwa' di kabun dau'ddi , do mongoi daa panganu di dau'd bahagi' .
40021035	Nga' tangkapo' nogiddi di tulun di minoniwa' di kabun diri i susuhuon di sanganu di tana' : haro binobog , om haro pinatai , om haro dinumpau'd watu .
40021036	Om ponuhu' po kawagu i sanganu di tana'ddi do piro-piro o susuhuon dau di suwai dot ogumu' ko' i sinuhu' dau di tinsan i' . Nga' iyolo' piya nga' niyo i' di susuhuon dit id gulu i' ongoi .
40021037	Om alaid noddi om suhuo' no di sanganu di tana'ddi i tanak dau do mongoi solowot di tulun di minoniwa' . Om osorou nopo daa dau nga' poingkaa , ‘ Atantu' no do pusohon i' bo i tanak ku , ’ ka dau .
40021038	Nga' soira'ddi nokito di tulun di minoniwa' di kabun i tanak di sanganu di tana'ddi do rumikot , om pogiboro-boros no iyolo' do poingkaa , ‘ Na , ilo' no moti' o tumungkus diti kabun . Nga' maai toko' nogi' patayo' ilo' , om iyati' indo o kotungkus diti kabun ! ’ ka .
40021039	Om ngoyo' noddi diyolo' tangkapo' i tanak diri om pataamo' no do hiri'd soliwan , om patayo' noddi , ” ka .
40021040	Om ponguhot noddi i Yesus , “ Gumuli' nopondo i sanganu di kabun dot anggur diri , om kukuroyon tuu nondo dau i tulun di minoniwa'ddi ? ” ka dau .
40021041	Om boros ka diyolo'd suminimbar , “ Atantu' no do patayon dau i tulun dit angaraat diri , om posiwaan nondo dau i kabun dot anggur diri dot id tulun do suwai di papatahak di bahagi' do tua' dot id sanganu , dot orikot i maso do kapatahakan , ” ka diyolo' .
40021042	Om boros ka di Yesus dot id diyolo' , “ A' kou toi insan kabasa' di nokotulis dot id Buuk do Kinorohingan do poingkaa , ‘ Iri nogi' i watu dit a' pinowonsoi do mamamaal om iri nogiddi i nosiliu do watu dit agayo kopio o guna' . Iri no o winonsoi'd Tuhan ; om koimayaan toko' no kopio iri ! ’ ka , ” ka dau .
40021043	Om boros kaddi di Yesus , “ Iyo nopoddi , om soro-soroho' no dokoyu . Tu' ngoyon nondo do mantad id dokoyu i Pomorintaan do Kinorohingan om patahakon nondo iri dot id tulun di momonsoi do ponuhuan do Kinorohingan .
40021044	[ Tulun nopo dit aratu' do kootung di watu'ddi om omumuk nopo ; om iri tulun dit ootungan di watu'ddi nga' omumuk nopondo dot iyo pod pupuk , ] ” ka dau .
40021045	Om kongorongou nopoddi di piro-piro boyoon dot imam om i tulun do Parisi i piro-piro o pinoinukadan di Yesus diri , om koilaai no diyolo' dot iyolo' i' o komoyon di Yesus .
40021046	Om pogihum no iyolo'd ralan do manangkap dau . Nga' ooris i' iyolo' di tulun dot ogumu' tu' roitan i' di tulun dot ogumu' do nabi i Yesus .
40022001	Om ponuduk po kawagu i Yesus di tulun dot ogumu' do pinawaya' dau do poinukadan .
40022002	Boros ka dau , “ Iyo do poinukadan diti o Pomorintaan do surga : Haro o songulun o raja' do pinapaharo do poginakanan do pikowinan di tanak dau'd kusai .
40022003	Om suhuo' no di raja' i susuhuon dau do mongoi pomolohou di tulun di naalap do rumapou dot id poginakanan diri . Nga' aiso' i' o tiso' di tulun di naalap do norohian do mongoi rapou .
40022004	Om suhuo' po kawagu di raja' i susuhuon dau'd suwai . Boros ka dau dot id diyolo' , ‘ Sunudan no i tulun di naalap diri do poingkaa : Nongkosodia' no i kanon do moginakan . Nongosumbali' ku no i sapi' , om i piro-piro o tanak do sapi' ku di nopili' no o kosonongo' . Nongkosodia' ngai' no . Om rumikot kou no kopio dot id poginakanan do kopikowinan , ’ kanto dokoyu , ” ka dau .
40022005	“ Nga' aiso' i' o tiso' di tulun di naalap diri do minomusou di boros do momolohou . Sompori-pori nogi' iyolo' do minongoi'd hiri'd karajaon diyolo' , om minindahu' do hiri'd dumo o songulun , om iri no suwai om minongoi do hiri'd kadai dau ;
40022006	om iri no suwai om minongoi panangkap di susuhuon di raja' om pimbabagai no diyolo' om patayo' nogiddi .
40022007	Om korongou poddi di raja' i nosiliu do miagal diri , om kotogod no tomod iyau . Om porikoto' no dau i soudor dau do mongoi pamatai di tulun di minamatai'ddi , om mongoi ponutud di bandar diyolo' .
40022008	Om lohowo' noddi dau i susuhuon dau , om boros ka dau , ‘ Nokosodia' no iti poginakanan do kopikowinan , nga' a' i' osorupai do rumikot i tulun di nangaalap .
40022009	Om ongoi kou nogi' do hilo'd karalan-ralanan , om mangalap kou nopo do songkuro nopo o kogumuo' do tulun dot id poginakanan do pikowinan diti , ’ ka dau .
40022010	Om pamanau noddi i susuhuon . Om ongoi no iyolo' do hiri'd karalan-ralanan om alapo' ngai' nopo diyolo' i tulun dit osolowot diyolo'd hiri , i tulun dit ongosonong om i tulun dit angaraat . Om koponu' noddi do tulun i tiyonon do moginakan .
40022011	Om suang noddi i raja' do mongoi pogontong di tulun do nongolohou . Om kokito no dau o songulun do hiri'd poginakanan diri dot a' minanampakai do pakayan di dong moginakan do pikowinan .
40022012	Om uhoto' noddi dau i tulun diri , ‘ Oi tambalut , poingkuro ko do nokosuang do hiti dot aiso' o pakayan do dong moginakan do pikowinan ? ’ ka dau . Om aiso' noddi o milo do poboroson di tulun diri .
40022013	Om boros kaddi di raja' dot id susuhuon dau , ‘ Ngoyo' dokoyu kagasai o gakod om longon do tulun diti , om pataamon i' do hilo'd dotuong do hilo'd soliwan . Om hilo' nondo iyau do mingihad om oinggorit , ’ ka dau , ” ka di Yesus .
40022014	Om boros kaddi di Yesus do minongolimpupus di poinukadan diri , “ Ogumu' i' o tulun do lohowon , nga' okuri' indo it opili' , ” ka dau .
40022015	Om ongoi noddi i tulun do Parisi pogiboro-boros ondung poingkuro o ralan diyolo' do momurunsut di Yesus , do poguhatan o pakayon .
40022016	Om suhuo' noddi diyolo' i tumatanud diyolo' do minongoi solowot di Yesus , do pinogiwoyo-woyo' do piro-piro o tulun di mantad id sinompuruan do pati di Horudis . Om boros ka di tulun diri dot id di Yesus , “ Oi Guru , oilaan i' dahai dot otopot o poboroson nu . Potudukon nu nopo kopio om aiso' no o lisok-lisokon nu do pasal di korohian do Kinorohingan do wonsoyon do tulun , om a' ko i' ooris dit osorou dot isai nopo o tulun . Tu' iya' nopo om a' ko i' montong do pangkat do tulun .
40022017	Om sunudai daa'ndo iyahai ondung koino-ino toko' do mambayar do sukai dot id di Kaisar ko' amu' , do tumanud do Tourat toko' , ” ka diyolo' .
40022018	Om oilaan i' di Yesus it osorou diyolo'd araat , om boros kaddi dau , “ Oi tulun di minsorupai-rupai no toomod ! Nokuro daa tu' momurunsut kou doho' ?
40022019	Pokitono' oku daa dokoyu di tusin di pakayon dokoyu do pambayar do sukai ! ” ka dau . Om onuwai noddi diyolo' iyau dot iso' o tusin do pirok .
40022020	Om uhoto' no di Yesus iyolo' , “ Disai'd gambar diti , om disai'd ngaran diti ? ” ka dau .
40022021	“ Di Kaisar , ” ka diyolo' do suminimbar . Om boros kaddi di Yesus dot id diyolo' , “ Iyo nopoddi , om patahakon no kawagu dot id di Kaisar i di Kaisar , om patahakon kawagu dot id Kinorohingan i dong Kinorohingan , ” ka dau .
40022022	Om osuayan nopoddi iyolo' do nokorongou di pinonimbar dau dot iyo'ddi . Om tongkiad noddi iyolo' di Yesus .
40022023	Om tontok i' do tadau'ddi do ruminikot dot id di Yesus o piro-piro o tulun do Saduki . Om iyolo' no o tiso' o sinompuruan do tulun di momoros dot a' no apasi kawagu i tulun do napatai .
40022024	Om boros ka diyolo' , “ Guru , poingkaa o pinonudukan di Musa : Ondung apatai ot iso' o kusai om aiso' po o tanak dau , om mositi' no do kowinon di tobpinai dau i tondu' di sawo daa dau , om oonuan i' do sinakagon i tulun di napatai , ” ka .
40022025	“ Om nokoumbal i' do haro o turu' o tulun do mogiobpinai do nokoiyon do hiti . Om kawin no daa it id dotuo nga' aiso' po tanak dau om kapatai no iyau . Om iri noddi i tobpinai dau o minangawin di tondu' di sawo daa dau .
40022026	Nga' alaid noddi om kapatai no i tobpinai dau om aiso' po o tanak . Om iyo ngai' nopoddi o nosiliu dot id tobpinai dau di kotolu om iri ngai' i tobpinai dau di suwai do gisom do noinsanan i turu' o mogiobpinai .
40022027	Om alaid noddi om kapatai no i tondu' .
40022028	Om orikot nopondo i maso do posion kawagu i tulun do nangapatai , om isai nondo o sonsawo di tondu'ddi ? Tu' nakapangawin ngai' nopo di tondu' i turu' o kusai ? ” ka diyolo' .
40022029	Om boros ka di Yesus do suminimbar , “ Kasala' kou no kopio'd momusorou tu' a' kou i' kosuhut do komoyon di Buuk do Kinorohingan , om i sinundu do Kinorohingan .
40022030	Tu' apasi nopondo kawagu i tulun do napatai , om a' no iyolo' kumawin kawagu . Tu' iyo pondo iyolo' di moloikat do hilo'd surga .
40022031	A' kou toi insan kabasa' di pinoboros do Kinorohingan do pasal di tulun do napatai do posion kawagu ? Boros kad Kinorohingan ,
40022032	‘ Iyoho' no i Kinorohingan di Abraham , om Kinorohingan di Isak om Kinorohingan di Yakub , ’ ka . Om Kinorohingan nopo om okon i' ko' Kinorohingan do tulun di poimpatai , suwai ko' Kinorohingan di tulun do poimpasi ! ” ka di Yesus .
40022033	Om korongou poddi di tulun dot ogumu' i pinoboros di Yesus do miagal diri , om oimayaan tomod diri iyolo' di ponudukan dau .
40022034	Om tontok di nokorongou i tulun do Parisi dot a' no nokosimbar i tulun do Saduki di pinoboros di Yesus dot id diyolo' , om pogititimung ngai' noddi iyolo' .
40022035	Om haro'ddi o songulun o guru do Tourat dot id pogialatan diyolo' do minumbal do momurunsut di Yesus tu' minonguhot iyau dot iso' o tuhoton .
40022036	Boros ka dau , “ Oi Guru , nunu o ponuhuan dit agayo kopio dot id suang di Tourat ? ” ka dau .
40022037	Om boros ka di Yesus do suminimbar , “ Kosianai nod Tuhan , i Kinorohingan nu do mikuwo'd aayi-ayi' o ginawo nu , om aayi-ayi' o koposi-posion nu , om aayi-ayi' o pomusarahan nu .
40022038	Iri no i ponuhuan dit agayo kopio , om it apatut kopio'd tonudon !
40022039	Om i ponuhuan do koduwo nga' iyo i' di ponuhuan di koiso' , poingkaa iri : kosianai no do sompi' ko' iyau ngai' do miagal dot osianan ko do diya'd tinan .
40022040	Iti no o duwo o ponuhuan diti o pinoimpahan do koinsanai di Tourat di Musa om i ponudukan di nabi , ” ka dau .
40022041	Om tontok di pointimung pod hiri i tulun do Parisi , om uhoto' no di Yesus iyolo' . Boros ka dau ,
40022042	“ Poingkuro o dokoyu'd tosorou do pasal di Raja' do Gampamasi ? Sinakagon tuu iyau disai ? ” ka dau . Om boros ka diyolo'd suminimbar , “ Sinakagon di Daud , ” ka .
40022043	Om boros ka di Yesus do minoguhot kawagu diyolo' , “ Ondung iyo'ddi , om nokuro tu' nonuan di Rusod do Kinorohingan do toilaan i Daud do mamarait di Raja' do Gampamasi do ‘ Tuhan ’ ka ? Tu' poingkaa o pinoboros di Daud ,
40022044	‘ Boros kad Tuhan dot id Tuhan ku ; Irikau no do hiti'd dawananan ku do gisom do poinsiribaon ngai' ku diya' i pisangod nu , ’ ka .
40022045	Om ondung roitan di Daud do ‘ Tuhan ’ i Raja' do Gampamasi , om poingkuro'ddi do sinakagon iyau di Daud ? ” ka dau .
40022046	Om iso' po di tulun nga' aiso' i' o nokosimbar di Yesus . Om mantad poddi do tadau'ddi , om aiso' no o tiso'd tulun do katama' do monguhot do nunu nopo dot id di Yesus .
40023001	Om boros kaddi di Yesus dot id tulun dit ogumu' om id tumatanud dau ,
40023002	“ Iri nopo i guru do Tourat om i tulun do Parisi om noonuan i' do kuasa' do popotuduk do komoyon di Tourat di Musa .
40023003	Om tonudon ngai' no dokoyu i ponuhuan diyolo' . Nga' kada' kou pomonsoi do miagal di wonsoyon diyolo' , tu' a' i' diyolo' wonsoyon kopio i potudukon diyolo' .
40023004	Monuhu' i' iyolo' do momonsoi dit angapagon tomod do momonsoi , om manahak do toturan dit angawagat . Nga' a' indo kopio iyolo' mongoi ponulung do tulun do momonsoi'ddi .
40023005	Iri ngai' nopo i diyolo'd wonsoyon om maan no do popokito-kito'd tulun . Tumomod i' iyolo' do mamakai di kain dit angalaab do pinotulisan dot ayat do boros do Tuhan , i pokogoson diyolo' dot id ponong id turos diyolo' om poriliton dot id longon . Om tomodon diyolo' do papanaru di raboi-raboi di rasuk diyolo' dit id soibau !
40023006	Orohian iyolo' di tiyonon dit ongosonong dot id poginakanan , om orohian iyolo' di tirikohonon dit ongkipangkat do hilo'd walai'd sasambayangan .
40023007	Orohian iyolo' do pusohon do tulun do hilo'd tomu , om orohian iyolo' do roitan do ‘ Guru ’ .
40023008	Nga' iyokoyu nopo , om kada' kou nogi' korohiai do roitan do ‘ Guru ’ , tu' guru nopo dokoyu om iso' noo , om iyokoyu ngai' nopo om mogiobpinai i' .
40023009	Om kada' kou pamarait do ‘ Tapa' ’ dot isai nopo o hiti'd pomogunan , tu' iso' noo o Tapa' dokoyu , iri no i Tapa' do hilo'd surga .
40023010	Om kada' kou korohiai do roitan do ‘ Boyoon ’ , tu' boyoon nopo dokoyu om iso' noo , iri no i Raja' do Gampamasi , i pinabatos mantad do Kinorohingan .
40023011	Iri nopo tulun dit agayo kopio o ngaran dot id pogialatan dokoyu , om mositi' no do sumiliu'd susuhuon dokoyu .
40023012	Iri nopo tulun di minggayo-gayo om poinsiribaon indo , om iri no tulun di minsiriba' om poinggoyoon nogindo , ” ka di Yesus .
40023013	Om boros ka kawagu di Yesus , “ Obungou kou no , iyokoyu i guru do Tourat om i tulun do Parisi ! Iyokoyu nopo om minsorupai-rupai no toomod om mangantob kou do tulun do sumuang di Pomorintaan do surga . A' kou i' orohian do sumiliu'd tulun di songonuon do Kinorohingan , om iri tulun do suwai dit orohian daa nga' antaban i' dokoyu .
40023014	[ Obungou kou no , iyokoyu i guru do Tourat om i tulun do Parisi ; iyokoyu nopo om minsorupai-rupai no toomod om magakal kou di tongoondu' di nopuadan om ahawan dokoyu iyolo' di walai diyolo' . Om anganaru nondo o sambayang dokoyu do pangalit-alit di karaato' dokoyu . Om iri no o kawagat - wagat do pomohukum dokoyu do koimbagu . ]
40023015	Obungou kou no , iyokoyu i guru do Tourat om i tulun do Parisi ! Iyokoyu nopo om minsorupai-rupai no toomod ! Osodu' tomod o ngoyon dokoyu do gisom do hilo'd soborong do rahat , om kopinghombo do hiri'd katanaan do mongoi no posuang dot ongoiso' o tulun dot id tugama' dokoyu . Om kosuang nopondo do tugama' dokoyu i tulun diri , om silihon nondo dokoyu iyau do tulun dit induwo po kopiluap i dokoyu'd karaato' o karaato' , i hilo' nod naraka o kokoyoon .
40023016	Obungou kou no ngai' , iyokoyu i boyoon di bolou ! Poingkaa o potudukon dokoyu , ‘ Ondung sumumpa' o tulun do rumait di Walai'd Sasambayangan dot Agayo , om a' i' akagasan no kopio i tulun diri di sumpa' dau ; nga' ondung sumumpa' iyau do rumait di tamas do hiri'd suang di Walai'd Sasambayangan dot Agayo , om akagasan no iyau di sumpa' dau'ddi , ’ ka .
40023017	Iyokoyu no o tulun di basug om bolou ! Honggo toi it agayo , i tamas ko' i Walai'd Sasambayangan dot Agayo di popolidang di tamas ?
40023018	Om popotuduk kou po do poingkaa , ‘ Sumumpa' nopo o tulun do rumait di pananaraban do porsombahan om a' i' i tulun diri akagasan di sumpa' dau ; nga' ondung sumumpa' iyau do rumait di porsombahan di hiri'd sakai di pananaraban do porsombahan , om akagasan no iyau di sumpa' dau'ddi , ’ ka dokoyu .
40023019	Bolou kou no kopio ! Honggo toi'ddi ot agayo ? I porsombahan ko' i pananaraban do porsombahan di popolidang di porsombahan ?
40023020	Iyo nopoddi , om ondung haro o tulun do sumumpa' do rumait di pananaraban do porsombahan , om komoyon nopoddi nga' sumumpa' no iyau do rumait diri , om rumait do koinsanai di porsombahan dit id sakai di pananaraban do porsombahan diri .
40023021	Om ondung sumumpa' o tulun do rumait di Walai'd Sasambayangan dot Agayo , om komoyon nopoddi nga' sumumpa' iyau do rumait di Walai'd Sasambayangan dot Agayo , om rumait do Kinorohingan , i poundorong do hiri .
40023022	Om ondung sumumpa' o tulun do rumait do surga , om komoyon nopoddi nga' sumumpa' no iyau do rumait do tirikohonon do Tuhan do momorinta' , om rumait do ngaran do Kinorohingan di poirikau dot id tirikohonon do momorinta'ddi .
40023023	Obungou kou no , iyokoyu i guru do Tourat om i tulun do Parisi ! Iyokoyu nopo om minsorupai-rupai no toomod . Manahak kou nogi' kopio do sompihopod di pamarampa , dot i baing , om i sogumau , om i jintan , dot id Tuhan . Nga' iri nogindo it angagayo kopio o komoyon do hiri'd Tourat , do miagal dit : otulid , osianan , otorodok , om a' nogi' dokoyu torodokon kopio do tumanud . Om iri nogi' daa kopio it apatut dokoyu'd wonsoyon , om a' nogi' toliban do momonsoi i suwai-suwai ko' iri .
40023024	Iyokoyu no kopio o boyoon di nongobolou ! Siringon nogi' kopio dokoyu'd mongidu' o langau di katabung dot id tinumon dokoyu om tolonon nogindo dokoyu ot unta !
40023025	Obungou kou no , iyokoyu i guru do Tourat om i tulun do Parisi ! Iyokoyu nopo om minsorupai-rupai no toomod ! Pulangon tomod dokoyu o pomolihung do hiri'd soibau di piring om i mangkuk dokoyu , om inda' ka do sosomu' tomod i' i hiri'd suang , do kososomu' nopo om i nangaanu dokoyu do mantad id korongito' om katamahao' dokoyu .
40023026	Oi tulun do Parisi di nongobolou ! Pulango' po kopio dokoyu o pomolihung di hiri'd suang di piring om i mangkuk dokoyu , om opulang indo o hiri'd soliwan .
40023027	Obungou kou no , iyokoyu i guru do Tourat om i tulun do Parisi ! Iyokoyu nopo om minsorupai-rupai no toomod ! Iyo kou po di lobong di sinaat dot opurak o hiri'd soliwan , om osonong tomod daa o kokitanan nga' hiri nopondod suang di lobong om noponu' pod tulang om hino ngai' nopo it ongoutong .
40023028	Om iyokoyu nga' iyo nopo kopio'ddi . Tu' kokitanan nopo daa'd tulun om osonong kou nopo ; nga' id suang nopod ginawo dokoyu om poimponu' id kouudut om kararaat , ” ka di Yesus .
40023029	Om boros ka kawagu di Yesus , “ Obungou kou no , iyokoyu i guru do Tourat om i tulun do Parisi ! Iyokoyu nopo om minsorupai-rupai no toomod ! Sonongon tomod dokoyu i lobong di nabi , om lumison dokoyu i piro-piro o tanda' do kopomuhandaman di tulun dit ongosonong o kowoyo-woyoon .
40023030	Om moro-boros kou dot , ‘ Ondung poimpasi daa iyahai di hino po i taki-aki dahai di gulu po , om a' i' daa iyahai moyo' diyolo' do mamatai di piro-piro nabi , ’ ka dokoyu .
40023031	Iyo nopoddi , om mangakun kou no do sinakagon kou di tulun di minamatai di nabi !
40023032	Om potilombuso' nopo dokoyu om pongoo' nopo dokoyu do momonsoi i dusa di tinimpuunan di taki-aki dokoyu .
40023033	Angaraat kou no kopio , om sinakagon kou do tulun dit angaraat ! Poingkuro kou po daa do mogidu' do mantad id hukuman do hilo'd naraka ?
40023034	Pokinongou kou no pogi' kopio ! Porikatan ku nondo iyokoyu do piro-piro nabi , om tulun dit ongoilo om i gomponuduk ; nga' songintanga' nopondo diyolo' om patayon i' dokoyu , om iri no suwai om posolibon dokoyu . Om haro o maan dokoyu inggorito' do hilo'd walai'd sasambayangan , om haro o gusaon dokoyu do gisom do kopikaa-kaa pondo iyolo' dot id piro-piro o bandar .
40023035	Om gowoi pondo om hukuman kou tu' minamatai kou i' di tulun dit aiso' o sala' do mantad poddi pinatai i Habil , i tulun dit aiso' o sala' , om gisom di pinamatayan di Sakaria , i tanak di Borokia , i pinatai dokoyu dot id pialatan di Walai'd Sasambayangan dot Agayo om i pananaraban do porsombahan .
40023036	Kotumbayaai kou no : dot oinsanan nopondo iri do boboon do tulun di poimpasi do dinondo ! ” ka di Yesus .
40023037	Om boros ka kawagu di Yesus , “ Oi tulun do Yorusalim , oi tulun do Yorusalim ! Pinatai ngai' dokoyu i nabi . Om dinumpau dokoyu'd watu i susuhuon do Kinorohingan do gisom i' do nangapatai iyolo' . A' oku no daa impiro-piro korohiai do mongibit do koinsanai dokoyu i poingiyon dot id bandar diti , do miagal di manuk do maganak di mongungkub di tangaanak dau , nga' mada' kou i' !
40023038	Om ka pogiddi dot a' kou'd Kinorohingan woyoon .
40023039	Ilaai no dokoyu : Do mantad pod baino' om a' kou no kokito doho' do gisom do momoros kou do poingkaa , ‘ Abarakatan no i rumikot dot id suang do ngaran do Tuhan , ’ ka , ” ka di Yesus .
40024001	Om di nopoddi tuminongkiad i Yesus di Walai'd Sasambayangan dot Agayo , om rikot no dot id dau i tumatanud dau , om tuduko' no diyolo' i Walai'd Sasambayangan dot Agayo .
40024002	Om boros ka di Yesus dot id diyolo' , “ Okito ngai' daa dokoyu ilo' . Nga' ilaai no dokoyu dot aiso' nondo o tongoiso' piya di watu do pinamaal diti dot oolu' do mogitimpak-timpak do hilo'd pinouludan mantad tu' oinsanan nopondo do habaon , ” ka dau .
40024003	Om ongoi noddi i Yesus do hiri'd Nulu-Nulu do Saitun . Om di nopo di poirikau iyau om rikot no i tumatanud dau do minongoi boro-boros dau dot iyolo-yolo' . Om boros kaddi diyolo' dot id dau , “ Sunudai daa iyahai ondung soira' dot ongosiliu ngai' iti . Om nunu o pogintutunan do korikatan nu om kopupuson diti pomogunan ? ” ka diyolo' .
40024004	Om boros ka di Yesus do suminimbar , “ Antaan-taan no kopio dokoyu om a' kou i' apalid .
40024005	Tu' ogumu' nondo o tulun do rumikot do mamakai'd ngaran ku om momoros dot , ‘ Iyoho' no i Raja' do Gampamasi ! ’ ka . Om ogumu' tomod nondo o tulun dot aakalan diyolo' .
40024006	Om korongou kou nondo do tuni do mogisasaap om habar do mogisasangod ; nga' kada' kou kooris . Tu' a' no milo'd a' osiliu ngai' o miagal diri , nga' okon po mando ko' kopupuson kopio'd pomogunan iri .
40024007	Mogisasaap nondo o bansa'd tulun , om mogisasangod o pomogunan . Om pointongkop nopondo o mononglous om gumuyu' o tana' .
40024008	Nga' iri ngai' nopoddi om koimpuunon nogi' do miagal noddi tondu' do monohoruol nogi' do tontok dit oruhai nod osusu .
40024009	Om ngoyon kou nogindo tangkapo' om inggoriton kou om patayon kou . Om oinsanan nopondo o hiti'd pomogunan dot araatan dokoyu tu' tumatanud kou i' doho' .
40024010	Om tontok nopondoddi om ogumu' nondo o tulun do tumanus o kotumbayaan , om ogumu' o tulun do popohudsu do tulun do suwai om mogitotogod .
40024011	Ogumu' nondo o nabi di goudut do rumikot , om magakal nondo iyolo' dot ogumu' o tulun .
40024012	Om tumongkop nopondo kopio o karaaton gisom dot ogumu' nondo o tulun dit a' no milo dot osianan .
40024013	Nga' iri nopondo tulun dit ogirot do gisom do kopupuson om posion indo .
40024014	Om popinsunudon nondo dot id pointongkop do pomogunan i Habar dot Osonong do pasal do Pomorintaan do Kinorohingan , om kongorongou ngai' indo o tulun diri . Om osiliu pondo o miagal diri om orikot nogi' o kopupuson diti pomogunan , ” ka dau .
40024015	Om boros ka kawagu di Yesus , “ Kokito kou nondo di ‘ karaaton di mamaraag ’ , do miagal di pinoboros di Nabi Daniol , do poingkakat do hiri'd kinoiyonon dit olidang . ( Kopoilaan dot id tulun di mambasa' : Ilaan no kopio o komoyon diti . )
40024016	Tontok nopondoddi , om mositi' no do mogidu' do hilo'd konuluhanan i tulun do hilo'd Yudia .
40024017	Om iri nopo tulun do hiri'd sakai di taap do walai dau , om a' no minog do lumintuhun do mongoi panganu do nunu nopo do mantad hiri'd suang di walai dau .
40024018	Om iri tulun di hiri'd dumo nga' kada' no guli' do mongoi'd rasuk dau .
40024019	Nga' araat no kopio o tadau'ddi dot id tongoondu' di monontian , om i tongoondu' di maso do posusu do tanak dau !
40024020	Sumambayang kou no om a' i' koontok do dongrumasam om tadau'd Sabat o tadau di kopoggiduan dokoyu !
40024021	Om tontok nopondo di piro-piro o tadau di korolosi kopio'ddi , om haro nondo o kosusaan dit agayo kopio dit a' po insan kosiliu do mantad di wonsoyo' i' iti pomogunan om gisom do dinondo . Om a' no osiliu kawagu o miagal diri .
40024022	Om ondung a' daa'd Kinorohingan poinnibaon o maso'ddi om aiso' no daa o tiso' piya'd tulun dot apasi . Nga' poinnibaon id Kinorohingan o maso'ddi , dot i tulun di songonuon dau o kopoinnibaan .
40024023	Tontok nopondoddi , om ondung haro o tulun do momoros dot id dokoyu dot , ‘ Ontong pogi' , nga' nokorikot no moti'd hiti i Raja' do Gampamasi ! ’ ka , ko' , ‘ Nokorikot no iyau'd hilo ’ ka , om kada' kou nogi' ponongkuyaai di tulun diri .
40024024	Tu' mimbulai motindo o piro-piro o gampamasi di goudut om piro-piro o nabi di goudut . Om mingwonsoi nondo iyolo' do piro-piro o koimayaan , om i kosuayan kopio do maan do pagakal do tulun , om milo-milo nopo om pagakal nogi' do tulun piya di nasanganu nod Kinorohingan .
40024025	Iyo nopoddi , om umbangan-banganan no kopio dokoyu ! Nokosunud mantad ku no dokoyu iti do tontok dit a' po osiliu o miagal diri .
40024026	Ondung haro o tulun do momoros dot id dokoyu dot , ‘ Ontong pogi' , nga' hilo' no moti' iyau'd tana' do kowotuan ! ’ ka , om kada' kou nogi' ongoi'd hilo' . Om ondung momoros iyolo' dot , ‘ Ontong pogi' , nga' poillisok moti' iyau dot id bilik diti ! ’ ka , om kada' kou nogi' ponongkuyaai'ddi .
40024027	Tu' korikatan nopod Tanak do Tulun om iyo noddi kodumaat do kumalab do hilo'd koulayon om kababang do hilo'd kotonobon .
40024028	Om honggo nopo o haro o rata' om hiri no o timungan do tombolog di mangangakan do rata' , ” ka di Yesus .
40024029	Om boros ka kawagu di Yesus , “ Om a' pondo alaid do mantad di haro o kosusaan do maso'ddi , om tumuong nondo ilo tadau , om a' mogulinau ilo tulan . Om rumatu' nondo ilo rombituon do mantad hilo'd tawan , om angagangau ngai' nopondo i monguasa' do hilo'd tawan .
40024030	Om osiliu pondo o miagal diri , om haro nondo o pogintutunan di Tanak do Tulun dot okito do hilo'd tawan . Om tontok nopondoddi om mihad ngai' nopondo o bansa'd tulun do hiti'd pomogunan . Om okito nondo diyolo' i Tanak do Tulun do rumikot do poinsakai'd haun do mikuwo'd kuasa' om kagayaan dau dit agayo kopio .
40024031	Om pounion nondo i torumpit dit agayo , om suhuon nondo di Tanak do Tulun i moloikat dau do mongoi ponimung di tulun di songonuon dau do mantad id apat o linsuk diti pomogunan , om mantad id tisan do tawan om korikot dot id tisan ponong id sampaping , ” ka dau .
40024032	Om boros ka kawagu di Yesus , “ Pinsingilaan no dokoyu o ponudukan dot aanu do mantad id guas dot ara . Tu' tumomou nopo om mongomulok i raan do kayu'ddi om tumimpuun do momutolid , om oilaan no dokoyu dot oruhai nod orikot i maso dot alasu' .
40024033	Om iyo nogiddi , tu' okito nopo dokoyu dot ongosiliu o miagal diri , om oilaan no dokoyu dot oruhai no kopio dot orikot o maso'ddi .
40024034	Ilaai no dokoyu ! Dot a' po angapatai ngai' iti tulun do songimpasi do dinondo , om ongosiliu no o miagal diri .
40024035	Tumanus i' o tawan om pomogunan , nga' boros ku nopo om hino kasai' i' do gisom do poingompus , ” ka dau .
40024036	Om boros ka kawagu di Yesus , “ Aiso' i' o koilo ondung soira' o tadau om jam diri , om iri piya i moloikat di hilo'd surga nga' a' i' koilo , om iri Tanak do Kinorohingan nga' a' i' koilo suwai ko' iri no i Tapa' o koilo .
40024037	Rumikot nopondo i Tanak do Tulun , om kowoyo-woyoo' nopo do korikatan dau om iyo do kowoyo-woyoo' di poimpasi po i Nuu di gulu po .
40024038	Tontok di piro-piro po o tadau do mantad do korikatan di sakob dot agayo , om mangakan-ngakan nopo om monginum-nginum om mogikakawin i tulun . Om iyo nopo kasai'ddi do gisom do norikot i tadau di suminuang i Nuu di kapal do rahat .
40024039	Om korikatai poddi iyolo' di sakob om kopurimanai nogi' daa'ddi diyolo' i nosiliu'ddi . Om iyo noddi o kowoyo-woyoo' do rumikot o Tanak do Tulun do koimbagu .
40024040	Tontok nopondoddi , om haro nopondo o duwo o tulun do morobuat do hiri'd tumo , om ngoyon nondo o songulun om tongkiadan nopo i tiso' .
40024041	Om haro nopo o duwo o tondu' do tumutu do gandum , om ngoyon nondo o songulun om tongkiadan nopo i tiso' .
40024042	Iyo nopoddi , om antaan-taan no dokoyu , tu' a' i' dokoyu oilaan ondung soira' i Tuhan dokoyu do rumikot .
40024043	Ilaai no dokoyu iti ! Ondung oilaan daa di sanganu di walai o jam do korikatan di tulun di mongoi panakau do dongotuong , om a' i' daa iyau modop , om a' indo i tulun do manakau kasalakoi di walai dau .
40024044	Iyo nopoddi , om iyokoyu nga' apatut nogi' do posodia' kasai' nopo . Tu' rumikot indo i Tanak do Tulun do tontok do maso dit a' i' daa dokoyu soro-sorohon , ” ka dau .
40024045	Om boros ka kawagu di Yesus , “ Iyo nopoddi , om isai ma o susuhuon dit otorodok om it oilo ? Iri no i tulun di siniliu di tuan dau do boyoon di susuhuon do suwai , om oonuan i' dau iyolo' do takanon do tontok di maso do natantu' mantad .
40024046	Olumaag no kopio i susuhuon di maso do momonsoi di karaja' dau dot orikatan di tuan dau .
40024047	Ponongkuyaai kou no , do silihon nondo di tuan i susuhuon dau'ddi do mongilo-ilo ngai' di dapu' dau .
40024048	Nga' ondung araat i susuhuon diri , om momusorou nondo iyau dot ,
40024049	‘ Alaid po bo do gumuli' i tuan ku'ddi ! ’ ka , om pimbobogon nondo dau i susuhuon do suwai , om mongoi sugku' di magagauk do mangakan-ngakan om moginum .
40024050	Om korikot nondo i tuan dau do tontok di tadau om jam dit a' i' daa dau soro-sorohon .
40024051	Om oi-oiyon nopondo di tuan o pomohukum di susuhuon dau , om pataamon dau i susuhuon dau'ddi dot id kinoiyonon di tulun di minsorupai-rupai no toomod . Om mingihad pondo iyolo' om oinggorit do hiri , ” ka dau .
40025001	Om boros ka kawagu di Yesus , “ Tontok nopoddi om kowoyo-woyoo' nopo di Pomorintaan do surga om iyo do poinukadan diti : Haro o hopod o sumandak di mongoi ruba' do kusai di kumawin do sorompori-pori nopo do minigit do lampung , om pamanau noddi do minongoi ruba' di kusai do kumawin diri .
40025002	Iri nopo limo diyolo' nga' basug , om iri no limo om ongoilo .
40025003	Iri nopo limo sumandak di basug diri om igit nopod lampung nga' a' iddi minigit do tumau do maan do ponuang kawagu .
40025004	Iri no limo sumandak dit ongoilo om sopiigito' nopod lampung om tumau do maan do ponuang kawagu .
40025005	Nga' alaid kopio iddi i kusai di kumawin do nokorikot , om siniodop diri i kongosumandakan , om kongoodop noddi iyolo' .
40025006	Pitangatuong poddi , om korongou nogi' o boros dot opuhod do poingkaa , ‘ Nokorikot no i kusai di kumawin ! Ngoyo' toko' iyau rubao' ! ’ ka .
40025007	Om koposik ngai' nopo i hopod o sumandak diri , om tutudai no diyolo' i lampung diyolo' .
40025008	Om boros ka di kosumandakan do basug dot id kosumandakan dit ongoilo , ‘ Onuwai daa iyahai dino tumau dokoyu dot ongokooro' , tu' mumang pisok iti lampung dahai , ’ ka diyolo' .
40025009	Nga' boros ka di kosumandakan dit ongoilo , ‘ A ! A' toko' i' iti kabagal . Ongoi kou nogi' boli do hilo'd kadai , ’ ka .
40025010	Om ongoi noddi boli do tumau i kongosumandakan di basug diri . Om a' po iyolo' nokoguli' nga' korikot no i kusai di kuminawin . Om iri nopoddi i limo o sumandak di nongkosodia' om tanud nopo di kusai do kuminawin do suminuang do hiri'd kinoiyonon di moginakan . Om potobono' noddi i totobon !
40025011	Om korikot nogi' daa'ddi i limo o sumandak di basug diri . Om pinglohou no iyolo' , ‘ Tuan , Tuan , iwangai iyahai , ’ ka .
40025012	Nga' boros ka di kusai di kuminawin do suminimbar , ‘ A' oku i' kotutun dokoyu ! ’ ka , ” ka dau .
40025013	Om boros kaddi di Yesus do minongolimpupus di poinukadan diri , “ Iyo nopoddi , om antaan-taan no dokoyu tu' a' i' moti' dokoyu oilaan o tadau ko' jam poddi , ” ka dau .
40025014	Om boros ka kawagu di Yesus , “ Tontok nopoddi om kowoyo-woyoo' nopo di Pomorintaan do surga om iyo do poinukadan diti . Haro o songulun o kusai di kumaa dot id iso' o kinoiyonon di hilo'd sodu' . Om lohowo' no dau i susuhuon dau , om suhuo' no dau iyolo' do mongilo-ilo di dapu' dau .
40025015	Om onuwai ngai' nopo dau i susuhuon dau'ddi do tusin do tumanud di koiloo' diyolo' . Iri nopo tiso' om nonuan dau do limo noribu o tusin do tamas . Om iri no tiso' om nonuan dau do duwo noribu o tusin do tamas . Om iri no tiso' om nonuan dau do soribu o tusin do tamas . Om pamanau noddi iyau .
40025016	Iri nopo i susuhuon di nonuan do limo noribu o tusin do tamas om olomus nopo do minongoi pongindapu' , om kaanu poddi iyau do limo kawagu noribu o tusin do tamas do kinountungan .
40025017	Om iyo iddi o winonsoi di susuhuon di nakaanu do duwo noribu o tusin do tamas , tu' duwo i' kawagu noribu o tuntung do naanu dau .
40025018	Nga' iri nopo susuhuon di nonuan do soribu o tusin do tamas om ongoi nogi' pongukad do luang do hiri'd tana' , om polisoko' no dau'd hiri i tusin di tuan dau .
40025019	Alaid poddi do mantad diri , om koguli' nogi' i tuan di susuhuon diri , om timpuun no iyau do minguhot ondung poingkuro no i pinatahak dau diyolo' .
40025020	Om rikot no i susuhuon di nonuan do limo noribu o tusin do tamas , om patahako' noddi dau o hopod noribu . Om boros ka dau , ‘ Tuan , limo noribu o tusin do tamas do pinatahak nu doho' , om antangai pogi' nga' nakaanu oku i' moti' do limo kawagu noribu do kinountungan , ’ ka dau .
40025021	Om boros ka di tuan , ‘ Osonong no kopio . Iya' no o susuhuon dit osonong om it otorodok . Onuan ku nondo iya' dot ogumu' , tu' minilo ko i' do mongilo-ilo dit okuuri' . Suang no , om otood ko i' do poinsugku' doho' , ’ ka dau .
40025022	Om rikot noddi i susuhuon di nonuan do duwo noribu o tusin do tamas , om boro-boros nod , ‘ Tuan , nonuan oku diya' do duwo noribu o tusin do tamas . Om antangai pogi' nga' nakaanu oku po moti' do duwo kawagu noribu do kinountungan , ’ ka dau .
40025023	Om boros ka di tuan , ‘ Osonong no kopio , iya' no o susuhuon dit osonong om otorodok . Onuan ku pondo iya' dot ogumu' tu' minilo ko i' do mongilo-ilo dit okuuri' . Suang no , om otood ko i' do poinsugku' doho' , ’ ka dau .
40025024	Om rikot noddi i susuhuon di nonuan do soribu o tusin do tamas , om boro-boros nod , ‘ Tuan , oilaan ku i' dot araat ko koulun . Tu' mongoi ko nopo pongupu' do tua' do hiri'd okon ko' iya' o minananom , om mongoi ko panganu'd tua' do hiri'd okon ko' iya' o pinapasasad do linsou .
40025025	Om ooris oku'ddi , om ngoyo' ku no polisoko' i tusin nu do hilo'd saalom do tana' , oi Tuan . Om diya no i tusin nu'ddi , oi Tuan , ’ ka dau .
40025026	Om boros kaddi di tuan , ‘ Iya' no o susuhuon dit araat om gungkaul ! A' nu toi noilaan no do mongoi oku pongupu'd tua' do hiri'd okon ko' iyoho' o minananom om mongoi oku panganu'd tua' do hiri'd okon ko' iyoho' o pinapasasad do linsou ?
40025027	Iyo nopo daa'ddi , om ngoyo' nu po daa poopio' i tusin ku'ddi do hilo'd bing , om koguli' oku nopondo om aanu ku i' kawagu i tusin ku om i bunga di tusin ku'ddi , ’ ka dau .
40025028	Om boros kaddi di tuan dot id kuli' dau di suwai , ‘ Iyo nopoddi , om ngoyo' nogi' i tusin diri do mantad id dilo' , om patahakon i' di tulun di nakaanu do hopod noribu o tusin do tamas .
40025029	Tu' iri nopo tulun di haro mantad no o naanu , om onuan po dot ogumu' ko' iri , om gisom dot a' nondo dau aayi-ayi' . Nga' iri nopondo tulun dit aiso' o naanu , om iri piya'ndo it okuuri' dot id dau nga' imumuyon nopo do manganu .
40025030	Om iri nopo i susuhuon dit aiso' o guna'ddi , om pataamon nopo do hilo'd soliwan , i hilo'd kinoiyonon dit otuong . Om hilo' nondo iyau do mingihad om oinggorit ! ’ ka di tuan , ” ka di Yesus .
40025031	Om boros ka kawagu di Yesus , “ Rumikot nopondo i Tanak do Tulun do miagal do raja' do miwoyo' do koinsanai'ddi moloikat dau , om mirikau nondo iyau do hiri'd tirikohonon dau do momorinta' di kikagayaan .
40025032	Om timungon ngai' nopondo o tulun do mogisuayan o bansa' do hiri'd toguang dau . Om pisompipion nondo dau iyolo' do duwo o kotimungon , do miagal di gompomogompi'd dumba' do popotongkiad di dumba' do mantad id kambing .
40025033	Om iri nopondo tulun di momonsoi'd korohian do Kinorohingan om potimungon do hiri'd dawananan dau , om iri no suwai om potimungon do hiri'd dogibangan dau .
40025034	Om moro-boros nondo i raja'ddi dot id tulun di hiri'd dawananan dau do poingkaa , ‘ Kainou ngai' , iyokoyu i nabarakatan di Tapa' ku . Suang kou no dot id pomorintaan di pinosodia' mantad do patahakon dot id dokoyu di wonsoyo' i' iti pomogunan .
40025035	Tu' tontok di linouson oku , om pinaakan oku i' dokoyu , om tontok di tinuuhan oku , nga' pinoinum oku i' dokoyu . Om di sompogunan oku nga' pinasalakoi oku i' dokoyu do hiri'd walai dokoyu .
40025036	Om di nopo dit aiso' o pakayan ku , om nonuan oku i' dokoyu do pakayan . Om tontok di sumakit oku nga' nubatan oku i' dokoyu , om tontok di poinggiil oku nga' tinulung oku i' dokoyu , ’ ka dau .
40025037	Om moro-boros nondo i tulun diri do poingkaa , ‘ Tuhan , soira' iyahai kokito diya' do louson om nongoi'ddi dahai iya' paakano' , om soira' dahai iya' kokito do tuuhan om nongoi'ddi dahai iya' poinumo' ?
40025038	Soira' dahai iya' kokito do miagal do tulun do sompogunan , om posolokoyo' noddi dahai iya' do hiri'd walai dahai ? Soira' ko do nokoumbal dot aiso' o pakayan , om nonuan diri dahai iya' do pakayan ?
40025039	Soira' iyahai kokito diya' do sumakit ko' poinggiil , om nongoi'ddi dahai iya' tulungo' ? ’ ka diyolo' .
40025040	Om posimbaron nondo di raja' o poingkaa , ‘ Ilaai no dokoyu : Do tontok di minomonsoi kou do miagal diri dot id ongoiso' piya di tobpinai ku dit aiso' i' o ngaran-ngaran , om komoyon nopoddi nga' winonsoi no dokoyu o miagal diri dot id doho' ! ’ ka dau .
40025041	Om moro-boros nondo i raja'ddi dot id tulun dit id dogibangan dau do poingkaa , ‘ Poggidu' kou no do mantad hiti , koinsanai dokoyu i tulun dot angaraat ! Suang kou no do hilo'd tapui dit a' milo'd pisokon , i pinosodia' do pataaman di Rogon om i moloikat dau !
40025042	Tu' tontok di linouson oku , om a' oku i' dokoyu nongoi paakano' ; om tontok di tinuuhan oku nga' a' oku i' dokoyu nongoi poinumo' .
40025043	Om tontok di sompogunan oku om a' oku i' dokoyu pinasalakoi do hiri'd walai dokoyu . Om dit aiso' o pakayan ku nga' a' oku i' dokoyu nonuan do pakayan . Om tontok di sumakit oku om di poinggiil oku nga' a' oku i' dokoyu nongoi ubatai , ’ ka dau .
40025044	Om moro-boros no daa'ndo iyolo' dot id dau do poingkaa , ‘ Tuhan , soira' iyahai kokito diya' do louson , ko' tuuhan , ko' sompogunan , ko' aiso' o pakayan , ko' sumakit , ko' poinggiil , om a' iddi dahai iya' nongoi tulungo' , oi Tuhan ? ’ ka diyolo' .
40025045	Om sumimbar nondo i raja'ddi do poingkaa , ‘ Ilaai no dokoyu : do soira' nopo dot a' kou monulung dot ongoiso' di tulun dit aiso' i' o ngaran-ngaran diri , om komoyon nopoddi nga' a' kou no minonulung doho' , ’ ka dau .
40025046	Om iri nopondo tulun diri om hukuman nondo do hukuman dit aiso' o kopupuson , nga' iri nopondo tulun di momonsoi do korohian do Kinorohingan om kaanu no do koposion dit otopot kopio om it aiso' o kopupuson , ” ka dau .
40026001	Om kongotuduk ngai' poddi di Yesus iri , om boro-boros no iyau di tumatanud dau . Boros ka dau ,
40026002	“ Oilaan i' dokoyu do duwo po tadau om Tadau nod Agayo do Paska , om patahakon nondo i Tanak do Tulun do maan posolibo' ! ” ka dau .
40026003	Tontok nopoddi nga' pointimung no i piro-piro boyoon dot imam om i boyoon do tulun do Yohudi do hiri'd walai di Kayapas , i Boyoon dot Agayo dot Imam , i walai dit iyo pod walai'd raja' .
40026004	Om minogipapakat iyolo' do lumisok-lisok do mongoi panangkap di Yesus , om patayon nogindo diyolo' iyau .
40026005	Om boros ka diyolo' , “ Nga' kada' toko' pondo wonsoyo' o miagal diri di maso'd haro o karamayan , tu' tumogod ngai' motindo ilo rayat , ” ka diyolo' .
40026006	Tontok di hilo'd Baitani i Yesus , do hiri'd walai di Simun , i kitoruol do kusta di gulu po ;
40026007	om rikot no o songulun o tondu' dot id di Yesus . Om minigit i tondu'ddi dot iso' o kakanan dit okooro' di marmar do winonsoi , do sinuangan do tumau dit owongi' om agayo o gatang . Tontok di poirikau i Yesus do makan om potuntugo' no di tondu' i tumau dit owongi'ddi do hiri'd tulu di Yesus .
40026008	Om kongotogod noddi i tumatanud di Yesus do nokokito'ddi . Boros ka diyolo' , “ Nunu noddi o kinokoyo-koyoon dilo' do rinubat tomod .
40026009	Tu' milo i' daa do padagangon i tumau dot owongi'ddi , om amahal i' o gatang . Om patahakon nogindo i tusin diri dot id tulun do mosikin ! ” ka diyolo' .
40026010	Nga' oilaan i' di Yesus i pomusarahan diyolo' , om boros kaddi dau , “ Nokuro tu' papasala' kou diti tondu' ? Tu' iri nopo winonsoi dau dot id doho' om osonong i' om apatut i' do royohon .
40026011	Tulun nopod mosikin om hino kasai' i' dot id pogialatan dokoyu , nga' iyoho' nopo om a' i' poinsugku' kasai' dokoyu do gisom dot alaid .
40026012	Tu' di nopo di tinuntugan dau di tumau dit owongi' o tinan ku , om pinoposodia' iyau doho' do maan lobongo' .
40026013	Ponongkuyaai kou no ! Do honggo nopondo o posusuyan di Habar dot Osonong do mantad id Kinorohingan , do pointongkop diti pomogunan , om iti piya'ndo winonsoi do tondu'dti nga' popinsusuyon nogindo do kopomuhandaman dau , ” ka di Yesus .
40026014	Om haro'ddi o songulun dot id pogialatan di hopod om duwo o tumatanud di Yesus , i roitan dot i Yudas Iskariot , do minongoi solowot di piro-piro boyoon dot imam .
40026015	Om boros ka dau dot id diyolo' , “ Nunu daa o patahakon dokoyu doho' do patahakon ku daa dokoyu i Yesus ? ” ka dau . Om intobo' noddi diyolo' o tolu nohopod o tusin do pirok , om patahako' no diyolo' dot id dau i tusin diri .
40026016	Om mantad poddi om mogihum nopoddi i Yudas do maso dit osonong do papatahak di Yesus dot id diyolo' .
40026017	Tontok di tadau'd koiso' di Tadau'd Agayo do Roti dit A' Kipangambang , om rikot no i tumatanud di Yesus dot id dau . Om ponguhot no iyolo' , “ Honggo o korohian nu do posodiaan dahai do takanon di dong paska do maan nu , oi Guru ? ” ka diyolo' .
40026018	Om boros ka di Yesus do suminimbar , “ Ongoi kou solowot dot iso' o tulun do hilo'd bandar om sunudan no iyau do poingkaa , ‘ Boros ka di Guru : Norikot noddi o maso ku ; om orohian oku do mamaramai do paska do hilo'd walai nu , do miwoyo' di tumatanud ku , ka dau , ’ kanto dokoyu , ” ka dau .
40026019	Om wonsoyo' no di tumatanud di Yesus o miagal di pinonuhuan di Yesus diyolo' . Om ongoi no iyolo' posodia' di taakanon do dong Paska .
40026020	Otuong noddi , om irikau no i Yesus om i hopod om duwo o tumatanud dau do minakan .
40026021	Maso po diyolo'd makan om boro-boros no i Yesus do poingkaa , “ Pokinongou kou no : haro nondo o songulun dot id pogialatan dokoyu do papadagang doho' , ” ka dau .
40026022	Om tuminongob tomod diri i tumatanud di Yesus do nokorongou'ddi . Om pogisowoli-woli nopoddi iyolo' do minonguhot di Yesus do poingkaa , “ Okon i' bo kopio ko' iyoho' o komoyon nu'ddi , koi Guru ? ” ka .
40026023	Om boros ka di Yesus do suminimbar , “ Isai nopo i kaandad doho' do papatabung di roti dau do hilo'd mangkuk , om iri no tulun diri o papadagang doho' .
40026024	Atantu' no dot apatai indo i Tanak do Tulun , do miagal di nokotulis dot id Buuk do Kinorohingan . Nga' obungou no i tulun di papadagang di Tanak do Tulun ! Osonong nogi' daa dot a' nopo kopio napaganak i tulun diri ! ” ka dau .
40026025	Om boros kaddi di Yudas i papadagang di Yesus , “ Okon i' bo kopio ko' iyoho' o komoyon nu , koii Guru ? ” ka . Om boros ka di Yesus do suminimbar , “ Ino nondo ino boros nu ! ” ka dau .
40026026	Om tontok di makan iyolo' , om ongoi no i Yesus anu di roti , om sambayang no iyau do minongunsikou . Om pogikobing-kobingo' noddi dau i roti om potikido' no dau di tumatanud dau , om boro-boros no iyau'd poingkaa , “ Onuo' no dokoyu iti , om kanon no ; tu' iti no o tinan ku , ” ka dau .
40026027	Om ongoi no iyau anu do sonsangkir o waig dot anggur , om pongunsikou no iyau'd Kinorohingan . Om patahako' noddi dau i sangkir diri dot id tumatanud dau , om boro-boros no iyau'd poingkaa , “ Inum ngai' kou nodti .
40026028	Tu' iti no o raha' ku di popogirot kopio di batos do Kinorohingan , i raha' di potuntugon do bagi'd tulun dot ogumu' om oompunan i' o dusa diyolo' .
40026029	Ponongkuyaai kou no : Dot a' oku nondo koinum kawagu do waig dot anggur diti do gisom dot orikot i maso ku do monginum kawagu di waig dot anggur di wagu do potorungak dokoyu do hilo'd Pomorintaan di Tapa' ku , ” ka dau .
40026030	Om podsinding noddi iyolo' dot iso' o sinding do pamarayou . Om ongoi nogiddi iyolo' do hilo'd Nulu-Nulu do Saitun .
40026031	Om boros kaddi di Yesus dot id tumatanud dau , “ Totuong idti do mogidu' ngai' kou nopondo do tumongkiad doho' ; tu' nokotulis mantad no dot id Buuk do Kinorohingan o poingkaa : Boros kad Kinorohingan , ‘ Patayon ku nondo i gompomogompi'ddi , om opogitongkiad-kiad nopondo i baanan do dumba' dau , ’ ka .
40026032	Nga' apasi oku nopondo kawagu , om mogulu oku nondo dokoyu do mongoi do hilo'd Galilia , ” ka dau .
40026033	Om boros ka di Pitrus dot id di Yesus , “ Tumongkiad piya ngai' diya' ilo wokon , oi Guru , nga' a' oku no kopio iyoho' tumongkiad diya' ! ” ka dau .
40026034	Nga' boros ka di Yesus dot id dau , “ Antaan-taan . Tu' totuong idti , dit a' po koponingkukuhuk o manuk , om intolu ko no kopogolim doho' , ” ka dau .
40026035	Om boros ka di Pitrus do suminimbar , “ Mulong piya do potonggoyon oku diya'd patayon nga' a' oku i' kopio momoros dot a' kotutun diya' , oi Guru , ” ka dau . Om iyo ngai' nopoddi o pinoboros di tumatanud di Yesus di suwai .
40026036	Om pamanau noddi i Yesus om i tumatanud dau om ongoi no iyolo' dot id iso' o kinoiyonon di roitan do Gitsamani . Om hilo' no i Yesus do minoro-boros diyolo' . Boros ka dau , “ Irikau kou pod hiti , do daamot ku'd mongoi sambayang , ” ka .
40026037	Om angatai noddi dau i Pitrus om i duwo tanak di Sabidi do minoyo' dau . Om timpuun noddi iyau do tumongob om atangkabo .
40026038	Om boros kaddi dau dot id tumatanud dau , “ Tumongob oku no kopio ; iyo poddi matai no o topurimanan ku . Undorong kou nopod hiti , om tumonggoi kou no doho' do mumbangan-bangan , ” ka dau .
40026039	Om pamanau-manau noddi i Yesus do minongoi'd hiri'd sodu-odu' , om tungub nopo iyau do hiri'd tana' om sambayang nod poingkaa , “ Oi Apa' , ondung milo daa , om poinsoduwo' no do mantad id doho' iti koinggoritan dit otimbabaan ku , om it a' ku no milo dot a' opurimanan . Nga' a' indo tumanud do doho'd korohian , nga' tumanud nopo do korohian do Tapa' , ” ka dau .
40026040	Om guli' noddi i Yesus do hiri'd tolu o tumatanud dau om kabantalai no dau iyolo' do kongoodop . Om boros ka dau dot id di Pitrus , “ Mogot po om kotoron kou po dot a' modop do tumonggoi doho' dot ongosajaam ?
40026041	Mumbangan-bangan kou no , om sumambayang kou no , om a' kou i' oontok do pogumbalan . Atantu' no dot orohian i' daa o ginawo dokoyu do momonsoi dit otopot nga' a' kou no milo , tu' oluhoi i' o kowoyo-woyoo' do tulun , ” ka dau .
40026042	Om ongoi po kawagu i Yesus sambayang . Boros ka dau , “ Oi Apa' , ondung a' no kopio milo dot a' ku opurimanan iti koinggoritan diti , om a' milo do poinsoduwon doho' , om pologoson nopo dot owonsoi i korohian do Tapa' , ” ka dau .
40026043	Om guli' no kawagu i Yesus , om koodop i' i tumatanud dau do nabantalan dau tu' siodop no kopio iyolo' .
40026044	Om tongkiadai po kawagu di Yesus iyolo' om kointolu noddi dau do mongoi sambayang , om iyo kasai' iddi gulu o poboroson dau do tontok do sumambayang .
40026045	Om guli' no kawagu iyau do hiri'd tumatanud dau om boro-boros nod , “ Koodop kou po kasai' do potingkod do huyan dokoyu ? Ontong kou pogi' nga' norikot no moti' i maso do Tanak do Tulun do patahakon dot id kuasa' do tulun di kidusa .
40026046	Tungag kou , om mamanau toko' i' ! Ontong kou pogi' ! Nga' nokorikot no moti' i tulun di papadagang doho' ! ” ka dau .
40026047	Om maso po di Yesus do moro-boros nga' korikot no i Yudas , i tiso' di hopod om duwo o tumatanud di Yesus . Om ogumu' po o tulun do suwai do moyo-woyo' dau dot ongkiinigit do gayang om bobobog . Iyolo' nopoddi nga' sinuhu' di piro-piro boyoon dot imam om i boyoon do tulun do Yohudi .
40026048	Om nosunudan no iyolo' di tulun di papadagang diri do pogintutunan diyolo' . Boros ka dau , “ Isai nopo i tunguban ku om iri no i tulun diri . Om tangkapon nopo dokoyu iyau ! ” ka dau .
40026049	Om korikot poddi iyolo' dot id kinoiyonon diri , om pitilombus nopo i Yudas do minongoi solowot di Yesus , om boro-boros nod , “ Maha' daa om osonong-sonong ko , oi Guru ! ” ka . Om tungubai no dau i Yesus .
40026050	Om boros ka di Yesus do suminimbar , “ Nunu o kinaangayan nu'd hiti , oi tobpinai ? ” ka dau . Om insomok noddi i tulun dot ogumu' do minongoi panangkap di Yesus .
40026051	Om haro'ddi o tiso' di tumatanud di Yesus di hino'd hiri , do minongodong di gayang dau om tibaso' no dau i turipon di Boyoon dot Agayo dot Imam , gisom do kaansap nopo o tolingo di tulun .
40026052	Om boros kaddi di Yesus dot id tumatanud dau'ddi , “ Paangkapo' nogi' kawagu ino gayang nu , tu' oinsanan nopo motindo i tulun do mongodong do gayang , do gayang o kapatai .
40026053	Ondos nu daa om a' oku milo'd mokitulung di Tapa' ku , om olomus nopondo iyau do porikot do moloikat dot ogumu' po ko' hopod om duwo o sinompuruan do soudor di boribu-ribu .
40026054	Nga' ondung osiliu ot iyo'ddi , om poingkuro daa'ndo dot abayaan o miagal di nokoboros mantad dot id suang do Buuk do Kinorohingan dot a' no milo'd a' osiliu o miagal diti dinondo ? ” ka dau .
40026055	Om boros kaddi di Yesus dot id tulun dit ogumu' , “ Tulun oku toi'dti dot araat , gisom do rumikot kou dot ongkiinigit do gayang om bobobog do mongoi panangkap doho' ? Monikid tadau oku i' do monuduk do hilo'd Walai'd Sasambayangan dot Agayo , om a' oku i' dokoyu ngoyon tangkapo' !
40026056	Nga' a' no milo'd a' iyo'ddi om abayaan indo o miagal di nokotulis di piro-piro o nabi dot id suang do Buuk do Kinorohingan , ” ka dau . Om poggidu' ngai' nopoddi i tumatanud di Yesus do tuminongkiad dau .
40026057	Om pootodo' noddi di tulun di minanangkap di Yesus , i Yesus do hiri'd walai di Kayapas , i Boyoon dot Agayo dot Imam . Om nokotimung nod hiri i guru do Tourat om i piro-piro boyoon do tulun do Yohudi .
40026058	Om tanud i' i Pitrus di Yesus do gisom do nokorikot do hiri'd natad di walai di Boyoon dot Agayo dot Imam . Om ongoi noddi i Pitrus do hiri'd natad , om irikau no iyau'd hiri do poinsugku' di madtatamong , tu' orohian iyau'd koilo ondung poingkuro kopio'ndo o kootuson diri .
40026059	Om tumotos tomod diri i boyoon dot imam om koinsanai di Gompomutus do Don Tugama' do mogihum do tulun di goudut do maan do sasi' , om milo indo diyolo' do hukuman do kapatayon i Yesus .
40026060	Ogumu' piya daa i tulun di suminiliu'd sasi' di goudut nga' aiso' i' o tiso' do noihum diyolo' di milo kopio do silihon do poimpahan do momohukum di Yesus do kapatayon . Nga' alaid noddi om ongoi no timbaba' diyolo' o duwo tulun .
40026061	Om boros ka diyolo' , “ Minomoros iti tulun diti do poingkaa , ‘ Milo oku i' do mamaraag diti Walai'd Sasambayangan dot Agayo , om tolu nopo tadau nga' owonsoi ku no kawagu , ’ ka dau , ” ka diyolo' .
40026062	Om ingkakat noddi i Boyoon dot Agayo dot Imam , om boro-boros no iyau di Yesus , “ A' nu i' simbaron i pinonondos diya' ? ” ka .
40026063	Nga' a' i' minungkomi i Yesus . Om boro-boros po kawagu i Boyoon dot Agayo dot Imam dot id di Yesus . Boros ka dau , “ Suhuon ku iya' do sumumpa' dot id suang do ngaran do Kinorohingan di poimpasi , do popoboros kopio dot id dahai ondung iya' i Raja' do Gampamasi , i Tanak do Kinorohingan , ” ka dau .
40026064	Om boros ka di Yesus do suminimbar , “ Ino nondo ino boros nu . Nga' ponongkuyaai kou no do mantad pondod maso'dti , om okito no dokoyu i Tanak do Tulun do poirikau do hiri'd dawananan do Kinorohingan dit Agayo Kuasa' , om rumikot dot id sakai do haun do hilo'd tawan ! ” ka dau .
40026065	Om hurako' nopo di Boyoon dot Agayo dot Imam i pakayan dau , om boro-boros nod , “ Mongindaraat iyau'd Kinorohingan ! A' no minog do haro o sasi' . Nokorongou ngai' kou no di boros dau do mongindaraat do Kinorohingan .
40026066	Om poingkuro o dokoyu'd tosorou do dinondo'dti ? ” ka dau . Om boros ka diyolo' do suminimbar , “ Kisala' no iyau , om apatut nod patayon , ” ka .
40026067	Om dulaai noddi diyolo' o rabas di Yesus , om pimbabagai no diyolo' iyau . Om haro o tulun do minonompiling dau ,
40026068	om boro-boros nod poingkaa , “ Tonduwai daa om sunudan i' iyahai , oi Raja' do Gampamasi , ondung isai i minonompiling diya' ! ” ka no diyolo' .
40026069	I Pitrus nopo om poirikau do hiri'd natad dit id soliwan . Om ongoi no solowot di Pitrus o tiso' di susuhuon do tongoondu' . Om boros ka dau dot id di Pitrus , “ Okon toi ko' iya' nga' kinoruhangan ngai' nogi' di Yesus , i tulun do Galilia'ddi ? ” ka .
40026070	Nga' pogolim no i Pitrus dot id toguang ngai' diyolo' . Boros ka dau , “ A' oku i' koilo dino komoyon nu , ” ka dau .
40026071	Om ongoi noddi iyau do hiri'd wawayaan di wayaan do sumoliwan do mantad hiri'd natad di walai . Om haro'ddi o tiso' di susuhuon do tongoondu' do nokokito di Pitrus , om boros ka di tondu'ddi dot id tulun di hino'd hiri , “ Iti tulun diti nga' moyo-woyo' i' di Yesus di tiinu' , i tulun do mantad hilo'd Nasarit diri , ” ka .
40026072	Om pogolim po kawagu i Pitrus , om sumpa' no iyau do poingkaa , “ Sumumpa' oku no kopio dot a' oku kotutun do tulun diri ! ” ka dau .
40026073	Om a' po alaid do mantad diri om ongoi no i tulun di songingkakat do hiri boro-boros di Pitrus . Boros ka diyolo' , “ Atantu' no dot iya' nga' kinoruhangan ngai' i' di tulun di tuminanud di Yesus . Oilaan tomod i' do mantad dino kologu-loguo' do boros nu , ” ka .
40026074	Om boros kaddi di Pitrus , “ Sumumpa' oku no dot otopot iti poboroson ku ! Hukuman oku nopod Kinorohingan do mongudut oku no ! A' oku i' kopio kotutun di tulun diri ! ” ka dau . Om diiri i' om diiri do minoningkukuhuk i manuk .
40026075	Om kahandamai noddi di Pitrus do nokopomisunud mantad no i Yesus do poingkaa , “ A' po koponingkukuhuk o manuk om intolu ko no pogolim doho' , ” ka . Om soliwan noddi i Pitrus , om pingihad no tomod iyau dot atatangaban .
40027001	Osuab poddi , om oinsanan nopo i boyoon dot imam om i piro-piro boyoon do tulun do Yohudi do minogiupakat do mamatai di Yesus .
40027002	Om kagasai no diyolo' iyau , om suhuo' nod minamanau , om patahako' noddi diyolo' iyau dot id di Pilatus , i gobunor do pomorintaan do Rum .
40027003	Om kokito poddi di Yudas i pinapadagang di Yesus diri , do nohukuman i Yesus , om ponosol noddi iyau . Om ngoyo' noddi dau pogulio' i tolu nohopod o tusin do pirok diri dot id piro-piro boyoon dot imam om id boyoon do tulun do Yohudi .
40027004	Boros ka dau , “ Nokowonsoi oku no kopio'd dusa do pinapadagang do tulun dit aiso' o sala' , om gowoi poddi om hinukuman iyau'd kapatayon ! ” ka dau . Nga' boros ka diyolo' , “ Nunu daa o kopodulan dahai'ndo ? Ino nopo om diya' nod tonggungan ! ” ka .
40027005	Om pataamo' nopoddi di Yudas i tusin diri do hiri'd suang di Walai'd Sasambayangan dot Agayo , om pamanau no do minongoi giis .
40027006	Om ngoyo' no di piro-piro boyoon dot imam i tusin diri , om boros ka diyolo' , “ Iti nopo tusin diti om gatang do ginawo'd tulun . Om tumanud nopod Tourat toko' om a' i' koino-ino iti tusin diti do posuangon do hiri'd poiiyanan do porsombahan do hilo'd Walai'd Sasambayangan dot Agayo , ” ka .
40027007	Om pogipapakat noddi iyolo' do popoboli di tusin diri dot iso' o kinoiyonon do tana' di roitan do Tana' di Gompomonsoi'd Kuron . Om iri nopo tana'ddi nga' numaan do kalabangan do tulun di bansa'd suwai .
40027008	Om iri no o kinopomungaranan di tana'ddi do “ Tana'd Raha' ” do gisom piya'd baino' .
40027009	Om kabayaai noddi i pinoboros di Nabi Yoromia do poingkaa , “ Om kaanu no iyolo' do tolu nohopod o tusin do pirok , tu' iri no o gatang di nookunan di bansa'd Israil do maan do pambayar dau .
40027010	Om pakayo' noddi diyolo' i tusin diri do pomoli'd tana' di Gompomonsoi'd Kuron , do miagal di pinonuhuan do Tuhan dot id doho' , ” ka .
40027011	Tontok di pinotimbaba' i Yesus di Pilatus , i gobunor do pomogunan diri , om uhoto' no iyau di Pilatus . Boros ka dau , “ Raja' ko nogi' do tulun do Yohudi ? ” ka . Om boros ka di Yesus do suminimbar , “ Ino nondo ino boros nu , ” ka .
40027012	Nga' di nopoddi minimboros i piro-piro boyoon dot imam om i boyoon do bansa'd Yohudi do papasala' di Yesus , om a' i' i Yesus suminimbar diyolo' .
40027013	Om boros kaddi di Pilatus dot id dau , “ A' nu toi orongou ngai' ilo boros diyolo' do papasala' diya' ? ” ka dau .
40027014	Nga' a' i' i Yesus suminimbar dot ongoiso' piya o boros . Om gisom dot osuayan tomod diri i gobunor .
40027015	Pointikid-tikid do Tadau'd Agayo do Paska , om koubasan no di gobunor do papalabus do songulun di songinggiil do tumanud do pokionuon di tulun dot ogumu' .
40027016	Om tontok nopoddi nga' haro o songulun do poinggiil di nabantug no o karaato' . Ngaran nopo do tulun diri om i Yesus Barabas .
40027017	Om kongotimung ngai' poddi i tulun dot ogumu' , om uhoto' no iyolo' di Pilatus . Boros ka dau , “ Isai o korohian dokoyu do polobuson ku ? I Yesus Barabas ko' i Yesus i roitan do Kristus ? ” ka .
40027018	Om pinoboros pogi' di Pilatus o miagal diri , nga' oilaan i' dau do kinapatahakan nopo di piro-piro boyoon do Yohudi di Yesus dot id dau nga' osolon i' toomod iyolo' .
40027019	Om tontok di poirikau i Pilatus do hiri'd tiyonon do momisara' , om posunudai no iyau di sawo dau do boros do poingkaa , “ Kada' nogi' kopio hompit do hal di tulun dit aiso' o sala'ddi , tu' iyau no o nokoipi-ipi ku do nipi di korolosi tomod di tadau baino' , ” ka .
40027020	Nga' a' nopo otingkod-tingkod i piro-piro boyoon dot imam om i boyoon do tulun do Yohudi do mamayayat di tulun dot ogumu' do mokilabus di Pilatus di Barabas om hukuman nondo do kapatayon i Yesus .
40027021	Om uhoto' po iyolo' di gobunor , “ Isai o pokilobusan dokoyu doho' dot id pialatan diti duwo o tulun ? ” ka dau . Om boros ka diyolo' do suminimbar , “ I Barabas , ” ka .
40027022	Om boros kaddi di Pilatus do minonguhot diyolo' , “ Iyo nopoddi , om kukuroyon ku nondo i Yesus i roitan do Kristus ? ” ka dau . Om boros ka diyolo' , “ Posolibon nopo iyau ! ” ka .
40027023	“ Nga' nunu toi o kasalaan dau ? ” ka kawagu di Pilatus do minonguhot . Nga' okon nogi' dot opuhod tomod iyolo' do mininggiak do , “ Posolibon nopo iyau ! ” ka .
40027024	Om alaid noddi om kopurimanai no di Pilatus dot aiso' no o milo dau'd wonsoyon , om ooris iyau do sumaap dotindo i tulun dot ogumu' . Om ongoi noddi iyau'd waig , om ougai no dau o palad dau dot id toguang di tulun dot ogumu' , om boro-boros nod , “ A' oku no monongkuro-kuro do kapatayon do tulun diti ! Iyokoyu no o monongkoilo ! ” ka dau .
40027025	Om oinsanan nopoddi i tulun dot ogumu' do suminimbar do , “ Ba , pologoson nopo iyahai om i tangaanak dahai do mamabo do hukuman do kapatayon dau ! ” ka diyolo' .
40027026	Om polobuso' noddi di Pilatus i Barabas do tumanud di pinokianu diyolo' , om ponuhu' no iyau'd tulun do minomikot di Yesus ; om patahako' nogiddi dau i Yesus dot id soudor do maan posolibo' .
40027027	Om posuango' noddi di soudor di Pilatus i Yesus do hiri'd walai di gobunor , om oinsanan nopo i soudor do tuminimung do hiri'd posorili' di Yesus .
40027028	Om iduwo' no diyolo' i pakayan di Yesus om pakayai no diyolo' iyau do rasuk dit anaaru dit otomou daragang-ragang .
40027029	Om pomonsoi no iyolo'd iso' o tupi' do raan-raan di kirugi o winonsoi , om posigaro' no di Yesus , do maan do ponokotupi' di don raja' . Om poigitai no diyolo' di longon dau'd wanan o tiso' o sukud , om motud nogindo iyolo' dot id toguang dau do momohingi-hingi dau . Om mimboros nondo iyolo' do , “ Tabi' , oi Raja' do tulun do Yohudi ! ” ka no .
40027030	Om pindulaan diyolo' iyau . Om ngoyon nondo diyolo' i sukud diri om pobobogon no di tulu di Yesus .
40027031	Om kohingi-hingi poddi diyolo' i Yesus , om iduwo' no diyolo' i rasuk dit otomou daragang-ragang om porosukai no diyolo' kawagu i rasuk mantad di Yesus . Om posoliwano' noddi diyolo' i Yesus do ngoyon posolibo' .
40027032	Hiri noddid tanga'd ralan om kosolowot no diyolo' o songulun i mantad hilo'd Kirini . Ngaran nopo di tulun diri nga' i Simun . Om sansagai noddi diyolo' i tulun diri do sumaan di salib di Yesus .
40027033	Om korikot noddi iyolo' dot id iso' o kinoiyonon di roitan do Gulguta . Komoyon nopod ngaran diri nga' “ kinoiyonon do korulung do tulu ” .
40027034	Om hilo' no do pinoinum diyolo' i Yesus do waig dot anggur di rinalatan do tompodu . Nga' koumbalai poddi di Yesus iri , om minada' iddi iyau do minonginum diri .
40027035	Om posolibo' noddi diyolo' iyau , om pogiduwo-duwoo' no diyolo' i pakayan dau , do nundi' do minomiduwo .
40027036	Om irikau noddi iyolo'd hiri do minadtamong di Yesus .
40027037	Om palantako' no diyolo' do hiri'd sawa-sawat di tulu di Yesus i pinotulisan di pinotondos dot id dau do poingkaa , “ I Yesus i Raja' do Tulun do Yohudi , ” ka .
40027038	Om pinapasalib po iyolo' do duwo o tulun di mananakau do pinaandad di Yesus . Om iri nopo tiso' nga' id dawananan di Yesus , om iri no tiso' om id dogibangan dau .
40027039	Om songbingog-bingog pod tulu i tulun di katalib do hiri do momohingi-hingi di Yesus .
40027040	Om boros ka no diyolo' , “ Iya' no i minomoros do mamaraag di Walai'd Sasambayangan dot Agayo , om owonsoi i' kaka'ndo do tolu no tadau do momonsoi ! Ondung Tanak ko'd Kinorohingan , om lintuhun pogi' do mantad hino'd salib , om posion i' o tinan nu ! ” ka .
40027041	Om i piro-piro boyoon dot imam om i guru do Tourat om i boyoon di tulun do Yohudi nga' momohingi-hingi nogi' di Yesus . Boros ka no diyolo' ,
40027042	“ Mamasi i' iyau'd tulun do suwai , om a' indo milo do mamasi do dau'd tinan ! Ondung raja' iyau dot Israil , om lumintuhun nopo daa iyau do mantad hilo'd salib do dinondo , om monongkuyaan nogindo iyahai dau .
40027043	Monongkuyaan i' iyau'd Kinorohingan , om momoros do Tanak iyau'd Kinorohingan . Om antangai toko' daa ondung posion kopio iyau'd Kinorohingan do baino' , ” ka diyolo' .
40027044	Om i tulun di mananakau di pinasalib do tandad di Yesus nga' momohingi-hingi i' di Yesus do miagal diri .
40027045	Om pitangaadau noddi , om tuong nopo o pointongkop do pomogunan diri do solinaid do tolu o jam .
40027046	Om pomogiak noddi i Yesus dot opuhod di jam kotolu do sosodopon . Boros ka dau , “ Iloi , Iloi , lama sabaktani , ” ka . Komoyon nopoddi nga' , “ Oi Kinorohingan ku , oi Kinorohingan ku , nokuro tu' tinongkiadan oku diya' ? ” ka .
40027047	Om haro'ddi o piro-piro o tulun do nokorongou di giniakan dau'ddi . Om boros ka diyolo' , “ Momolohou iyau di Ilia ! ” ka .
40027048	Om osiau nopoddi o tiso' diyolo' do minongoi panganu di koiyo-iyo'd rongilut . Om poobugo' nori do waig dot anggur dit oonsom . Om posuluho' no dau iri do hiri'd tompok dot iso' o kayu om poinsawato' nogiddi do pinopotopis do munung di Yesus .
40027049	Nga' boros ka di tulun do suwai , “ Kada' po , antangai toko' po ondung rumikot i Ilia do mongoi pamasi dau ! ” ka .
40027050	Om pomogiak poddi kawagu i Yesus dot opuuhod , om koidu' noddi o ginawo dau .
40027051	Om iri tirai di poinrinding do hiri'd Walai'd Sasambayangan dot Agayo nga' kopiduwo nopo do nohurak do mantad pod hiri'd sawat om gisom do nokosondot do hiri'd siriba' . Om guminuyu' o tana' om nangababak o pampang .
40027052	Om nongoukaban o lobong , om ogumu' o tulun di nangapatai no , i songonuon do Kinorohingan do napasi kawagu .
40027053	Om soliwan no iyolo' do mantad hiri'd lobong di napasi i Yesus do mantad id kapatayon . Om ongoi no iyolo' do hilo'd Yorusalim . Om ogumu'ddi o tulun do nokokito diyolo'd hilo' .
40027054	Om minodosi tomod diri i boyoon di soudor om koinsanai di soudor di madtamong daa di Yesus do nokito diyolo' i tana' do guminuyu' , om iri ngai' i nongosiliu do miagal diri . Om boros kaddi diyolo' , “ Otopot no kopio do Tanak iyau'd Kinorohingan ! ” ka .
40027055	Om ogumu' nogi' o tongoondu' do hiri'd sodu' do miontong ngai'ddi . Om iyolo' no i tuminanud di Yesus do minonguhup dau do mantad poddi hilo' pod Galilia .
40027056	Id pogialatan nopo diyolo' om i Maria Magdalina , om i Maria i tina' di Yakub om i Yusup , om i tina' di tangaanak di Sabidi .
40027057	Om rikot noddi o tiso' o tulun do kaya' do mantad hilo'd Arimatia do totuong diri . Ngaran nopo di tulun diri om i Yusup . Om iyau nga' tumatanud i' di Yesus .
40027058	Om ongoi no iyau solowot di Pilatus , om pokionuo' no dau i rata' di Yesus . Om ponuhu' noddi i Pilatus do papatahak di rata' di Yesus dot id dau .
40027059	Om ngoyo' no di Yusup i rata'ddi , om lopoto' no dau do kain linan di wagu po .
40027060	Om ngoyo' no dau lobongo' i rata' di Yesus do hiri'd lobong di dau mantad daa , i lobong di pinoluang dot id pampang . Om liido' no dau o watu dot agayo do pinonompon di wawayaan di lobong , om pamanau nogiddi iyau .
40027061	Nga' i Maria Magdalina nopo om i Maria i tiso' om poirikau'd hiri do potimbaba' di lobong .
40027062	Tadau noddi kawagu , di tadau'd Sabat , om ongoi ngai' nopo solowot di Pilatus i piro-piro boyoon dot imam om i tulun do Parisi .
40027063	Om boros ka diyolo' , “ Tuan , ahandaman diri dahai do di nopo poimpasi po i gomponipu'ddi , om nokoboros iyau dot , ‘ Atalib pondo o tolu o tadau om apasi oku no kawagu , ’ ka .
40027064	Om monuhu' nod tulun do mongoi kopio padtamong di lobong diri do gisom do korikot di tadau'd kotolu , om a' i' di tumatanud dau oongoi kapanakau i rata' dau , om mimboros nondo dot id tulun do napasi no kawagu iyau do mantad id kapatayon . Tu' araat po motindo ko' it id gulu o poninipu' diti sumusuhut , ” ka diyolo' .
40027065	Om boros ka di Pilatus dot id diyolo' , “ Panganu kou nopod soudor do popodtomongon , om ngoyon nopo kopio dokoyu tamangai i lobong do gisom dot aayi-ayi' no kogirot o padtatamong , ” ka dau .
40027066	Om ongoi noddi iyolo' do hiri'd lobong , om saapai no diyolo'd saap i watu di pinonompon di lobong om suhuo' no diyolo' i madtatamong do tumamong do hiri'd dotimbabaan di lobong , om aiso' indo o mongoi ponguro-kuro di lobong .
40028001	Om katalib poddi i tadau'd Sabat , dit osuab po di tadau'd minggu' , om ongoi no ontong di lobong i Maria Magdalina om i Maria di tiso' .
40028002	Om sigog ka nopoddi do guyu' i tana' dot opuhod tomod . Om lintuhun no o tiso' o moloikat do Tuhan do mantad hilo'd surga om ngoyo' no dau poliido' i watu di pinonompon di lobong , om irikau noddi do hiri'd sakai di watu'ddi .
40028003	Rabas nopo di moloikat diri nga' iyo pod kodumaat om i pakayan dau nga' opurak tomod .
40028004	Om minodosi tomod diri i soudor di minadtamong do hiri gisom do gagaran po tomod iyolo' , om iyo poddi iyolo' do tulun do napatai .
40028005	Om boros ka di moloikat dot id tongoondu'ddi , “ Kada' kou kooris ! Oilaan ku i' do mogihum kou daa di Yesus , i pinasalib diri .
40028006	Nga' a' no iyau hino'd hiti . Tu' napasi no iyau kawagu do miagal di pinoboros mantad dau di gulu po , ongoi kou pogi' ontong dilo pinoliiyan dau .
40028007	Nga' arau-arau kou nogi' do mongoi pomisunud di tumatanud dau do poingkaa , ‘ Napasi no iyau kawagu , om dinondo nopodti om nokopogulu no iyau dokoyu do minongoi'd hilo'd Galilia . Om okito indo dokoyu iyau'd hilo' , ’ kanto dokoyu . Soro-soroho' no dokoyu i pinoboros ku dokoyu'ddi , ” ka dau .
40028008	Om arau-arau nopoddi i tongoondu'ddi do tuminongkiad di lobong . Om ooris nga' otood iyolo' do tontok di minanangkus iyolo' do minongoi poposunud diri dot id tumatanud di Yesus .
40028009	Om sigog nopod korikot i Yesus do minongoi solowot di tongoondu'ddi om boro-boros nod , “ Maha' daa om osonong-sonong kou , ” ka dau . Om insomok noddi iyolo' dau om gopuso' no diyolo' o gakod di Yesus om tuku' no iyolo' dot id dau .
40028010	Om boros ka di Yesus dot id diyolo' , “ Kada' kou kooris . Nga' ngoyo' nogi' dokoyu sunudai i tobpinai ku do mongoi'd hilo'd Galilia , om hilo' pondo om kokito nogi' iyolo' doho' , ” ka dau .
40028011	Om kapamanau poddi i tongoondu' , om haro'ddi o piro-piro di soudor di minadtamong di lobong diri do guminuli' do hiri'd bandar , do minongoi posunud dot id piro-piro boyoon dot imam do koinsanai'ddi nongosiliu .
40028012	Om pogiboro-boros noddi i piro-piro boyoon dot imam om i boyoon do tulun do Yohudi , om onuwai no diyolo'd tusin dot ogumu' i piro-piro soudor di minadtamong diri .
40028013	Om bilinai no diyolo' iyolo' do poingkaa , “ Mositi' no do poboroson dokoyu do ruminikot i tumatanud di Yesus di dongotuong , om ngoyo' noddi diyolo' panakaho' i rata' dau di daamot dokoyu'd koodop .
40028014	Om korongou nopondo i gobunor do hal diri , om sunudan indo kopio dahai iyau , om a' kou indo oontok do nunu-nunu o kosusaan , ” ka diyolo' .
40028015	Om onuo' noddi di soudor i tusin , om wonsoyo' no diyolo' o miagal di pinobilin dot id diyolo' . Om gowoi poddi om popimboroson kasai' po i susui do miagal diri dot id pogialatan do tulun do Yohudi do gisom piya'd baino' .
40028016	Om ongoi ngai' noddi i hopod om iso' o tumatanud di Yesus dot id iso' o nulu-nulu do hilo'd Galilia do tumanud di pinonuhuan di Yesus dot id diyolo' .
40028017	Om kokito poddi diyolo' i Yesus do hiri , om otud ngai' no iyolo' do tuminuku' dot id dau . Nga' haro po ot id pogialatan diyolo' do mikoduwo o ginawo dot otumbayaan .
40028018	Om insomok noddi i Yesus diyolo' om boro-boros nod , “ Nakatahak ngai' no dot id doho' o koinsanai'd kuasa' do hilo'd surga om hiti'd pomogunan .
40028019	Iyo nopoddi , om ongoi kou no dot id pointikid-tikid do bansa'd tulun do pointongkop diti pomogunan , om silihon no iyolo' do tumatanud ku . Botisan no iyolo' do mikuwo'd rumait di ngaran do Tapa' , om Tanak om Rusod do Kinorohingan .
40028020	Om tudukan no iyolo' do tumanud do koinsanai'ddi pinonuhuan ku dokoyu . Om soro-sorohon no dokoyu do moyo-woyo' kasai' oku i' dokoyu do gisom do kopupuson diti pomogunan , ” ka di Yesus .
41001001	Iti no o Habar dot Osonong do pasal di Yesus Kristus , i Tanak do Kinorohingan .
41001002	Iti nopo Habar dot Osonong diti om mimpuun do miagal di tinulis di Nabi Yosaya do poingkaa , “ ‘ Iti no o susuhuon ku , ’ kad Kinorohingan . ‘ Suhuon ku iyau do mogulu diya' , om kopomonsoi i' iyau'd ralan do wayaan nu , ’ ka .
41001003	Haro o tulun do mimboros dot opuhod do hilo'd tana' do kowotuan do poingkaa , ‘ Rontisan no o ralan do Tuhan ; Potingon no o ralan do wayaan dau , ’ ka , ” ka di Yosaya .
41001004	Om korikot noddi i Yohanis do mantad hilo'd tana' do kowotuan do miagal di notulis mantad diri ; om minamatis iyau'd tulun om pinopopinsusui iyau di habar do mantad id Kinorohingan . Boros ka dau , “ Korologo kou no do momonsoi'd dusa om mokibatis kou no , om oompunan kou id Kinorohingan , ” ka .
41001005	Om ongoi ngai' nopoddi pokinongou di Yohanis i tulun do mantad hilo'd pomogunan do Yudia om mantad hilo'd Yorusalim . Om okuno' no diyolo' i dusa diyolo' . Om botisai noddi di Yohanis iyolo' do hiri'd Bawang do Yordan .
41001006	Om pakayan nopo di Yohanis om hulu'd unta do winonsoi , om tagkos no dau om kulit do nintorusan do winonsoi , om taakanon nopo dau om godu om paha' do mantad hiri'd gouton .
41001007	Om popinsusuyo' no di Yohanis o habar do poingkaa , “ Haro nondo o tulun do sumusuhut doho' ; it agayo o kuasa' ko' iyoho' . Tu' tali piya'd kasut dau nga' a' oku i' osorupai do mongiad .
41001008	Iyoho' nopo om waig no o pamatis ku dokoyu , nga' iyau nopo om Rusod do Kinorohingan o pamatis dau dokoyu , ” ka .
41001009	Om tontok iddi do nokorikot i Yesus do mantad hilo'd bandar do Nasarit , it id watas do Galilia . Om botisai no di Yohanis i Yesus do hilo'd Bawang do Yordan .
41001010	Om kotindal poddi i Yesus do mantad hiri'd bawang diri , om kokito no dau do haro o noukab do hilo'd tawan , om lintuhun noddi dot id dau i Rusod do Kinorohingan do miagal do punai o kowoyo-woyoo' do suminondot dot id dau .
41001011	Om korongou noddi dau o Kinorohingan do minoro-boros do poingkaa , “ Iya' no i Tanak ku di kosianan kopio ku . Om iya' no o kohubayaan kopio do ginawo ku , ” ka .
41001012	Om katalib poddi iri , om tilombuso' nopo di Rusod do Kinorohingan do minonuhu' i Yesus do mongoi do hilo'd tana' do kowotuan .
41001013	Om apat diri nohopod o tadau do koloidon dau do poundorong do hiri'd tana' do kowotuan . Om hilo' no iyau do pinogumbalan do Rogon . Om haro nogi' o nintorusan dit ongorongit do hiri . Nga' rikot no o piro-piro o moloikat do minongoi ponguhup di Yesus .
41001014	Tontok di nokogiil no i Yohanis , om pakayaai no di Yesus do hilo'd pomogunan do Galilia do mongoi popinsusui do Habar dot Osonong do mantad id Kinorohingan .
41001015	Boros ka dau , “ Norikot no i maso . Oruhai nod korikot i Pomorintaan do Kinorohingan ! Rologo kou no do momonsoi'd dusa , om kotumbayaai kou no di Habar dot Osonong do mantad id Kinorohingan , ” ka .
41001016	Om tontok di manau-panau i Yesus do hiri'd tisan di Tasik Galilia , om kokito no dau o duwo o tulun do monginginsada' , iyolo' nopoddi nga' i Simun om i Andarias , i Andarias nopo om tadi' di Simun . Om tontok nopoddi om maso diyolo' do minrambot do hiri'd tasik .
41001017	Om boros ka di Yesus dot id diyolo' , “ Tanud kou pogi' doho' . Om tudukan ku i' iyokoyu do mamarambot do tulun , ” ka dau .
41001018	Om olomus nopoddi iyolo' do tuminongkiad di rambot diyolo' om tanud no di Yesus .
41001019	Om lombus po kawagu i Yesus do minamanau , om kokito po dau o duwo o tulun do miobpinai . Iyolo' nopoddi nga' i Yakub om i Yohanis , i tangaanak di Sabidi . Om maso diyolo' do mongulud di rambot diyolo' do hiri'd suang di parau' .
41001020	Om iyolo' nogi' nga' tilombusai nopo di Yesus do minomolohou . Om tongkiadai noddi diyolo' i tapa' diyolo' om i susuhuon diyolo' do hiri'd poinsakai di parau' . Om ongoi no iyolo' tanud di Yesus .
41001021	Om korikot no i Yesus om i piro-piro o tumatanud dau do hilo'd bandar do Kapornaum . Om korikot poddi i tadau'd Sabat do minggu'ddi om ongoi no i Yesus do hiri'd walai'd sasambayangan , om timpuun no do minonuduk .
41001022	Om ongosuayan nopoddi i tulun do nokorongou di kowoyo-woyoo' dau do monuduk . Tu' kikuasa' kopio iyau do monuduk . Om a' i' miagal di guru do Tourat .
41001023	Nga' maso nopoddi om haro o songulun do norusadan do rusod dot araat do suminuang do hiri'd walai'd sasambayangan , om pamagarang no iyau do poingkaa ,
41001024	“ Oi Yesus i tulun do Nasarit , kukuroyon nu iyahai'dti ? Momohukum toi dahai o kinorikatan nu'd hiti ? Koilo oku i' ondung isai ko : Dot iya' no i susuhuon dit olidang do mantad id Kinorohingan , ” ka dau .
41001025	Om oduhai noddi di Yesus i rusod diri . Boros ka dau , “ Tingkod ! Soliwan no do mantad id tulun diti , ” ka .
41001026	Om popinggogoro' tomod noddi di rusod dot araat i tulun diri mikuwo'd mininggiak dot opuhod , om soliwan nogiddi do mantad id tulun diri .
41001027	Om ongosuayan tomod diri i tulun , om mogiuhot-uhot po iyolo' do poingkaa , “ Atuk , nunu kopio'ti ? Ponudukan tuu iti'd wagu ? Tu' kisinundu iyau om kikuasa' kopio do monuhu' do rusod dot araat do sumoliwan , gisom do mihuboyo-boyo' nopo dau , ” ka diyolo' .
41001028	Om oruhai'ddi kopio do nokotongkop o habar do pasal di Yesus do hiri'd pointongkop do watas do Galilia .
41001029	Om soliwan noddi i Yesus om i piro-piro o tumatanud dau do mantad hiri'd walai'd sasambayangan diri . Om ongoi no iyolo' salakoi do hiri'd walai di Simun om i Andarias . Om i Yakub , om i Yohanis nga' tuminanud nogi' diyolo' do minongoi'd hiri .
41001030	Nga' maso nopoddi om poillii do hiri'd toodopon dau i tiwanon di Simun do tondu' do sogiton tomod . Om sunudai noddi i Yesus do pasal diri , di kasasalakoi dau om i piro-piro o tumatanud dau do hiri'd walai'ddi .
41001031	Om ongoi noddi i Yesus insomok di tiwanon di Simun do tondu' , om igitai no dau o longon di tondu'ddi om potungago' noddi dau iyau . Om kotingkod noddi i sogiton di tiwanon di Simun diri . Om pongobi-obi' noddi iyau diyolo' .
41001032	Om sosodopon noddi di notonob o tadau , om haro'ddi o piro-piro o tulun do pinapaatod dot id di Yesus do koinsanai'd tulun di kitoruol om i nongorusadan do rusod dot araat .
41001033	Om koinsanai nopoddi i tulun do hiri'd bandar diri do tuminimung do hiri'd ponong id wawayaan di walai'ddi .
41001034	Om ogumu'ddi o tulun do liningasan di Yesus do mantad id mogisuayan o toruol . Om minonunsub nogi' iyau dot ogumu' o rusod dot araat . Om a' no di Yesus pinologos do mimboros i rusod dot araat diri , tu' koilo i' iyolo' ondung isai kopio i Yesus .
41001035	Om otuong-tuong po di sinuabon kawagu , om tungag no i Yesus om tongkiad no iyau di walai , om ongoi no iyau do hiri'd kinoiyonon dit oingou do hiri'd soliwan di bandar , om sambayang no iyau'd hiri .
41001036	Nga' ongoyo' noddi di Simun om i piro-piro o tambalut di Simun ihumo' iyau .
41001037	Om kabantalai no diyolo' i Yesus , om boro-boros no iyolo' dau do poingkaa , “ Mogihum ngai' nopo diya' i tulun , oi Guru , ” ka diyolo' .
41001038	Nga' boros ka di Yesus do suminimbar , “ Mositi' no do lumombus toko' do mamanau do mongoi'd hilo'd kabandaran do suwai di posorili'd hiti . Om mositi' no do koponuduk oku'd hilo' , tu' iri no o kinorikatan ku'd hiti , ” ka dau .
41001039	Om iri no o kinaangayan di Yesus do pointongkop do pomogunan do Galilia , om monuduk do hiri'd piro-piro o walai'd sasambayangan . Om minonunsub nogi' iyau do rusod dot araat .
41001040	Rikot noddi dot id di Yesus o songulun di kitoruol do kusta . Om otud no i tulun diri dot id toguang di Yesus mikuwo'd minoro-boros do poingkaa , “ Oi Tuan , ondung orohian ko om milo ko i' do momolingos doho' , ” ka dau .
41001041	Om kosianai noddi kopio i Yesus di tulun diri . Om kamao' noddi dau iyau om boro-boros nod , “ Orohian oku i' . Olingasan ko i' , ” ka dau .
41001042	Om diiri i' om diiri do natanus i toruol dau om kolingasai noddi iyau .
41001043	Om suhuo' noddi di Yesus i tulun diri do muli' . Om sunudai no dau do poingkaa ,
41001044	“ Kada' no kopio popinsusuyo' iti dot id disai nopo . Nga' ongoi nogi' solowot dit imam om suhuon no iyau do pointalang kopio do nolingasan kopio ko . Om papatahak nogindod porsombahan do sorobon do miontok di pinonuhuan di Musa , tu' iri no o popointalang kopio dot id koinsanai'd tulun do nolingasan kopio ko , ” ka dau .
41001045	Nga' pamanau noddi i tulun diri om ngoyo' no dau popinsusuyo' i nosiliu'ddi do hinonggo nopo , gisom dot a' noddi kosuang i Yesus do hiri'd bandar diri dot a' lumisok-lisok poo do sumuang . Om hiri poddi i Yesus id soliwan di bandar dot id kinoiyonon dot oingou . Nga' ogumu' kasai' i' o tulun do rumikot dot id dau do mantad id hinonggo nopo o kinoiyonon .
41002001	Om piro-piro noddi o tadau do mantad diri om uli' no i Yesus do hilo'd Kapornaum . Om kotongkop noddi o habar diri do hino iyau do hiri'd walai .
41002002	Om ogumu'ddi o tulun do ruminikot . Om timung nopo iyolo'd hiri gisom dot aiso' no o tiyonon . Om hiri piya'd wawayaan nga' nosolot id tulun . Om ponusui noddi i Yesus do habar do mantad id Kinorohingan dot id tulun dot ogumu'ddi .
41002003	Om tontok di maso di Yesus do moro-boros , om korikot no ot apat o tulun do magantayang do songulun dit a' koundaliu .
41002004	Nga' a' i' iyolo' nokoinsomok di Yesus tu' ogumu' kopio i' o tulun . Om raago' nopo diyolo' i taap dit id hapak kopio di Yesus . Om pouluho' noddi diyolo' i tulun dit a' koundaliu'ddi do mitonggoi di pinoliiyan dau .
41002005	Soira' di nokito di Yesus o kogoyoo' do kotumbayaan diyolo' om boro-boros no i Yesus di tulun dit a' koundaliu'ddi do poingkaa , “ Oi tanak ku , noompunan ngai' no o dusa nu , ” ka dau .
41002006	Nga' haro'ddi o piro-piro o guru do Tourat do songirikau'd hiri do momusorou do poingkaa ,
41002007	“ Katama' kopio ilo'd tulun do mimboros do miagal dilo' . Mongindaraat no kopio iyau'd Kinorohingan . Isai daa o milo do mangampun do dusa , suwai ko' Kinorohingan no , ” ka diyolo' .
41002008	Nga' oilaan i' di Yesus o pomusarahan diyolo'ddi do maso'ddi . Om boro-boros noddi iyau do poingkaa , “ Nokuro tu' iyo'ddi o ponguhatan dot id ginawo dokoyu ?
41002009	Honggo'dti ot osonong-sonong do popoboros , ‘ Noompunan no o dusa nu ’ , ka ko' , ‘ Ingkakat no , om saanon i' ino liniiyon nu om mamanau nogindo , ’ ka ?
41002010	Nga' pointalangon ku do dinondo dot id dokoyu do kikuasa' i' i Tanak do Tulun do mangampun do dusa do hiti'd pomogunan , ” ka dau . Om pomoros po kawagu i Yesus dot id tulun dit a' koundaliu'ddi do poingkaa ,
41002011	“ Ingkakat no , om saano' ino liniiyon nu , om muli' i' , ” ka .
41002012	Om ingkakat noddi i tulun diri om olomus nopo do minanaan di liniiyon dau om pamanau no do suminoliwan dot antang-antangan di tulun dot ogumu' . Om kosuayai ngai' noddi i tulun dot ogumu' do nokokito'ddi . Om oinsanan nopoddi i tulun do hiri do minamarayou'd Kinorohingan . Boros ka diyolo' , “ A' toko' po insan kokito do miagal diti , ” ka .
41002013	Om pamanau noddi i Yesus do guminuli' kawagu do hilo'd tisan do Tasik Galilia . Om ogumu'ddi o tulun do ruminikot dot id dau . Om tudukai noddi di Yesus iyolo' .
41002014	Om maso di Yesus do manau-panau do hiri'd kinoiyonon diri , om kokito no dau o songulun o gomponimung do sukai dot i Liwi o ngaran , i tanak di Alpius , do poirikau do hiri'd tupis do pambayaran do sukai . Om boro-boros noddi i Yesus dau do poingkaa , “ Tanud doho' , ” ka . Om ingkakat noddi i Liwi om tanud no iyau di Yesus .
41002015	Om tontok di maso di Yesus do makan do hiri'd walai di Liwi , om rikot no ot ogumu' tulun di gomponimung do sukai om i tulun dit a' pokosonongon do tulun dot ogumu' , do minongoi torungak di Yesus om i piro-piro o tumatanud di Yesus do makan . Tu' ogumu' i' ot id pogialatan diyolo' do tuminanud di Yesus .
41002016	Om haro'ddi o piro-piro o guru do Tourat do mantad id sinompuruan do Parisi do nokokito di Yesus do makan do potorungak di tulun di gomponimung do sukai om i tulun dit a' pokosonongon diri . Om uhoto' noddi diyolo' i tumatanud di Yesus do poingkaa , “ Nokuro tu' makan i guru dokoyu do potorungak dilo tulun do gomponimung do sukai om ilo tulun dot a' ongosonong ? ” ka diyolo' .
41002017	Om korongou noddi di Yesus i ponguhatan diyolo'ddi , om simbar no iyau diyolo' do poingkaa , “ A' i' rumikot dot id dokutur i tulun dit aiso' o toruol , suwai ko' iri no i tulun di kitoruol . Kinorikatan ku nopo om okon i' ko' mongoi pomolohou di tulun di momusorou dot osonong iyau , suwai ko' mongoi pomolohou di tulun di momusorou dot a' iyau osonong , ” ka dau .
41002018	Tontok dot insan o maso om suminambayang om puasa i piro-piro tumatanud di Yohanis Gampamatis om i tulun do Parisi . Om haro'ddi o tulun do ruminikot dot id di Yesus om ponguhot no iyau dau do poingkaa , “ Nokuro tu' sumambayang om puasa i tumatanud di Yohanis Gampamatis om i tumatanud di tulun do Parisi om a' i' sumambayang om a' puasa ilo tumatanud nu iya' ? ” ka diyolo' .
41002019	Om boros ka di Yesus do suminimbar diyolo' , “ A' toi makan i tulun di nalap dot id poginakanan do pikowinan ? Atantu' no do makan i' iyolo' do maso po do poinsugku' diyolo' i kusai di kuminawin .
41002020	Nga' orikot indo o maso do potongkiadon do mantad id diyolo' i kusai di kuminawin . Om diri nogindo dot a' iyolo' makan .
41002021	Aiso' i' o tulun do mangampin do rasuk di laid noo , do kain do wagu o pangampin . Tu' kumongkong nondo i kain di pinangampin diri om okon nogi' dot araladan i nohurak .
41002022	Om iyo nogiddi tu' aiso' i' o tulun do poposuang do waig dot anggur di wagu dot id poiiyanan do waig di kulit do winonsoi di laid noo . Tu' otobuk nopo i poiiyanan diri dot osuangan di waig dot anggur di wagu . Om orubat goduwo nopondo iri . Iri nopo i waig dot anggur do wagu om mositi' no do posuangon dot id poiiyanan do waig di wagu , ” ka dau .
41002023	Tontok dot insan o tadau'd Sabat , di nakawaya' i Yesus om i piro-piro o tumatanud dau do tumo do tinanaman do gandum , om pogkotu' no i tumatanud dau di rawo di gandum .
41002024	Om ponguhot noddi i tulun do Parisi di Yesus do poingkaa , “ Nokuro tu' tumolibamban ilo tumatanud nu do Tourat toko' , tu' momonsoi iyolo' di pogoduhan do tontok do tadau'd Sabat ? ” ka diyolo' .
41002025	Om boros ka di Yesus do suminimbar , “ A' kou po nakabasa' di winonsoi di Daud do tontok dit i Abiatar o Boyoon dot Agayo dot Imam . Tontok di linouson i Daud om i tulun dau , om dit aiso' no o takanon diyolo' , om suang no i Daud do hiri'd Walai'd Sasambayangan dot Agayo , om pangakan no iyau di roti di nakatahak no daa dot id Kinorohingan . Om nonuan nogi' di Daud i tulun dau di roti'ddi . Nga' tumanud nopo daa do Tourat toko' , om iri no it imam o koino-ino do mangakan di roti'ddi , ” ka dau .
41002026	
41002027	Om boros ka kawagu di Yesus dot id diyolo' , “ Tadau nopod Sabat om winonsoi do bagi'd tulun . Okon i' ko' tulun o winonsoi do bagi'd tadau'd Sabat .
41002028	Iyo nopoddi om kikuasa' i' i Tanak do Tulun dot id sawat piya do tadau'd Sabat , ” ka dau .
41003001	Om guli' no kawagu i Yesus do hiri'd walai'd sasambayangan . Om hiri nopo nga' haro o songulun do napatai o tiso'd longon .
41003002	Nga' hiri nopo om haro o piro-piro o tulun do mogihum do kasalaan di Yesus , om adawa indo diyolo' iyau . Om piantangan diri diyolo' i Yesus ondung momolingos iyau do tulun di kitoruol do tontok do tadau'd Sabat .
41003003	Om boros ka di Yesus dot id tulun di napatai o tiso'd longon diri , “ Kaino , ingkakat do hiti'd gulu , ” ka .
41003004	Om ponguhot noddi i Yesus di tulun di songintimung do hiri do poingkaa , “ Nunu no o koino-ino'd wonsoyon do tontok do tadau'd Sabat do tumanud do Tourat ? Momonsoi dot osonong ko' momonsoi dot araat ? Mamasi do tulun ko' mamatai ? ” ka dau . Om kada' nopo iyolo' ungkomi .
41003005	Om ontong no i Yesus do hiri'd posorili' dau do mikuwo'd otogod , nga' tumongob i' iyau tu' ongokodou i' kopio o ginawo diyolo' . Om boro-boros no iyau di tulun di napatai o tiso'd longon diri do poingkaa , “ Palatano' ino longon nu , ” ka . Om palatano' noddi di tulun i longon dau . Om kolingos noddi i longon dau .
41003006	Om soliwan noddi i tulun do Parisi do mantad hiri'd walai'd sasambayangan diri , om olomus nopo iyolo' do minogiupakat di piro-piro o tulun di sumokodung di Horudis do mamatai di Yesus .
41003007	Om tongkiad noddi i Yesus om i piro-piro o tumatanud dau do pinakayaan do hilo'd Tasik Galilia . Om ogumu'ddi kopio o tulun do tuminanud dau do mantad id watas do Galilia , om ogumu' nogi' o tulun do ruminikot do mantad hilo'd Yudia ,
41003008	om mantad hilo'd Yorusalim , om mantad hilo'd watas dot Idumia , om mantad ponong hilo'd koulayon do mantad id Bawang do Yordan , om mantad id posorili' do bandar do Tirus , om Sidon . Om rikot ngai' nopo iyolo' dot id di Yesus tu' nongkorongou ngai' iyolo' di nongowonsoi di Yesus .
41003009	Om suhuo' noddi di Yesus i piro-piro o tumatanud dau do poposodia' do parau' do sakayon dau tu' ogumu' kopio i' i tulun , om a' i' iyau oimpit di tulun dot ogumu'ddi .
41003010	Om ogumu' tomod o tulun do liningasan dau , gisom do mogiimpit-impit po i tulun do kitoruol do mongoi insomok di Yesus do mongoi kama' dau .
41003011	Nga' pointikid-tikid do kokito di Yesus i tulun di norusadan do rusod dot araat om tumuku' nopo iyolo' dot id toguang dau om momogiak nod , “ Iya' no o Tanak do Kinorohingan ! ” ka .
41003012	Nga' oduhai noddi kopio di Yesus i piro-piro o rusod dot araat diri do popimboros dot ondung isai kopio iyau .
41003013	Om takad noddi i Yesus dot id iso' o nulu-nulu , om pomolohou no iyau do piro-piro o tulun di korohian dau . Om rikot ngai' noddi i tulun diri ;
41003014	om pilio' noddi di Yesus o hopod om duwo o tulun do mantad id pogialatan diyolo' . Om boros ka di Yesus dot id diyolo' , “ Pilion ku iyokoyu om kowoyo' kou i' doho' , om osuhu' ku indo iyokoyu do mongoi poposusui do Habar dot Osonong do mantad id Kinorohingan .
41003015	Om kaanu kou nondod kuasa' do monunsub do rusod dot araat , ” ka dau .
41003016	Iti no o ngaran di hopod om duwo o tulun di nopili'ddi : i Simun ( i roitan nogi' dau dot i Pitrus ) ,
41003017	i Yakub , om i Yohanis , i tobpinai di Yakub . Iyolo' nopo om tangaanak di Sabidi ( rinoitan goduwo nopo di Yesus iyolo' do Boanirgis , komoyon nopoddi nga' , “ tanak do tinggoron ” ) ,
41003018	om i Andarias , om i Pilipus , om i Bartolomius , om i Matius , om i Tumas , om i Yakub i tanak di Alpius , om i Tadius , om i Simun , i roitan dot i Patriot ,
41003019	om i Yudas Iskariot i pinapadagang di Yesus .
41003020	Om uli' noddi i Yesus do hiri'd walai . Nga' rikot po kawagu i tulun dot ogumu' , gisom dot a' no i Yesus om i piro-piro tumatanud dau kosiwat do makan .
41003021	Om mimboros ngai' i tulun do , “ Mulau no iyau , ” ka . Om korongou poddi di sompiiyon di Yesus o miagal diri , om ongoyo' no daa'ddi diyolo' i Yesus .
41003022	Om i piro-piro guru do Tourat di mantad hilo'd Yorusalim nga' minomoros nogi' do , “ Norusadan no iyau di Biilsibul ! Om iri no i boyoon do rusod dot araat diri o minanahak dau'd kuasa' do monunsub do rusod dot araat , ” ka .
41003023	Om lohowo' noddi di Yesus i tulun dot ogumu' , om susuyai no dau iyolo' do piro-piro o poinukadan . Boros ka dau , “ Milo toi o rusod dot araat do monunsub dot araat ?
41003024	Ondung haro o pomogunan dit opogibahagi-hagi' dot id piro-piro o sinompuruan di mogisasangod om a' i' ogirot o pomogunan diri .
41003025	Om i sompiiyon dit a' mogiuulud , om mogisasaap nopo nga' araag i' .
41003026	Om i nogi' i pomorintaan do Rogon di mogisasaap nopo om mogipori-pori om atantu' no dot a' ogirot o pomorintaan diri om atanus indo .
41003027	Om aiso' i' o tiso'd tulun do kosuang do hiri'd walai di tulun dot okoris do mongoi panakau di dapu' dau , dot a' po dau akagasan i tulun dit okoris diri . Akagasan po dau i tulun dit okoris diri om milo nogi' iyau do mongoi panakau di dapu' dau'ddi .
41003028	Ilaai no dokoyu ! Do tontok nopo do momonsoi o tulun do dusa om mimboros do mongindaraat , om oompunan i' iyau .
41003029	Nga' ondung mongindaraat iyau'd Rusod do Kinorohingan , om a' no iyau oompunan ! Tu' i nopo pongindaraat do miagal diri om dusa no dit a' oompunan do Kinorohingan , ” ka dau .
41003030	( Kinapamarasan nopo di Yesus do miagal diri nga' haro o tulun do minomoros do norusadan i Yesus do rusod dot araat . )
41003031	Om korikot noddi i tina' om i piro-piro o tobpinai di Yesus . Om songingandad iyolo' do hiri'd soliwan . Om ponuhu' noddi iyolo' do songulun do mongoi pomolohou di Yesus .
41003032	Om maso nopoddi nga' ogumu' tomod o tulun do poirikau do posorili' di Yesus , om boros ka diyolo' dot id dau , “ Oi Guru , hino moti'd hilo'd soliwan i tina' om i piro-piro o tobpinai nu . Om mogihum iyolo' diya' , ” ka diyolo' .
41003033	Boros ka di Yesus , “ Isai o tina' ku ? Om isai o tobpinai ku ? ” ka dau .
41003034	Om ontong no i Yesus di tulun dot ogumu' di songirikau do poinsorili' dau om boro-boros nod , “ Iti ngai' no o tina' om tobpinai ku .
41003035	Isai nopo o momonsoi do korohian do Kinorohingan om iri no o tobpinai ku'd kusai om tobpinai ku'd tondu' , om tina' ku , ” ka dau .
41004001	Om ponuduk po kawagu i Yesus do hiri'd tisan di Tasik Galilia . Om ogumu' tomod diri i tulun do guminurumung dau . Om ongoi noddi i Yesus suang dit iso' o parau' di hiri'd waig , om irikau no iyau'd hiri . Om songingkakat diri i tulun dot ogumu' do hiri'd tisan di tasik .
41004002	Om ogumu'ddi o pinotuduk di Yesus di tulun dot ogumu' do pinawaya' dau do poinukadan . Om poingkaa o pinotuduk dau diyolo' ,
41004003	“ Pokinongou kou no ! Haro o songulun o gompongumo do minongoi pasasad do linsou .
41004004	Tontok di maso dau'd papasasad om haro o linsou do nakasasad do hiri'd ralan . Om rikot no o tombolog do minongoi poninduk di linsou diri , om kaayi' nopo i linsou'ddi .
41004005	Om haro nogi' o nakasasad do hiri'd kowotuan dit oniipis o tana' . Om oruhai'ddi i linsou do suminuni tu' oniipis i' i tana' .
41004006	Nga' maha' dit asawat o tadau om kolonot no i sobul om koriou no om kapatai noddi . Tu' a' i' nakaralom no i gamut di sobul diri .
41004007	Om haro nogi' o linsou do nakasasad do hiri'd salag do korugian , om suni noddi i rugi om kosidung noddi i suni di linsou'ddi , gisom dot a' noddi minongua' .
41004008	Nga' haro i' o linsou do nakasasad do hiri'd tana' dot oruak om suni no i linsou'ddi gisom dot agayo , om pongua' noddi . Om haro o minongua' dot intolu nohopod kopiluap , om haro ot ingonom nohopod , om haro ot inghatus piluap , ” ka dau .
41004009	Om kopupusai poddi di Yesus do monusui i poinukadan diri , om boro-boros no iyau do poingkaa , “ Pokinongou kou no do kitolingo kou no , ” ka .
41004010	Om tontok dit iso-iso' i Yesus om rikot noddi o piro-piro o tulun di nokorongou di ponudukan dau , do miwoyo' di hopod om duwo di tumatanud dau . Om pokisunud no iyolo' di Yesus do komoyon di pinoinukadan diri .
41004011	Om boro-boros no i Yesus diyolo' do poingkaa , “ Iyokoyu nopo om nopuhawangan no do toilaan do mongilo di poillisok do pasal di Pomorintaan do Kinorohingan . Nga' iri nopo i tulun dit id soliwan , om poinukadan i' o maan do ponuduk
41004012	tu' , ‘ Poingontong piya iyolo' nga' a' i' koilo ondung nunu it osiliu , om korongou i' iyolo' nga' a' i' kosuhut . Om iyo nodti ot osiliu , om a' i' iyolo' kokito om a' kosuhut , om a' korikot dot id Kinorohingan , om a' iyolo' ompunan do Kinorohingan , ’ ka , ” ka dau .
41004013	Om boros kaddi di Yesus dot id diyolo' , “ Ondung a' kou kosuhut do komoyon di poinukadan diri , om poingkuro kou'ndo do kosuhut di poinukadan di suwai ?
41004014	Iri nopo i pinapasasad do linsou diri , om iri no i tulun di mongoi popinsusui di habar do mantad id Kinorohingan .
41004015	Om iri no i linsou di nakasasad do hiri'd ralan , om poiyaan di tulun di nokorongou di habar do pasal do kowoyo-woyoo' do Kinorohingan do momorinta' . Tu' korongou nopo diyolo' iri om rikot no i Rogon do minongoi panganu di nakasasad daa dot id ginawo diyolo' .
41004016	Om iri no i linsou di nakasasad do hiri'd tana' do kowotuan , om poiyaan di tulun di nokorongou di habar diri om olomus nopo do ruminamit diri , mikuwo dot osonong o ginawo .
41004017	Nga' a' i' kopio nakagamut i habar diri dot id ginawo diyolo' , om gowoi poddi om a' tuminimporon . Tu' koontok nopo iyolo'd kosusaan ko' koinggoritan dot i habar diri o koponginggoritan , om pitilombus nopo iyolo' do tuminanus o kotumbayaan .
41004018	Om iri no i linsou di nakasasad do hiri'd salag do korugian , om poiyaan di tulun di nokorongou do habar diri ,
41004019	nga' atangkabo nopo do koposi-posion diyolo' , om orohian nopod kumaya' . Om mogisuayan nopo o korohian do don tinan do sumuang dot id ginawo diyolo' . Gowoi poddi om noolitan i habar di mantad id Kinorohingan dit id ginawo diyolo' , om a' iddi minongua' .
41004020	Om iri no i linsou di nakasasad do hiri'd tana' dit oruak , om poiyaan di tulun di nokorongou di habar diri om i ruminamit kopio . Om pongua' noddi iyolo' dot asapou , om haro'ddi ot intolu nohopod om haro ot ingonom nohopod om haro ot inghatus piluap o kogumuo' do tua' , ” ka dau .
41004021	Om boro-boros po kawagu i Yesus diyolo' do poingkaa , “ Haro toi o tulun do nokoumbal do modtutud nopod lampung om tinggouban nondod kakanan , ko' posusuton po dau dot id sahau do toodopon dau ? Okon toi ko' tutudan dau i lampung om potimpakon do hiri'd potitimpakan di lampung ?
41004022	Om koinsanai di poillisok om poimbulayon indo ; om i lisok-lisokon dau nga' oilaan indo .
41004023	Om iyo nopoddi om pokinongou kou no do kitolingo kou no , ” ka dau .
41004024	Om boros ka kawagu di Yesus , “ Soro-sorohon no kopio dokoyu iti nongorongou dokoyu : Nunu nopo it oturan do poimpahan dokoyu do momutus do tulun do suwai , om iri no it oturan diri o poimpahan do Kinorohingan do momutus dokoyu — nga' awagat po mando ko' iri .
41004025	Tu' i nopo tulun di haro o naanu om ruhangan nogi' kawagu , nga' i nopo tulun dit aiso' o naanu , om imumuyon nogi' do manganu it okuuri' di haro dot id dau , ” ka dau .
41004026	Om oputai po di Yesus i ponudukan dau . Boros ka dau , “ Kowoyo-woyoo' nopo di Pomorintaan do Kinorohingan om iyo di tulun do pinapatanom do linsou dot id tumo dau ,
41004027	tu' dongotuong nopo om modop no iyau ; om kosuabon nondo om tumungag no iyau . Om daamot nopoddi om muni-suni om mayo-gayo i linsou di pinasasad dau . Sumuni tomod nopo i linsou'ddi , om a' i' koilo i tulun di minananom .
41004028	Tu' iri i' i tana' o poposuni'ddi . Om sumuni po i guas om monilau nogi' om momuonsi nogindo .
41004029	Om oonsok pondo i gandum diri om omoton nogindo di tulun iri , tu' norikot noddi o kapangamatan , ” ka dau .
41004030	Om boros ka kawagu di Yesus , “ Okuro-kuro ma i Pomorintaan do Kinorohingan ? Nunu tuu poinukadan do milo'd poposuhut diri ?
41004031	Iyo iri do poinukadan diti : Haro o linsou dit okooro' do nongoi do songulun tonomo' do hiti'd tana' . Nga' iri nopo linsou dit okooro'ddi om kopupuson nod okoro' do hiti'd pomogunan .
41004032	Nga' kosuni pondo iri om agayo po ko' i totonomon do suwai . Tuntu nopo di totonomon diri nga' okohob kopio gisom do milo do pomirumunan do tombolog o hiri'd karaanan , ” ka dau .
41004033	Om iyo noddi i Yesus do minonuduk diyolo' do pinawaya' dot ogumu' o poinukadan do gisom dot osuhutan diyolo' .
41004034	Poinukadan kasai' nopo o pakayon di Yesus do monuduk di tulun dot ogumu' . Nga' iri nopondo i tumatanud dau om potudukon ngai' i' dau diyolo' o komoyon diri .
41004035	Om sosodopon noddi do tadau'ddi om boros ka di Yesus dot id piro-piro di tumatanud dau , “ Kainou soborong toko' diti tasik , ” ka .
41004036	Om sakai noddi i Yesus do parau' , om tongkiadai noddi di piro-piro i tumatanud dau i tulun dot ogumu' di hiri'd tisan di tasik , om sakai noddi iyolo' di parau' di sinakai di Yesus . Om haro nogi' o piro-piro o parau' do suwai do hiri . Om pamanau noddi i Yesus om i piro-piro i tumatanud dau do poinsakai di parau' .
41004037	Om a' po alaid do mantad diri , om rikot no o tongus dot opuhod . Om opuhod diri o tumbak gisom do kosuang do hiri'd parau' diyolo' , om oruhai no daa'ddi dot oponu' do waig i parau' diyolo' .
41004038	Nga' i Yesus nopo om koodop do ponong id tohuri di parau' do poulunan do bantal . Om ongoyo' no di tumatanud di Yesus posikai i Yesus . Boros ka diyolo' , “ Guru , uhang ngai' nu i' dot apatai toko' , ” ka .
41004039	Om tungag noddi i Yesus om suhuo' no dau do tumingkod i tongus dot opuhod . Om barasai no dau i tasik do poingkaa , “ Tingkod no om sinonod no ! ” ka . Om kotingkod no i tongus dot opuhod diri , om sinonod no i tasik .
41004040	Om boro-boros noddi i Yesus di tumatanud dau , “ Nokuro tu' ooris kou ? Nokuro tu' a' kou otumbayaan doho' ? ” ka dau .
41004041	Om kongooris noddi iyolo' , om mogiboro-boros nopoddi iyolo' do poingkaa , “ Isai kopio tuu o tulun diti tu' tongus piya om tumbak nga' mumboyo' nopo dau ? ” ka .
41005001	Om korikot noddi i Yesus om i piro-piro i tumatanud dau do hiri'd soborong di Tasik Galilia , i hiri'd watas do Garasa .
41005002	Om maha' di nokolintuhun nogi' i Yesus do mantad id parau' , om ngoyo' no iyau solowoto' do songulun o kusai di suminoliwan do mantad hiri'd luang do nuluhon di pamalabangan .
41005003	Iri nopo i tulun diri om norusadan do rusod dot araat . Om hiri kasai' nopo iyau'd kalabangan do mundorong . Om a' no iyau milo do kagasan do rantai piya o pongogos .
41005004	Om asaru' nod kagasan do rantai o gakod om longon dau , nga' pututon kasai' nopo dau i rantai'ddi om tipuon dau i basi' di pinarangkap do gakod dau . Om aiso' no o songulun piya do kopusus dau tu' okodou i' kopio iyau .
41005005	Monuab-nuaban nopo om monongodou-ngodou iyau do minggiak om mimpanau do hiri'd kalabangan om hiri'd nulu-nulu , om pinsuhaton dau do watu o tinan dau .
41005006	Om tontok di nokito dau i Yesus do rumikot di hiri pod sodu' , om panangkus no iyau do minongoi otud do hiri'd toguang di Yesus ,
41005007	om pamagarang no iyau dot opuhod do poingkaa , “ Oi Yesus , i Tanak do Kinorohingan it Asawat Kopio ! Kukuroyon oku diya'dti ? Pokionuon ku no dot id suang do ngaran do Kinorohingan dot a' ko monginggorit doho' , ” ka .
41005008	Minomoros pogi' i tulun diri do miagal diri nga' nabarasan no iyau di Yesus do poingkaa , “ Oi rusod dot araat soliwan no do mantad id tulun diti , ” ka .
41005009	Om ponguhot no i Yesus dau , “ Isai o ngaran nu ? ” ka . Om boros ka di tulun diri do suminimbar , “ I Logiun o ngaran ku , tu' ogumu' i' kopio iyahai'dti , ” ka dau .
41005010	Om momilugu-lugut nopoddi daa iyau di Yesus dot a' monuhu' di piro-piro o rusod dot araat diri do sumoliwan do mantad id watas diri .
41005011	Nga' hiri nopod somok do kinoiyonon diri nga' haro ot ogumu' o wogok do minsungal do hiri'd guas di nulu-nulu .
41005012	Om boro-boros noddi i piro-piro o rusod dot araat diri di Yesus do poingkaa , “ Suhuo' nogi' iyahai do mongoi suang dilo baanan do wogok , ” ka .
41005013	Om kookunai noddi di Yesus iri . Om soliwan ngai' noddi i rusod dot araat do mantad id tulun diri , om ongoi no suang di baanan do wogok . Om oinsanan nopoddi i wogok do minanangkus om tuhun no do hiri'd tasik do mantad hiri'd piras do ngangab . Om kongolondod ngai' nopoddi i wogok .
41005014	Om panangkus ngai' no i gompomogompi' di wogok do kuminaa do hiri'd bandar , om popinsusuyo' no diyolo' i nosiliu'ddi dot id pointongkop di bandar diri om hiri'd kokompungan di posorili'd hiri . Om soliwan ngai' nopo i tulun do minongoi ontong di nosiliu'ddi .
41005015	Om ongoi noddi iyolo' solowot di Yesus , om kokito noddi diyolo' i tulun di norusadan daa do rusod dot araat di gulu po , do poirikau no om kipakayan noddi iyau om kopunong noddi o pomusorou dau . Om kongooris ngai' nopo iyolo' .
41005016	Om susuyo' noddi di tulun di nokokito kopio di nosiliu dot id tulun di norusadan di rusod dot araat om id baanan do wogok i nongosiliu'ddi .
41005017	Om suhuo' noddi di tulun do hiri'd watas diri i Yesus do tumongkiad di watas .
41005018	Om tontok di suminakai i Yesus di parau' , om pokibanar no daa'ddi di Yesus i tulun di norusadan do rusod dot araat diri do tumanud iyau di Yesus .
41005019	Nga' a' i' nakaakun i Yesus . Boros ka dau , “ Uli' nogi' , om posusuyon noti nowonsoi do Tuhan dot id diya' dot id koobpinayan nu , ” ka dau .
41005020	Om pamanau noddi i tulun diri do minongoi do hiri'd watas di roitan do Hopod o Bandar do popinsusui di nowonsoi di Yesus dot id dau . Om ongosuayan ngai' nopo i tulun do korongou'ddi .
41005021	Om guli' noddi kawagu i Yesus do hiri'd soborong di tasik . Om ogumu'ddi o tulun do tuminimung do posorili' dau dot id tisan di tasik .
41005022	Om rikot no o songulun dot i Yairus o ngaran . Iyau nopo om boyoon dot id walai'd sasambayangan dot id bandar diri . Om tontok di nokito dau i Yesus om otud no iyau dot id toguang dau .
41005023	Om pokitulung no kopio iyau dau . Boros ka dau , “ Adalaan tomod do sumakit i tanak ku'd tondu' . Om angatan ku daa iya' do mongoi pangama' dau , om olingasan i' iyau , om a' indo iyau apatai , ” ka dau .
41005024	Om pamanau noddi i Yesus do minoyo' di Yairus . Nga' ogumu' tomod o tulun do minoyo' dau , om oimpit tomod nopoddi iyau .
41005025	Id pogialatan nopo di tulun dot ogumu'ddi om haro o songulun o tondu' do hopod no om duwo o toun do koloido' dau dot oinggorit di toruol dau do pomulanan .
41005026	Aiso' no o songulun piya do koubat di toruol dau , gisom do naayi' ngai' no dau o dapu' dau do pambayar dau do dokutur di mongubat daa dau . Nga' okon nogi' do sumurut i toruol dau .
41005027	Om i nopo tondu'ddi nga' ogumu' no o norongou dau do pasal di Yesus . Om ongoi noddi iyau insomok di Yesus do mantad ponong id tohuri , dot id pogialatan di tulun dot ogumu'ddi ;
41005028	tu' poingkaa ot osorou dau , “ Koigit oku nopo dilo pakayan dau nga' olingasan oku no ! ” ka .
41005029	Om ongoi noddi iyau igit di pakayan di Yesus . Om diiri i' om diiri do notingkod i pomulanan dau . Om kopurimanai noddi dau do nolingasan iyau .
41005030	Om tontok iddi do nopurimanan di Yesus do haro o kuasa' do noidu' do mantad id tinan dau . Om koili noddi i Yesus do minontong di tulun dot ogumu' , om ponguhot noddi iyau diyolo' do poingkaa , “ Isai i minongoi igit do pakayan ku ? ” ka dau .
41005031	Om boro-boros noddi i tumatanud di Yesus , “ Oi Guru , okito nu i' dot ogumu' kopio iti tulun do koimpit diya' om monguhot ko po ondung isai o nokoigit diya' ? ” ka diyolo' .
41005032	Nga' mingontong i' kasai' i Yesus do hiri'd posorili' dau do mogihum di tulun di minongoi igit dau .
41005033	Om iri nopoddi i tondu' di nokoilo di nosiliu dot id tinan dau om ongoi nopoddi otud dot id toguang di Yesus , mikuwo'd gagaran om ooris . Om poboroso' ngai' nopo dau iri .
41005034	Om boro-boros noddi i Yesus di tondu'ddi do poingkaa , “ Oi tanak ku , iri no i kotumbayaan nu dot id doho' o nokolingos diya' ! Uli' no om sumonong-sonong , tu' nolingasan ko no kopio , ” ka dau .
41005035	Om maso po di Yesus do moro-boros , om rikot no o piro-piro o susuhuon do mantad id walai di Yairus do mongoi pomisunud di Yairus . Boros ka diyolo' , “ Napatai no i tanak nu'd tondu' , oi Tuan . Om kada' no ponusa' dilo Guru , ” ka .
41005036	Om a' i' di Yesus pinusou i pinoboros di tulun diri , om boro-boros no i Yesus di Yairus do poingkaa , “ Kada' kooris , nga' kotumbayaai nopo , ” ka dau .
41005037	Om lombus nopo i Yesus do minamanau , nga' a' i' dau uhang do haro o songulun piya do tulun do suwai do tumanud dau , suwai ko' i Pitrus no om i Yakub om i Yohanis , i tobpinai di Yakub .
41005038	Om korikot noddi iyolo' do hiri'd walai di Yairus , om kokito no di Yesus dot agangau nopo o hiri om norongou dau o tihad do mogihad dot opuhod tomod .
41005039	Om salakoi noddi i Yesus om boro-boros no diyolo' , “ Nokuro tu' agangau kopio kou om songihad-ihad ? Dot ilo' nopo tanak dilo' om a' i' napatai ; suwai ko' koodop noo , ” ka dau .
41005040	Nga' irak-irakai nogi' diyolo' i Yesus . Om suhuo' ngai' noddi di Yesus iyolo' do sumoliwan . Om angatai no dau i tina' om i tapa' di tanak diri om i tolu di tumatanud dau do sumuang do hiri'd bilik di tanak .
41005041	Om igitai no di Yesus i longon di tanak diri om boro-boros no iyau do poingkaa , “ Talita kum , ” ka , komoyon nopoddi nga' , “ Oi tanak do tondu' , moro-boros oku diya' : tungag ! ” ka .
41005042	Om olomus nopod tuminungag i tanak diri , om pamanau no . ( Hopod no om duwo o toun do tumur dau . ) Ongosuayan ngai' nopoddi i tulun do nokokito di nosiliu'ddi .
41005043	Om oduhai noddi kopio di Yesus iyolo' do popinsusui'ddi dot id disai nopo . Om boro-boros noddi iyau do poingkaa , “ Onuwai dokoyu do takanon ilo tanak , ” ka .
41006001	Om hiri nod kinoiyonon diri o tadon di Yesus om i tumatanud dau do minuli' do hilo'd kampung dau .
41006002	Om tontok nopoddi di tadau'd Sabat om timpuun no i Yesus do monuduk do hiri'd walai'd sasambayangan . Om ogumu'ddi o tulun do hiri . Om ongosuayan ngai' nopoddi i tulun do nokorongou di ponudukan di Yesus . Om mogiboro-boros nopoddi iyolo' do poingkaa , “ Hinonggo kopio o kinoonuan do tulun diti do koinsanai'ddi ? Okuro-kuro kopio o toilaan do naanu do tulun diti ? Hinonggo o kinoonuan dau'd kuasa' do momonsoi'd koimayaan ?
41006003	Okon toi ko' i tukang kayu ilo' , i tanak di Maria om i tobpinai di Yakub om i Yosis om i Yudas om i Simun ? Om poundorong i' do hiti i tobpinai dau do tongoondu' ? ” ka . Om iri noddi ot a' diyolo' kinoponongkuyaan dau .
41006004	Om boros kaddi di Yesus dot id diyolo' , “ Pusohon i' o nabi do hinonggo nopo , nga' a' nogindo iyau pusohon do hiri'd kampung dau om hiri'd pogialatan do koobpinayan om sompiiyon dau , ” ka dau .
41006005	Om a' i' i Yesus minilo do minomonsoi dot ongoiso' piya o koimayaan do hiri'd kinoiyonon diri , suwai ko' haro no o piro-piro o tulun do sumakit do liningasan dau do kinama' dau do minomolingos .
41006006	Om osuayan i Yesus tu' a' i' kopio iyolo' otumbayaan . Om ongoi noddi i Yesus do hiri'd piro-piro o kampung do hiri'd posorili' di kinoiyonon diri ; om ponuduk no iyau'd hiri .
41006007	Om lohowo' ngai' noddi dau i tumatanud dau di hopod om duwo . Om suhuo' nogiddi dau iyolo' do mamanau do soroduwo-duwo . Om onuwai no di Yesus iyolo' do kuasa' do monunsub do rusod dot araat .
41006008	Om bilinai nogiddi di Yesus iyolo' do poingkaa , “ Kada' kou pongigit do nunu nopo do maan do hilo'd ralan , suwai ko' sukud nopo ot igitan . Om kada' kou pongokoriu , om kada' kou igit do kantung do poiyanan di popuhawangon do tulun toi ko' tusin .
41006009	Manangkasut kou nopo , nga' kada' kou no igit do duwo o rasuk , ” ka dau .
41006010	Om boro-boros po kawagu i Yesus do poingkaa , “ Ondung sumalakoi kou dot id iso' o walai om mundorong kou nopod hiri do gisom do tumongkiad kou di bandar diri .
41006011	Nga' ondung korikot kou nopo dot id iso' o kinoiyonon dit a' papasalakoi dokoyu o tulun do hiri , om a' iyolo' mokinongou dokoyu , om tumongkiad kou nopo di kinoiyonon diri . Om tantagon no dokoyu o pupuk do mantad id lapap dokoyu . Om iri no o tanda' dot id diyolo' do hukuman nondo iyolo' , ” ka dau .
41006012	Om pamanau noddi i hopod om duwo i tumatanud di Yesus diri . Om ongoi noddi iyolo' popinsusui do habar dot apatut no do rumologo o tulun do mantad id koinsanai'd dusa diyolo' .
41006013	Om ogumu' nogi' o rusod dot araat do sinunsub di tumatanud di Yesus . Om linuhad diyolo'd tumau do saitun i tulun di kitoruol om liningasan diyolo' iyolo' .
41006014	Om korongou noddi di Raja' Horudis o koinsanai di nongosiliu'ddi . Tu' abantug noddi i Yesus do hinonggo nopo . Om haro o tulun do momoros do , “ Noposian kawagu i Yohanis Gampamatis ! Om iri noddi o kokuwaan do haro kopio o kuasa' dau do momonsoi'd koimayaan , ” ka .
41006015	Nga' iri no i tulun do suwai om momoros dot , “ Iyau nopo om i Ilia , ” ka . Om haro nogi' o momoros dot , “ Iyau nopo om nabi do miagal di nabi di gulu po , ” ka .
41006016	Om soira' di nokorongou i Horudis diri , om boros ka dau , “ I Yohanis Gampamatis no kopio iti , i pinonuhuan ku do momulos o tulu di gulu po . Om poimpasi noddi kawagu iyau do baino' , ” ka .
41006017	Tu' di nopo di gulu po om minonuhu' i Horudis do tulun do mongoi panangkap di Yohanis om posuangon i' dot id giil . Winonsoi pogi' di Horudis o miagal diri nga' gama' di Horudias , i sawo di Pilipus i tobpinai dau . Tu' kinawin di Horudis i Horudias .
41006018	Om asaru' no i Yohanis do monogod di Horudis do pasal diri . Boros ka dau , “ A' i' koino-ino do kowinon nu i sawo di tobpinai nu , ” ka .
41006019	Om iri noddi o katagadan kasai' di Horudias di Yohanis om pokipapatayan dau iyau , nga' a' i' dau milo do wonsoyon o miagal diri tu' oduhan i' iyau di Horudis .
41006020	Tu' nokoponuhu' no i Horudis do tulun do momogompi' kopio di Yohanis do hiri'd giil , tu' moddosi i' iyau di Yohanis . Dot oilaan no dau dot i Yohanis nopo om tulun dit osonong di sinuhu'd Kinorohingan . Om asanangan kasai' i' i Horudis do mokinongou do soira' nopo do moro-boros i Yohanis , do mulong piya dot atangkabo kasai' nopo iyau do pointikid-tikid do korongou iyau di boros di Yohanis .
41006021	Nga' alaid noddi om haro'ddi o ralan di Horudias do momonsoi'ddi do tontok di minonguramat do toun di Horudis . Om tontok noddi do pinapaharo i Horudis do poginakanan . Om alapo' no dau o koinsanai di pagawai dit angasawat o pangkat dot id pomorinta' om i boyoon do soudor om i boyoon do tulun do hiri'd Galilia .
41006022	Om panari' no i tanak di Horudias do tondu' dot id poginakanan diri , om orohian tomod i Horudis om i tulun di nangkarapou do hiri'd poginakanan diri do kokito di pananari' di tanak do tondu'ddi . Om boro-boros noddi i Horudis dot id tanak do tondu'ddi do poingkaa , “ Pokianu nopo do nunu nopo o korohian nu . Om patahakon ku i' iri dot id diya' , ” ka dau .
41006023	Om pamatos noddi i Horudis dot id tanak do tondu'ddi do mikuwo'd suminumpa' . Boros ka dau , “ Nunu nopo o pokionuon nu om patahakon ku i' . Do mulong piya do songintanga' diti pomorintaan ku nga' patahakon ku i' , ” ka dau .
41006024	Om soliwan noddi i tanak di tondu'ddi om ongoi no uhot di tina' dau do poingkaa , “ Ina' nunu ma ot osonong do pokionuon ku ? ” ka dau . Om boros ka di tina' dau do suminimbar , “ Pokionuon i tulu di Yohanis Gampamatis , ” ka .
41006025	Om olomus nopoddi i tanak do tondu'ddi do guminuli' do hiri'd di Horudis . Om boro-boros nod , “ Pokionuon ku do dinondo i tulu di Yohanis Gampamatis om pasakayon nod talam ! ” ka dau .
41006026	Nga' tumongob tomod diri i Horudis do nokorongou di pokionuon diri . Nga' a' noddi iyau milo dot a' papatahak di pinokianu'ddi tu' nokosumpa' no iyau dot id toguang di tulun di nalap dau .
41006027	Om olomus nopoddi i Horudis do minonuhu' do songulun o soudor di madtatamong dau do mongoi pomulos do tulu di Yohanis Gampamatis . Om pamanau noddi i soudor diri do minongoi'd hiri'd giil do mongoi pomulos di tulu di Yohanis Gampamatis .
41006028	Om igitai no dau i tulu diri do poinsakai'd talam om patahako' nogiddi dau di tanak do tondu'ddi . Om patahako' no di tanak do tondu'ddi dot id tina' dau i tulu .
41006029	Om korongou poddi di tumatanud di Yohanis o hal diri , om ongoyo' noddi diyolo' i rata' di Yohanis om lobongo' no diyolo' .
41006030	Om koguli' ngai' noddi i rasul , i sinuhu' di Yesus do minamanau'ddi , om kotimung no kawagu iyolo' om posunudo' ngai' no diyolo' dot id di Yesus o koinsanai di nongowonsoi om i nongkotuduk diyolo' .
41006031	Nga' ogumu' nopoddi i tulun do rumikot om songuli-uli' o wokon , gisom dot aiso' no o maso di Yesus om i piro-piro i tumatanud dau do makan . Om boro-boros noddi i Yesus di tumatanud dau do poingkaa , “ Kainou , ongoi toko' undorong do hilo'd kinoiyonon dit oingou , om koundorong kou i' dot ongoruhai , ” ka dau .
41006032	Om pamanau noddi iyolo' do suminakai dot iso' o parau' do kuminaa dot id kinoiyonon dit oingou .
41006033	Nga' ogumu' iddi o tulun do nokokito diyolo' do tuminongkiad do kinoiyonon diri , om kotutun iyolo' diyolo' . Om panangkus ngai' noddi i tulun di mantad id watas diri do minaya' di ralan dit a' kosoborong , do suminogulu di Yesus om i piro-piro i tumatanud dau .
41006034	Om kolintuhun poddi i Yesus do mantad hiri'd parau' , om kokito no dau i tulun dot ogumu' . Om kosianai noddi iyau diyolo' , tu' iyolo' nopo om iyo di dumba' dit aiso' o momogompi' . Om timpuun noddi i Yesus do monuduk diyolo' do piro-piro o ponudukan .
41006035	Om sosodopon noddi om ongoi no boro-boros i tumatanud di Yesus dot id dau , “ Oi Guru , oruhai noddi dot otuong om osodu' toko' nogi' do kawalayan .
41006036	Om osonong nogi' do suhuon nu ilo tulun do mamanau . Om koongoi i' iyolo' koboli do taakanon do hilo'd kawalayan om hilo'd kokompungan do hiti'd posorili' do kinoiyonon diti , ” ka .
41006037	Om boros ka di Yesus do suminimbar , “ Paakanon nopo dokoyu iyolo' , ” ka dau . Om boros ka di tumatanud di Yesus , “ Gatang piya'd duwo nahatus o tusin do pirok do roti dot ongoyon bolio' nga' a' i' kabagal do paakan diti tulun do miagal diti kogumu' , ” ka diyolo' .
41006038	Om boros ka di Yesus dot id tumatanud dau , “ Ngoyo' dokoyu antangai om songkuro poo roti dokoyu , ” ka dau . Om ngoyo' noddi diyolo' antangai , om boros ka diyolo' , “ Limo po o liob do roti om duwo o tinan do sada' , ” ka .
41006039	Om suhuo' noddi di Yesus o koinsanai di tulun diri do mirikau do mogitumpuk-tumpuk do hiri'd sakot dit otomou .
41006040	Om ulud noddi i tulun do minirikau do mogitumpuk-tumpuk . Om haro o hatus o tulun dot id iso' o kinotumpukon om haro o limo nohopod o tulun .
41006041	Om ngoyo' noddi di Yesus i limo o liob do roti om i duwo o tinan di sada' , om tingaha' no iyau do hilo'd tawan om pongunsikou no iyau'd Kinorohingan . Om pogikobing-kobingo' noddi di Yesus i roti'ddi om patahako' no di tumatanud dau do maan potikido' di tulun dot ogumu' . Om i sada' nga' minaan nogi' potikido' .
41006042	Om akan ngai' noddi i tulun diri do gisom do nangayahan .
41006043	Om ngoyo' noddi di tumatanud di Yesus timungo' i roti om i sada' di noolu' diyolo'ddi om nokoponu' po do hopod om duwo o balatak .
41006044	Ginumu' nopo do tongokusai do minangakan di roti'ddi om haro i' doti' o limo noribu o tulun .
41006045	Om olomus nopoddi i Yesus do minonuhu' di piro-piro i tumatanud dau do sumakai'd parau' do mogulu dau do sumoborong di tasik , do kumaa do hilo'd Baitsaida , do damot dau do monuhu' di tulun dot ogumu' do muli' .
41006046	Om kopongintod-ngintod poddi i Yesus di tulun dot ogumu'ddi om ongoi nogi' iyau dot id iso' o nulu-nulu do minongoi sambayang .
41006047	Om otuong noddi , om iri nopo i parau' di sinakai di piro-piro o tumatanud di Yesus diri om hiri nod tanga' di tasik . Nga' i Yesus nopo om hiri pod tindal .
41006048	Om kokito no di Yesus i piro-piro tumatanud dau dot osusa' kopio do mangayu di parau' diyolo' tu' asasakan diyolo' i tongus . Om ongoi noddi i Yesus rapou diyolo' do minamanau do hiri'd soibau di waig dot id piolitan doti' do jam kotolu om jam do koonom do minsusuab . Om pamanau nopo iyau do miagal-agal do tumalib diyolo' .
41006049	Om tontok di nokito diyolo' do manau-panau iyau do hiri'd soibau di waig , om ondos nopo daa diyolo' om tombiruo i Yesus .
41006050	Gisom do songgiak-giak po iyolo' dot opopoddosian . Tu' nokokito ngai' nopo iyolo' dau om ongooris tomod diri iyolo' . Nga' boro-boros noddi i Yesus diyolo' do poingkaa , “ Kada' kou kooris ! I Yesus oku i' . Kada' kou poddosi ! ” ka dau .
41006051	Om sakai noddi i Yesus di parau' di sinakai diyolo' , om kotingkod noddi i tongus diri . Om ongosuayan tomod diri i tumatanud di Yesus .
41006052	Om iri piya i koimayaan di limo o liob do roti diri nga' a' po diyolo' osuhutan . Tu' apagon kopio iyolo' do kosuhut .
41006053	Om tontok di nokorikot iyau do hiri'd soborong di tasik , om dampir noddi iyolo' do hilo'd Ginisarit , om pokogoso' no diyolo' i parau' do hiri'd tisan di tasik .
41006054	Tontok di nokosoliwan nogi' kopio iyolo' do mantad hiri'd parau' , om kokito no di tulun dot i nopo nokorikot diri nga' i Yesus .
41006055	Om panangkus nopoddi iyolo' do tuminongkop do watas diri . Om sarasayai noddi diyolo' i tulun dit ongkitoruol om pootodo' no dot id di Yesus . Om ondung orongou diyolo' do hino i Yesus dot id iso' o kinoiyonon om ongoyon no diyolo' pootodo' do hiri i tulun di sumakit .
41006056	Om honggo nopo o bandar ko' kawalayan do koongoyon di Yesus , om hiri no o tulun dot ogumu' do mongoi papaatod ngai' di tulun dit ongkitoruol dot ongoyon poiliho' do hiri'd karalan-ralanan . Om pokionuon no diyolo' i Yesus do popologos dit ongkitoruol do mongoi po daa igit di tompok di pakayan dau . Om isai nopo i tulun di koigit di pakayan di Yesus om ongolingasan ngai' no .
41007001	Om rikot noddi dot id di Yesus ot iso' o tinimungan do tulun do Parisi om i piro-piro o guru do Tourat do mantad hilo'd Yorusalim .
41007002	Om kokito no diyolo' o piro-piro di tumatanud di Yesus do makan dot a' opulang o palad dot id pagantangan do tugama' , tu' a' iyolo' minomoug do palad do tumanud dit oturan do tugama' .
41007003	Dot i nopo tulun do Parisi om koinsanai di tulun do Yohudi om ongotorodok kopio do tumanud di koubasanan di komolohingan diyolo' . Do tintod nopo diyolo'd makan om mositi' no do momoug iyolo' do tumanud di kowoyo-woyoo' di natantu' mantad .
41007004	Om iyo nogiddi do tontok do haro ot oboli diyolo' do taakanon do mantad hiri'd pasar tu' mositi' nod ougan diyolo' om akanon nogi' . Om ogumu' po ot oturan do suwai do pinotuduk di komolohingan diyolo' di tonudon kopio diyolo' . Do miagal ko' oturan do momolidang do sangkir , om mangkuk , om i ngai' i pakakas do tambaga' .
41007005	Om ponguhot noddi i tulun do Parisi om i piro-piro o guru do Tourat dot id di Yesus do poingkaa , “ Nokuro ilo piro-piro o tumatanud nu tu' a' momoug do tintod do makan ? Nokuro tu' a' iyolo' tumanud do koubasanan di komolohingan toko' , ” ka diyolo' .
41007006	Om boros ka di Yesus do suminimbar , “ Iyokoyu nopo om tulun di minsorupai-rupai no toomod ! Kabayaai nopo i pinoboros mantad di Yosaya do pasal dokoyu do poingkaa , ‘ Iti nopo tulun diti om boros no toomod diyolo' do tumuku' dot id doho' , tu' ginawo nopo om osodu' i' doho' .
41007007	Aiso' i' o guna' do tumuku' piya iyolo' dot id doho' , tu' potudukon diyolo' it oturan do mantad id tulun do miagal nopo kopio dot oturan ku ! ’ ka .
41007008	Om iyada' nogi' dokoyu i ponuhuan do Kinorohingan , om tonudon nogi' kopio dokoyu it oturan do tulun , ” ka dau .
41007009	Om boros ka kawagu di Yesus , “ Milo kou no kopio do magada' di ponuhuan do Kinorohingan , om atanud indo dokoyu i dokoyu'd ponudukan .
41007010	Nokoponuhu' no i Musa do poingkaa , ‘ Podulo' no o tapa' om tina' nu . Om isai-isai nopo o mongindaraat do tapa' om tina' dau , om mositi' no do hukuman iyau do kapatayon , ’ ka .
41007011	Nga' iyokoyu nopo om monuduk kou dot : Ondung haro o tulun do moro-boros dot id molohing dau dot , ‘ Iri nopo daa it apatut do patahakon ku dot id tapa' om id tina' ku , om nakatahak ku nori dot id Kinorohingan , ’ ka .
41007012	Om poiduwon no dokoyu i tulun diri do mantad id tonggungan dau do monulung di tapa' om tina' dau .
41007013	Om iri no o ponudukan dokoyu di potudukon dokoyu do tulun , do ralan dokoyu do pakaiso' di boros do Kinorohingan . Om ogumu' po o suwai do miagal diri do pingwansayan dokoyu , ” ka dau .
41007014	Om lohowo' po kawagu di Yesus i tulun dot ogumu'ddi , om boro-boros no iyau diyolo' , “ Pokinongou kou no , om kosuhut kou i' !
41007015	Aiso' i' o tongoiso' piya do mantad id soliwan di kosuang dot id tulun do kososomu' dau . Nga' nunu nopo i sumoliwan do mantad id tulun diri om iri no o kososomu' dau .
41007016	[ Iyo nopoddi om pokinongou kou no do kitolingo kou no . ] ” ka dau .
41007017	Om tontok di tuminongkiad i Yesus di tulun dot ogumu'ddi om suang no iyau do hiri'd walai , om ponguhot noddi di Yesus i piro-piro tumatanud dau do komoyon di poinukadan diri .
41007018	Om boros ka di Yesus dot id diyolo' , “ A' kou po pama iyokoyu kosuhut ? A' kou i' koilo dot iri nopo i sumuang dot id tulun om a' i' kososomu' di tulun diri ?
41007019	Tu' iri nopo i sumuang om a' i' kawaya' dot id ginawo dau , suwai ko' kawaya' no dot id tian , om kosoliwan no kawagu , ” ka dau . Om iyo noddi o boros di Yesus do pinopoilo dot aakan ngai' o taakanon .
41007020	Om boro-boros po kawagu i Yesus do poingkaa , “ Nunu nopo o sumoliwan do mantad id tulun om iri no o kososomu' dau .
41007021	Tu' mantad no dot id suang do ginawo do mimbulai o pomusarahan dot araat om iri no o mominsuhu'd tulun do momonsoi di sosomu' , om manakau , om mamatai ,
41007022	om magampahu' , om monipu' , om mongindaraat do wokon , om mingwonsoi do koinsanai dit angaraat , om mominsuhu' dot agayo o mamaha' , om it a' osinondot , om osolon , om minggayo-gayo , om a' milo'd tudukan .
41007023	Om koinsanai dit angaraat diti om mantad ngai' i' dot id suang do ginawo'd tulun , om iri no o kososomu' do tulun , ” ka dau .
41007024	Om tongkiad noddi i Yesus do kinoiyonon diri , om pakayaai no dau do hilo'd watas dit id somok do bandar do Tirus . Om salakoi no iyau do hiri'd iso' o walai , om mada' daa iyau dot oilaan do tulun do hino iyau'd hiri . Nga' a' i' iyau milo do lumisok .
41007025	Om haro ot iso' o tondu' do kianak do tondu' do norusadan do rusod dot araat do nokorongou do pasal di Yesus . Om rikot no iyau dot id di Yesus om otud no dot id toguang dau ,
41007026	do minokitulung di Yesus do monunsub di rusod dot araat do mantad id tanak diri . I nopo tondu'ddi om okon i' ko' tulun do Yohudi . Kinosusuon nopo dau om hilo'd watas do Ponisia , i hilo'd pomogunan do Siria .
41007027	Om boros ka di Yesus dot id dau , “ Poguluonon nopod papaakan om i tangaanak . A' i' osonong do patahakon nogi' do tasu o taakanon do tangaanak , ” ka dau .
41007028	Nga' boros ka di tondu' do suminimbar , “ Tuan , iri piya i tasu di hiri'd sahau di mija' nga' mangakan id mumu' di porotuon di tangaanak , ” ka dau .
41007029	Boros kaddi di Yesus dot id tondu'ddi , “ Uli' no , nokosoliwan no i rusod dot araat do mantad id tanak nu ; tu' iyo iddi o pinonimbar nu ! ” ka dau .
41007030	Om uli' noddi i tondu'ddi . Om korikot no iyau do hiri'd walai , om kokito no dau i tanak dau'ddi do poingodop do hiri'd toodopon . Om otopot i' kopio do nokosoliwan no i rusod dot araat do mantad id tanak dau'ddi .
41007031	Om tongkiad noddi i Yesus di watas do Tirus , om pamanau no iyau do minaya' do hiri'd bandar do Sidon do pinakayaan do hilo'd Tasik Galilia . Om waya' no iyau di ralan di kawaya' di watas di roitan do Hopod o Bandar .
41007032	Om hiri no do haro o tulun do pinapaatod dot id di Yesus do songulun o bobou om bosukon . Om pokikamaai no diyolo' di Yesus i tulun diri .
41007033	Om angatai noddi di Yesus i tulun di bobou om bosukon diri do tumongkiad do mantad id tulun dit ogumu' . Om posonsongo' no di Yesus i tunturu' dau dot id tolingo goduwo di tulun diri . Om pomodula' no i Yesus , om tuduo' no dau di dula' dau i dila' di tulun diri .
41007034	Om tingaha' noddi i Yesus do hilo'd tawan , om pomuhobo no iyau dot opuhod , om boro-boros nogiddi iyau di tulun diri do poingkaa , “ Ipata , ” ka , komoyon nopoddi om , “ Ukab no ! ” ka .
41007035	Om diiri i' om diiri do nokorongou i tulun diri , om noidu' i katakong di dila' dau , om osonong noddi iyau do moro-boros .
41007036	Om oduhai noddi di Yesus iyolo' do popinsusui'ddi dot id disai nopo o tulun . Nga' maha' nogi' dit oduhan kopio iyolo' di Yesus do popinsusui'ddi om okon nogi' do popinsusuyo' diyolo' iri .
41007037	Om oinsanan nopo i tulun di nokorongou'ddi dot ongoimayaan . Boros ka diyolo' , “ Ongosonong ngai' nopo i winonsoi dau ! Tu' iri piya i bosukon nga' korongou noddi , om i bobou nga' koboros noddi ! ” ka .
41008001	Om a' po alaid do mantad diri , om haro po kawagu ot iso' o tinimungan do tulun do ruminikot do tuminimung . Om lohowo' ngai' noddi di Yesus i tumatanud dau tu' aiso' no ot akanon di tulun dot ogumu'ddi . Boros ka dau ,
41008002	“ Osianan oku no dilo tulun dot ogumu' . Tu' tolu noddi o tadau diyolo' do moyo-woyo' doho' om aiso' noddi o takanon diyolo' .
41008003	Om ondung suhuon ku iyolo'd muli' dot a' kaakan , om olikapan dotindo iyolo' do hilo'd tanga'd ralan . Om okon-okon pondo om i tulun dit osodu' o tadon , ” ka dau .
41008004	Om boros ka di tumatanud di Yesus do suminimbar , “ Kinoiyonon nopodti om osodu' do kawalayan , om hinonggo'ddi o pongonuan do taakanon do kabagal do paakan do koinsanai'd tulun diti ? ” ka diyolo' .
41008005	Om uhoto' no di Yesus iyolo' , “ Piro poo roti dokoyu ? ” ka dau . “ Turu' poo , ” ka diyolo' .
41008006	Om suhuo' noddi di Yesus i tulun dot ogumu' do mirikau do hiri'd tana' . Om ngoyo' no dau i turu' o roti'ddi . Om pongunsikou no iyau'd Kinorohingan . Om pogikobing-kobingo' noddi dau i roti'ddi . Om patahako' no dau di piro-piro i tumatanud dau do potikidon di tulun . Om wonsoyo' noddi di tumatanud dau o miagal diri .
41008007	Om haro nogi' o piro-piro po tinan do sada' dot ongokooro' . Om pongunsikou no i Yesus dot id Kinorohingan dot i sada' o kinopongunsikahan . Om suhuo' no dau i piro-piro tumatanud dau do popotikid di sada'ddi .
41008008	Om akan noddi iyolo' do gisom do nangayahan om haro i' doti' ot apat noribu o ginumu' di tulun diri do minakan . Om timungo' noddi di tumatanud di Yesus i noolu' di taakanon diri — om turu' po o balatak do noponu' . Om suhuo' nogiddi di Yesus i tulun diri do muli' .
41008009	
41008010	Om olomus nopoddi i Yesus om i piro-piro tumatanud dau do minongoi sakai di parau' do minongoi'd hilo'd watas do Dalmanuta .
41008011	Om rikot noddi dot id di Yesus o piro-piro o tulun do Parisi , om timpuun no iyolo' do monokisimbar-simbar dau do maan daa diyolo' do pomurunsut dau . Om suhuo' no diyolo' i Yesus do momonsoi do koimayaan do maan do tanda' do mantad kopio iyau dot id Kinorohingan .
41008012	Om awagat no kopio o ginawo di Yesus . Om simbar no iyau'd poingkaa , “ Nunu o kobungou diti tulun do baino' tu' monuhu' doho' do momonsoi'd koimayaan ? Amu' ! A' oku i' momonsoi do tanda' do miagal diri dot id diyolo' ! ” ka dau .
41008013	Om tongkiad noddi i Yesus diyolo' , om sakai no iyau di parau' om pamanau no do kuminaa do hiri'd soborong di tasik .
41008014	Nga' nokolihu i piro-piro tumatanud di Yesus do mongigit do roti di kabagal diyolo' . Om iso' poddi o roti diyolo' do hiri'd parau' .
41008015	Om boros ka di Yesus dot id diyolo' , “ Antang-antangan no kopio dokoyu i pangambang do tapung di tulun do Parisi om i pangambang do tapung di Horudis , ” ka dau .
41008016	Om timpuun noddi i piro-piro i tumatanud di Yesus do mogiboro-boros do pasal diri . Boros ka diyolo' , “ Minomoros pogi' iyau do miagal diri , nga' aiso' o roti toko' , ” ka .
41008017	Om oilaan i' di Yesus i pogibara-barasan diyolo'ddi . Om ponguhot noddi iyau diyolo' , “ Nokuro tu' mogiboro-boros kou do pasal dot aiso' o roti ? A' kou toi koilo , om a' kou po toi kosuhut ? A' no kopio atarom o pomusarahan dokoyu ?
41008018	Kimato kou i' , om nokuro tu' a' kou kokito ? Kitolingo kou i' , om nokuro tu' a' kou korongou ? A' toi dokoyu osorou
41008019	i limo no liob do roti di pinogikabing-kabing ku do pinaakanan di limo noribu o tulun ? Om piro po o balatak do noponu' do noolu' di taakanon diri di nongoi dokoyu timungo' ? ” ka dau . “ Hopod po om duwo o balatak , ” ka diyolo'd suminimbar .
41008020	Om uhoto' po kawagu di Yesus iyolo' , “ Tontok di pinogikabing-kabing ku i turu' o liob di roti do pinaakanan dit apat noribu o tulun , om piro po o balatak do noponu' di noolu' di taakanon diri di nongoi dokoyu timungo' ? ” ka dau . “ Turu' po o balatak , ” ka diyolo' .
41008021	Om boros ka kawagu di Yesus , “ Iyo nopoddi , om a' kou po kasai' kosuhut ? ” ka dau .
41008022	Om korikot no iyolo' do hilo'd Baitsaida . Om hiri no do pinapaatod o tulun dot id di Yesus do songulun o bolou do pokikamaan diyolo' dau , om olingasan indo iyau .
41008023	Om igitai no di Yesus i longon di tulun di bolou'ddi om ahako' no dau do suminoliwan di bandar . Om dulaai no di Yesus i mato di tulun do bolou'ddi . Om kamao' no dau i mato di tulun diri . Om uhoto' no dau iyau do poingkaa , “ Haro noddi ot okito nu ? ” ka dau .
41008024	Om ontong no i tulun diri dot id dotimbabaan dau , om boro-boros nod , “ Haro . Kokito oku noddi do tulun do manau-panau ; nga' miagal no iyolo'd kayu , ” ka dau .
41008025	Om kamao' po kawagu di Yesus i mato di tulun diri . Om sonsod noddi kopio i tulun diri do minontong . Om kolingos no i mato dau . Om atarang ngai' nopoddi do tokito dau .
41008026	Om boro-boros noddi i Yesus di tulun diri , “ Uli' no , om kada' no guli' kawagu dot id bandar diri , ” ka dau .
41008027	Om ongoi no i Yesus om i piro-piro tumatanud dau do hiri'd kokompungan di posorili' do Kaisaria Pilipi . Om maha' di hiri no iyolo'd tanga'd ralan , om uhoto' no di Yesus iyolo' do poingkaa , “ Isai oku'dti dot osorou'd tulun ? ” ka dau .
41008028	Om boros ka diyolo' do suminimbar , “ Haro i' o momoros dot : i Yohanis Gampamatis ko , om haro nogi' o momoros dot i Ilia ko ; om haro nogi' o momoros dot iya' nopo om iso' di nabi di gulu po , ” ka .
41008029	Om ponguhot po kawagu i Yesus , “ Nga' isai oku dot osorou dokoyu ? ” ka dau . Om boros ka di Pitrus do suminimbar , “ Iya' nopo om i Raja' di Gampamasi , ” ka dau .
41008030	Om sunudai noddi di Yesus iyolo' dot a' poposunud dot id disai nopo do pasal dau .
41008031	Om katalib poddi iri om timpuun no i Yesus do monuduk di piro-piro tumatanud dau , do mositi' nod ogumu' o koinggoritan di Tanak do Tulun om saapon nondo iyau di piro-piro o boyoon , om i boyoon dot imam om i piro-piro guru do Tourat . Om patayon nondo iyau , nga' kotolu nopondod tadau om posion nondo kawagu iyau do mantad id kapatayon .
41008032	Om posondoto' nopo di Yesus do pinopoboros iri dot id piro-piro di tumatanud dau . Om gayato' noddi di Pitrus i Yesus do mininsodu-odu' di piro-piro tumatanud di Yesus di suwai , om togodo' no dau iyau .
41008033	Nga' koili no i Yesus om ontong no iyau di piro-piro tumatanud dau , om togodo' no dau i Pitrus . Boros ka dau , “ Poggidu' do mantad hiti , oi Mogugumbal . Dot ino nopo pomusarahan nu om don tulun id pomusarahan ; okon i' ko' pomusarahan do dong Kinorohingan , ” ka dau .
41008034	Om lohowo' noddi di Yesus i tulun dot ogumu' di hino'd hiri om i piro-piro tumatanud dau . Om boro-boros noddi iyau diyolo' do poingkaa , “ Tulun nopo dot orohian do tumanud doho' , om mositi' nod lihuan i dau'd korohian , om sumaan do salib dau , om tumanud nondo doho' .
41008035	Tu' tulun nopo dit orohian nod momogompi' do dau'd koposion , om okon nogindo dot atagakan di koposion dau . Nga' tulun nopo di papatahak do koposion dau do gisom dot apatai dot iyoho' o kapatahakan om i Habar dot Osonong do mantad id Kinorohingan om apasi nogindo kopio iyau .
41008036	Tu' nunu no o kountungan do tulun , dot asanganu ngai' piya dau o pomogunan , nga' atagakan indo iyau do koposion dau ?
41008037	Milo toi o koposion do poolonon do nunu nopo ?
41008038	Ondung ointingayaman o tulun do mangakun do tumatanud iyau doho' ; om it a' poposusui diti ponudukan ku dot id tulun dit angaraat om it a' otumbayaan do Kinorohingan do maso'dti , om i Tanak do Tulun nga' ointingayaman nondo do mangakun do tumatanud dau o tulun diri , do rumikot iyau do mikuwo'd kuasa' do Tapa' dau , om miwoyo' di piro-piro o moloikat dit olidang , ” ka di Yesus .
41009001	Om poboroso' po kawagu di Yesus diyolo' o poingkaa , “ Ilaai no dokoyu ! Id pogialatan piya dokoyu'd hiti nga' haro i' ot a' po apatai dot a' po kokito'd Pomorintaan do Kinorohingan do mikuwo'd kuasa' , ” ka dau .
41009002	Om katalib poddi ot onom o tadau om angatai no di Yesus i Pitrus om i Yakub om i Yohanis , i tobpinai di Yakub do tuminakad dot iso' o nuluhon dit akawas dot iyolo-yolo' . Om kosimban noddi o korupa-rupao' di Yesus di maso diyolo'd poingontong dau .
41009003	Om i pakayan dau nga' minumang purak gisom do mogulinau po o kopurako' . Om aiso' no o songulun piya do hiti'd pomogunan di momumupu' do kain , do milo do momupu' do miagal kopio'ddi kopurak .
41009004	Om kokito noddi di tolu o tumatanud di Yesus do moro-boros i Yesus di Ilia om i Musa .
41009005	Om boro-boros noddi i Pitrus di Yesus do poingkaa , “ Oi Guru , osonong no kopio do hiti toko' . Osonong nogi' do popowonsoi iyahai do kiim , dot iso' o diya' om iso' o di Musa om iso' kawagu o di Ilia , ” ka dau .
41009006	Otopot nopo kopio om a' no i Pitrus koilo ondung nunu it apatut dau'd poboroson , tu' moddosi no kopio iyau om i duwo tambalut dau .
41009007	Om tokop noddi o haun dot id diyolo' , om mantad no dot id haun diri do norongou diyolo' o boros do poingkaa , “ Iti no o Tanak ku di kosianan kopio ku . Pokinongou kou no dau ! ” ka .
41009008	Om olomus nopo iyolo' do mikoroontong do hiri'd posorili' diyolo' , om aiso' noddi o nokito diyolo'd tulun do suwai do poinsugku' diyolo' , do suwai ko' i Yesus noo .
41009009	Om tontok di rumuhuk iyolo' di nuluhon diri , om sunudai no di Yesus iyolo' do poingkaa , “ Kada' dokoyu posunudo' dot id disai nopo i nokito dokoyu di tiinu'ddi dot a' po apasi do mantad id kapatayon i Tanak do Tulun , ” ka dau .
41009010	Om minumboyo' i' iyolo' di pinosunud di Yesus diri , nga' id pogialatan nopo diyolo' om tuminimpuun no iyolo' do mogiboro-boros ondung nunu o komoyon di Yesus di boros dau dot , “ apasi kawagu do mantad id kapatayon , ” ka .
41009011	Om uhoto' no diyolo' i Yesus , “ Nokuro tu' momoros i piro-piro guru do Tourat dot , ‘ Mositi' no dot i Ilia po o mogulu do rumikot ? ’ ka , ” ka diyolo' .
41009012	Om boros ka di Yesus do suminimbar , “ Atantu' no dot i Ilia o mogulu do rumikot do mongoi posodia' do koinsanai'd nunu nopo . Nga' poingkuro no i Tanak do Tulun ? Nokuro tu' nokotulis dot id suang do Buuk do Kinorohingan dot ogumu' nondo o koinggoritan dau om indaraaton iyau'd tulun ?
41009013	Nga' poboroson ku no dokoyu : Dot i Ilia nopo om nokorikot no , om wonsoyo' nopod tulun dot id dau o poingkuro nopo i korohian diyolo' , om miontok nopo kopio iri di nokotulis mantad dot id Buuk do Kinorohingan do pasal dau , ” ka dau .
41009014	Om soira' di nokoguli' i Yesus om i tolu o tumatanud dau dot id piro-piro o tumatanud dau'd suwai , om kokito no diyolo' dot ogumu' o tulun do hiri . Om haro nogi' o piro-piro guru do Tourat do maso do monokisimbar-simbar di piro-piro tumatanud di Yesus .
41009015	Om kokito noddi di tulun i Yesus , om kongotigowo nopo iyolo' , om santangkus-tangkus nopoddi iyolo' do mongoi suwau dau .
41009016	Om uhoto' no di Yesus i piro-piro tumatanud dau do poingkaa , “ Nunu i pogisimbar-simbaran dokoyu di piro-piro o gomponuduk do tugama'ddi ? ” ka dau .
41009017	Om simbar no i songulun dot id pogialatan di tulun dot ogumu' do poingkaa , “ Oi Guru , pootodon ku dot id diya' iti tanak ku . Bobou iyau tu' norusadan iyau'd rusod dot araat .
41009018	Ondung inggoriton iyau di rusod diri , om popinliidon nopo iyau dot id tana' . Om mogimputa' nondo o kabang dau , om marit-ngarit o nipon , om kumodou nopo o tinan dau . Om nosuhu' ku no daa i piro-piro tumatanud nu do monunsub di rusod dot araat diri , nga' a' i' iyolo' nokosunsub , ” ka dau .
41009019	Om boros ka di Yesus dot id diyolo' , “ Aranaban oku no kopio dokoyu'dti ! Otopot no kopio do tulun kou dit a' otumbayaan . Songkuro po o koloido' ku do poinsugku' kasai' dokoyu om papalanut do ginawo ku dot id dokoyu ? Ngoyo' hitio' i tanak diri ! ” ka dau .
41009020	Om ngoyo' noddi diyolo' hirio'd di Yesus i tanak diri . Nga' kokito nopo di rusod dot araat i Yesus om pokohiso' nopo di rusod dot araat i tinan di tanak om kohunduk nopoddi i tanak diri gisom do minliid po do hiri'd tana' . Om muta'-puta' tomod o kabang dau .
41009021	Om uhoto' no di Yesus i tapa' di tanak , “ Songkuro no o koloidon dilo' do miagal diti ? ” ka dau . “ Mantad po dit okoro' po , ” ka di tapa' di tanak do suminimbar .
41009022	Boros ka kawagu di tapa' di tanak , “ Asaru' no i rusod dot araat do tumotos daa do mamatai dilo tanak , do maan no posuboo' do tapui om porotuon no dot id waig . Nga' milo ko nopo daa do monulung , om insianai no iyahai om tulungo' no kopio iyahai ! ” ka dau .
41009023	Om boros ka di Yesus do suminimbar , “ Nunu ka nu'ddi ? Ondung milo ko no , ka nu ? Milo ngai' i' do wonsoyon dot otumbayaan i tulun ! ” ka dau .
41009024	Om pagarango' nopo di tapa' di tanak o poingkaa , “ Otumbayaan oku i' oi Tuhan . Nga' a' kosongkuro kogiroto' do kotumbayaan ku . Tulungo' oku no om kogirot i' o kotumbayaan ku ! ” ka dau .
41009025	Om soira' di nokito di Yesus i tulun dot ogumu' do tumimpuun nod murugun , om barasai no dau i rusod dot araat diri , “ Oi rusod di bosukon om i bobou , suhuon ku iya' do sumoliwan do mantad id tanak diti , om kada' nondo kopio guli' do mongoi suang dau , ” ka dau .
41009026	Om pomogiak no i rusod dot araat diri om pokohiso' no dau o tinan di tanak , om soliwan nogiddi . Om iyo poddid rata' o kokitanan di tanak , gisom dot oinsanan nopo i tulun do minomoros do , “ Napatai no iyau ! ” ka .
41009027	Nga' igitai no di Yesus o longon di tanak do pinopotungag . Om tungag noddi i tanak diri .
41009028	Om kasalakoi poddi i Yesus do hiri'd walai , om rikot no i piro-piro o tumatanud dau do hiri dot iyolo-yolo' . Om uhoto' no diyolo' i Yesus , “ Nokuro ma tu' a' iyahai nokosunsub di rusod dot araat diri ? ” ka .
41009029	Om boros ka di Yesus do suminimbar , “ Rusod nopod araat do miagal diri , om a' i' milo do sunsubon do poingkuro nopo o ralan do monunsub , suwai ko' sumambayang poo , ” ka dau .
41009030	Om tongkiad noddi do kinoiyonon diri i Yesus om i tumatanud dau , om lombus no iyolo'd minamanau do minaya' do hilo'd Galilia . Om mada' i' i Yesus dot oilaan do tulun do suwai i kinoiyonon dau ,
41009031	tu' maso dau do monuduk di tumatanud dau . Boros ka di Yesus , “ Patahakon nondo i Tanak do Tulun dot id kuasa' do tulun , om patayon nondo iyau , nga' kotolu nopondod tadau om apasi indo iyau kawagu ! ” ka .
41009032	Om a' i' kosuhut i tumatanud di Yesus di pinotuduk di Yesus diri , nga' ooris iyolo' do monguhot dau .
41009033	Om korikot noddi iyolo' do hilo'd Kapornaum . Om kasalakoi poddi iyolo' do hiri'd walai , om uhoto' no di Yesus i piro-piro tumatanud dau , “ Nunu i pogisimbar-simbaran dokoyu di hilo'd tanga'd ralan di tiinu'ddi ? ” ka dau .
41009034	Nga' a' nopo iyolo' suminimbar , tu' minogisimbar-simbar i' iyolo' ondung isai it agayo o ngaran di hiri po iyolo'd tanga'd ralan .
41009035	Om irikau noddi i Yesus om lohowo' no dau i hopod om duwo o tumatanud dau'ddi . Om poboroso' no dau dot id diyolo' o poingkaa , “ Isai nopo o tulun dot orohian dot id gulu om mositi' no do tumohuri iyau . Om sumiliu iyau do susuhuon do koinsanai'd tulun , ” ka dau .
41009036	Om ngoyo' no di Yesus o tiso' tanak dit okoro' po om poingkakato' no dau i tanak diri dot id dotoguangan diyolo' . Om gopuso' no dau i tanak om boro-boros no iyau di piro-piro tumatanud dau do poingkaa ,
41009037	“ Tulun nopo di rumamit do songulun o tanak do miagal diti dot iyoho' o kopomoromitan , om komoyon nopoddi om rumamit no iyau doho' . Om i tulun di rumamit doho' nga' okon i' ko' iyoho' noo o romiton dau nga' rumamit nogi' iyau di minonuhu' doho' , ” ka dau .
41009038	Om boro-boros noddi i Yohanis di Yesus do poingkaa , “ Oi Guru , nokokito iyahai dot iso' o tulun do monunsub do Rogon do rumait do ngaran nu . Om oduhai noddi dahai iyau tu' iyolo' nopo om okon i' ko' mantad id pogialatan toko' , ” ka dau .
41009039	Nga' boros ka di Yesus , “ Kada' dokoyu iyau oduhai , tu' aiso' i' o tongosongulun piya do milo do momonsoi'd koimayaan do rumait do ngaran ku di mitilombus nopondo do momohingi-hingi doho' .
41009040	Tu' tulun nopo dit a' sumaap dati' om sumokodung no dati' .
41009041	Soro-sorohon no dokoyu ! Tulun nopo di popoinum dokoyu dot i tumanud kou di Raja' do Gampamasi o kopoinuman dau dokoyu , om atantu' no do somulian i' iyau'ddi , ” ka dau .
41009042	Om poboroso' po kawagu di Yesus o poingkaa , “ Isai nopo i mamalid dot ongoiso' diti tangaanak dot ongokoro' podti , do gisom dot a' nondo iyolo' otumbayaan doho' , om osonong nogi' do lontoidan do watu di pongingisar o liou dau , om pataamon do hilo'd rahat .
41009043	Ondung ino longon nu o kobungou diya' do momonsoi'd dusa , om potodon nogi' i longon nu'ddi ! Osonong nogi' do poimpasi ko do poinsugku'd Kinorohingan dot iso-iso' piya o longon nu ko' mantad do hino goduwo o longon nu do kosuang do tapui naraka dit a' milo'd pisokon .
41009044	[ Hilo' nopo om a' no milo'd pisokon i tapui , om giuk nga' a' i' matai . ]
41009045	Om ondung gakod nu o kobungou diya' do momonsoi'd dusa , om potodon nopo i gakod nu'ddi , tu' osonong nogi' do poimpasi ko do poinsugku'd Kinorohingan dot iso-iso' piya o gakod ko' mantad do hino goduwo o gakod nu do kosuang di tapui naraka .
41009046	[ Om hilo' nopo om a' no milo'd pisokon i tapui , om giuk nga' a' i' matai . ]
41009047	Om ondung mato nu o kobungou diya' do momonsoi'd dusa , om irulon nopo i mato nu'ddi . Osonong nogi' dot aiso' piya o tiso'd mato do sumuang do Pomorintaan do Kinorohingan ko' hino goduwo o mato nu om pataamon ko indo do hilo'd tapui naraka .
41009048	Om hilo' nopo om a' no milo'd pisokon i tapui , om giuk nga' a' i' matai .
41009049	Pointikid-tikid do tulun om lidangan indo do tapui , do miagal di porsombahan di sinumbali' , tu' lidangan di silaon .
41009050	Silaon nopo om osonong kopio , nga' ondung oidu' o koosino' di silaon diri , om a' nori milo do mosin kawagu . Iyo nopoddi , om siliu kou no do miagal do silaon — mogiuulud kou no , ” ka dau .
41010001	Om tongkiad noddi i Yesus do kinoiyonon diri , om pakayaai no dau do hilo'd watas do Yudia om hilo'd watas dit id soborong do Bawang do Yordan . Om ogumu' po kawagu o tulun do ruminikot do tuminimung do posorili' di Yesus . Om ponuduk noddi i Yesus diyolo' do miagal di koubasanan kasai' dau .
41010002	Om rikot no dot id dau o piro-piro tulun do Parisi do mongoi daa pomurunsut dau . Om uhoto' no diyolo' i Yesus do poingkaa , “ Tumanud nopo do Tourat toko' , om koino-ino toi o kusai do magada'd sawo dau ? ” ka diyolo' .
41010003	Om boros ka di Yesus do suminimbar , “ Nunu ka dot oturan di tinahak di Musa dokoyu ? ” ka dau .
41010004	Om boros ka diyolo' do suminimbar , “ I Musa nopo om potumboyo' i' do kusai do magada' do sawo dau , do kopomonsoi po iyau'd surat do kopiadaan , ” ka .
41010005	Om boros ka di Yesus dot id diyolo' , “ Minonulis pogi' i Musa dot oturan do miagal diri nga' mantad id kongosongkiwalo' dokoyu .
41010006	Tontok di wonsoyo' id Kinorohingan o tulun om pinoboros dot , ‘ Winonsoi iyolo'd Kinorohingan do kusai om tondu' , ’ ka .
41010007	‘ Om iri no o kotongkiadan do kusai do mantad id tina' om tapa' dau om kosugku' i' iyau di sawo dau ,
41010008	om osiliu nondo iyolo' dot iso-iso' , ’ ka . Om okon noddi ko' duwo po iyolo' , suwai ko' iso' poo iyolo' .
41010009	Om iri no o kokuwaan , do nunu nopo i pinopiiso' do Kinorohingan om a' no koino-ino do pitongkiadon do tulun ! ” ka di Yesus .
41010010	Om kosuang poddi iyolo' do hiri'd walai , om ponguhot no di Yesus i piro-piro tumatanud dau do pasal diri .
41010011	Boros kaddi di Yesus dot id diyolo' , “ Isai nopo o kusai do magada' do sawo dau om kumawin indo kawagu do tondu'd suwai , om magampahu' no i kusai'ddi dot id sawo dau dit id gulu .
41010012	Om iyo nogiddi o tondu' di magada' do sawo dau om mokikawin indo do kusai'd suwai , tu' iyau nga' kapagampahu' nogi' , ” ka dau .
41010013	Om haro o piro-piro tulun do pinapaatod do tangaanak dot id di Yesus do pokikamaan diyolo' dau om pokibarakatan . Nga' togodo' noddi di piro-piro tumatanud di Yesus i tulun diri .
41010014	Om kokito poddi di Yesus o miagal diri , om kotogod no iyau . Om boros kaddi dau dot id piro-piro di tumatanud dau , “ Pologoso' nopo ilo tangaanak do rumikot dot id doho' . Kada' dokoyu iyolo' oduhai , tu' iyo no diyolo' o tulun di kasanganu do Pomorintaan do Kinorohingan .
41010015	Soro-sorohon no dokoyu iti : Isai nopo i rumikot dot id Kinorohingan dot a' iyo do tanak o kowoyo-woyoo' , om a' no kosuang di Pomorintaan do Kinorohingan , ” ka dau .
41010016	Om koboros poddi di Yesus o miagal diri , om gopuso' noddi dau i tangaanak diri , om pintikido' no dau do mangama' i tangaanak do mamarakat diyolo' .
41010017	Tontok di luminombus i Yesus do minamanau , om haro'ddi o songulun do mangkus-tangkus nopo do ruminikot dot id di Yesus . Om otud no iyau dot id toguang di Yesus . Om boros ka dau do minonguhot , “ Oi Guru dit osonong , nunu ot apatut ku'd wonsoyon om kaanu oku i' do koposion dit otopot kopio om i poingompus ? ” ka dau .
41010018	Om boros ka di Yesus do suminimbar , “ Nokuro tu' roitan oku diya' dot osonong ? Tu' aiso' i' ot osonong , suwai ko' Kinorohingan noo .
41010019	Noilaan ngai' nu no it oturan do Kinorohingan do poingkaa , ‘ Kada' pamatai , kada' pagampahu' , kada' panakau , kada' pongudut , kada' ponipu' , om pusohon no o tapa' om tina' nu , ’ ka , ” ka dau .
41010020	Boros ka di tulun diri , “ Koinsanai dit oturan diri om nangatanud ngai' ku no , do mantad po dit okoro' oku po , oi Guru , ” ka dau .
41010021	Om ontong no i Yesus di tulun diri do mikuwo'd osianan iyau dau , om boro-boros noddi iyau do poingkaa , “ Iso' poo ot apatut nu'd wonsoyon . Ngoyon ngai' no padagango' i dapu' nu ; om patahakon no i tusin do gatang diri dot id tulun do mosikin , om kaanu ko nondod dapu' do hilo'd surga . Om owonsoi nu pondo o miagal diri , om rumikot no do mongoi tanud doho' , ” ka dau .
41010022	Nga' korongou poddi di tulun diri i boros di Yesus do miagal diri , om lunggui nopo iyau , om tongkiad no iyau do mantad id kinoiyonon diri do mikuwo'd tumongob tomod , tu' kaya' i' kopio iyau .
41010023	Om ontong noddi i Yesus di piro-piro tumatanud dau , om poboroso' no dau diyolo' o poingkaa , “ Osusa' no kopio o tulun do kaya' do sumuang di Pomorintaan do Kinorohingan ! ” ka dau .
41010024	Nga' ongosuayan ngai' nopo i tumatanud di Yesus do nokorongou di boros di Yesus do miagal diri . Nga' boro-boros po kawagu i Yesus diyolo' do poingkaa , “ Oi tangaanak ku , atantu' no dot osusa' do sumuang di Pomorintaan do Kinorohingan !
41010025	Osonong-sonong nogi' o songinan ot unta do sumuang dot id luang do dalat ko' mantad do tulun do kaya' do sumuang di Pomorintaan do Kinorohingan , ” ka dau .
41010026	Om ongosuayan tomod i tumatanud di Yesus do nokorongou di pinoboros dau do miagal diri , gisom do mogiuhot-uhot po iyolo' do poingkaa , “ Iyo nopoddi , om isai po ot apasi ? ” ka no diyolo' .
41010027	Om ontong no i Yesus diyolo' om boro-boros no iyau do suminimbar diyolo' , “ A' no daa kopio milo'd wonsoyon do tulun o miagal diri , nga' aiso' i' ot a' milo'd Kinorohingan do wonsoyon , milo ngai' id Kinorohingan do wonsoyon , ” ka dau .
41010028	Om boros kaddi di Pitrus , “ Antangai pogi' , nga' aiso' no ot a' dahai tinongkiadan tu' tumanud no iyahai diya' , ” ka dau .
41010029	Om boros ka di Yesus , “ Kotumbayaai kou no : Do tulun nopod tuminongkiad do sompiiyon dau , ko' tobpinai dau do tongokusai ko' tobpinai dau do tongoondu' , ko' tina' dau ko' tapa' dau ko' tangaanak dau ko' tumo dau , dot iyoho' om i Habar dot Osonong do mantad id Kinorohingan o kotongkiadan ,
41010030	om ogumu' pondo ko' iri ot aanu di tulun diri do maso'd dinondo . Kaanu i' iyau dot inghatus kopiluap o kogumuon do walai , om tobpinai'd kusai , om tobpinai'd tondu' , om tina' om tangaanak , om tumo , — om koinggoritan nogi' . Nga' koimbagu nopondo om kaanu nondo iyau do koposion dit otopot kopio om i poingompus .
41010031	Nga' ogumu' nondo o tulun dit id gulu daa do dinondo poo nga' kotohuri indo do koimbagu , om ogumu' o tulun di potohuri daa do dinondo poo , nga' kopogulu indo do koimbagu , ” ka dau .
41010032	Om tontok di manau-panau no i Yesus om i piro-piro tumatanud dau do pakayaan do hilo'd Yorusalim , om hiri'd gulu diyolo' i Yesus do manau-panau , om atangkabo ngai' nopo i tumatanud dau . Om iri tulun di muhut-suhut diyolo' nga' kopuriman ngai' nogi' do moddosi . Om lohowo' ngai' noddi di Yesus i tumatanud dau dot iyolo-yolo' om poiloo' no dau iyolo' dit osiliu dot id dau .
41010033	Boros ka dau , “ Pokinongou kou no ! Kumaa toko' nodti do hilo'd Yorusalim . Om hilo' nopondo om patahakon nondo i Tanak do Tulun dot id piro-piro o boyoon dot imam om id guru do Tourat . Om hukuman nondo iyau do kapatayon , om patahakon nogindo dot id tulun dit okon ko' Yohudi .
41010034	Om hingi-hingion nondo diyolo' iyau , om pindulaan , om inggoriton , om posolibon iyau . Nga' kotolu nopondod tadau om apasi indo kawagu iyau , ” ka dau .
41010035	Om rikot noddi dot id di Yesus i Yakub om i Yohanis . Iyolo' nopo om tangaanak di Sabidi . Om boros ka diyolo' dot id di Yesus , “ Oi Guru , haro daa ot iso' do korohian dahai do wonsoyon nu dot id dahai , ” ka diyolo' .
41010036	“ Nunu o korohian dokoyu'd wonsoyon ku dot id dokoyu ? ” ka di Yesus do minonguhot diyolo' .
41010037	Om boros ka diyolo'd suminimbar , “ Orohian daa iyahai do poirikohonon nu ot iso' dahai dot id dawananan nu om iso' ot id dogibangan nu , do momorinta' ko do mikuwo'd kagayaan , ” ka diyolo' .
41010038	Om boros ka di Yesus dot id diyolo' , “ A' kou i' koilo ondung nunu kopio i pokionuon dokoyu'ddi . Kasaap kou i' tuu do monginum dot id sangkir do koinggoritan dit inumon ku , om sumuang dot id lansang do koinggoritan di suangon ku ? ” ka dau .
41010039	“ Kasaap , ” ka diyolo'd suminimbar . Om boros ka kawagu di Yesus dot id diyolo' , “ Otopot i' dot iyokoyu nga' koinum indo dot id sangkir do koinggoritan dit inumon ku om kosuang kou do hiri'd lansang do koinggoritan di suangon ku .
41010040	Nga' pasal no di koirikau dot id dawananan om id dogibangan ku om okon i' ko' iyoho' o kikuasa' do manantu'ddi . Kinorohingan i' o manantu' ondung isai o koirikau do hiri'd kinoiyonon diri , ” ka dau .
41010041	Om tontok di nokorongou i hopod o tumatanud di Yesus di suwai do pasal diri , om kotogod no iyolo' di Yakub om i Yohanis .
41010042	Om lohowo' ngai' noddi di Yesus iyolo' , om boro-boros no iyau do poingkaa , “ Koilo kou i' dot iri nopo i piro-piro o boyoon do bansa' dit a' kotutun do Kinorohingan om mongulok-ulok nopo di rayat diyolo' . Om mongudipon di rayat i tulun dit ongkipangkat .
41010043	Nga' iyokoyu nopo om a' i' koino-ino do miagal diri . Tu' tulun nopo dit orohian dot agayo o ngaran dot id pogialatan dokoyu , om mositi' no do sumiliu'd mogobi-obi' dokoyu .
41010044	Om iri tulun dit orohian do kopogulu dot id pogialatan dokoyu , nga' mositi' no do sumiliu'd turipon do koinsanai'd tulun .
41010045	Tu' iri Tanak do Tulun nga' okon i' ko' mokiobi-obi' o kinorikatan , suwai ko' kinorikatan nopo dau om mongoi pogobi-obi' , om papatahak do tinan dau do gisom dot apatai do mamasi do tulun dot ogumu' , ” ka dau .
41010046	Om korikot noddi iyolo' do hilo'd Yorikou . Om tontok di tuminongkiad i Yesus om i piro-piro tumatanud dau , om i tulun dot ogumu' do mantad id bandar diri , om haro'ddi o songulun o bolou dot i Bartimius o ngaran , i tanak di Timius , do poirikau do hiri'd tisan do ralan do mokipuhawang .
41010047	Om korongou noddi iyau dot iri nopo i kawaya' do hiri nga' i Yesus , i tulun do Nasarit . Om pinglohou noddi iyau do poingkaa , “ Oi Yesus i Tanak di Daud ! Kosianai no doho' , ” ka .
41010048	Om togodo' no iyau di tulun dot ogumu' om oduhai no diyolo' iyau do minglohou . Nga' okon nogi' do pomolohou kawagu iyau dot opuhod dot , “ Oi Tanak di Daud ! Kosianai no doho' ! ” ka .
41010049	Om undorong noddi i Yesus om boro-boros nod , “ Lohowo' iyau , ” ka . Om lohowo' noddi diyolo' i tulun do bolou'ddi . Om boro-boros no iyolo' dau , “ Kotood no ! Tu' lohowon ko no di Yesus , ingkakat ! ” ka .
41010050	Om pataamo' nopo di tulun di bolou i rasuk dau dit id soibau om olomus nopoddi do miningkakat do minongoi rapou di Yesus .
41010051	Om boros ka di Yesus do minonguhot dau , “ Nunu daa o korohian nu'd wonsoyon ku dot id diya' ? ” ka . Om boros ka di tulun di bolou'ddi do suminimbar , “ Oi Guru , orohian oku'd kokito , ” ka dau .
41010052	Om boros ka di Yesus , “ Pamanau no , nolingasan ko no , tu' otumbayaan ko i' doho' , ” ka dau . Om diiri i' om diiri do nokokito i tulun diri . Om tanud noddi iyau di Yesus do minamanau .
41011001	Tontok di mirririkot no iyolo' do hilo'd Yorusalim , om korikot no iyolo' do hilo'd bandar do Baitpagi om hilo'd Baitani , i hilo'd guas di Nulu-Nulu do Saitun . Om hilo' no do sinuhu' di Yesus o duwo di tumatanud dau do mogulu dau .
41011002	Boros ka dau dot id diyolo' , “ Ongoi kou do hilo'd kampung dit id dabantalan dokoyu . Om korikot kou nopondo do hiri'd kampung diri om okito nondo dokoyu ot iso' o tanak do kaladai do poingkogos , it a' po noumbalan do tulun do sumakai . Om iyadan nopo dokoyu i kaladai'ddi om gayaton no do kumaa'd hiti .
41011003	Om ondung haro o tulun do monguhot dokoyu ondung nokuro tu' iyadan dokoyu i kaladai'ddi , om sunudan no dot , ‘ Gunaon do Tuhan iti , om pogulion i' dau dot oruhai , ’ kanto dokoyu , ” ka dau .
41011004	Om pamanau goduwo noddi i tumatanud di Yesus diri , om kokito no diyolo' ot iso' o tanak do kaladai do poingkogos do hiri'd wawayaan di walai dit id tisan do ralan , om iyado' no diyolo' i polihan di kaladai'ddi .
41011005	Om uhoto' no iyolo' di piro-piro o tulun di poingkakat do hiri , “ Ooi , kukuroyon dokoyu no ? Nokuro tu' iyadan dokoyu ino tanak do kaladai ? ” ka .
41011006	Om simbaro' no diyolo' i tulun diri do miagal di pinoboros di Yesus dot id diyolo' . Om pologoso' nopoddi di tulun diri do ginayat diyolo' i kaladai .
41011007	Om korikot noddi iyolo' do hiri'd di Yesus , om lopikai no diyolo' di rasuk diyolo' dit id soibau i likud di kaladai , om sakai noddi i Yesus di kaladai'ddi .
41011008	Om ogumu'ddi o tulun do hiri do pinapalapik di rasuk diyolo' dit id soibau do hiri'd tanga'd ralan , om iri no suwai om minongoi panatas do raan do kayu do hiri'd kokoyuan , om popingiliho' nogiddi do hiri'd ralan .
41011009	Om mimboros ngai' poddi dot opuhod i tulun di hiri'd gulu-gulu di Yesus om i hiri'd tohuri dau do poingkaa , “ Royohon no o Kinorohingan ! Abarakatan no i rumikot dot id suang do ngaran do Tuhan !
41011010	Barakatan id Kinorohingan i pomorintaan di rumikot do koimbagu — i pomorintaan di Daud , i taki-aki toko' ! Royohon no o Kinorohingan it Asawat Kopio ! ” ka diyolo' .
41011011	Om korikot noddi i Yesus do hilo'd Yorusalim , om suang no iyau do hiri'd Walai'd Sasambayangan dot Agayo . Om mingontong diri iyau do hiri'd posorili' dau . Nga' oruhai noddi dot otuong om pamanau no iyau do kuminaa do hilo'd Baitani do mogiwoyo-woyo' di hopod om duwo o tumatanud dau .
41011012	Om tadau noddi kawagu di manau-panau no iyolo' do mantad hilo'd Baitani , om louso' no i Yesus .
41011013	Om hiri pod sodu' om kokito no dau o songguas ot ara dit okohob o tuntu . Om ongoi noddi iyau do hiri'd guas dit ara do minongoi pogontong ondung haro o tua'ddi . Nga' di nopoddi nokorikot iyau do hiri'd guas diri , om aiso' i' o tua' suwai ko' roun noo . Tu' okon po ko' maso do koponguaan dot ara .
41011014	Om boro-boros noddi i Yesus di guas dot ara diri do poingkaa , “ Mantad pod baino' om aiso' no o tongosongulun piya do kaakan do tua' nu ! ” ka dau . Om kongorongou i' i tumatanud di Yesus di boros dau'ddi .
41011015	Om korikot noddi iyolo' do hilo'd Yorusalim , om ongoi no kawagu i Yesus do hiri'd Walai'd Sasambayangan dot Agayo . Om uyungo' ngai' no dau i tulun di mogidagang-dagang do hiri . Om pinsomboliko' ngai' no dau i mija' di tulun di monukar do tusin , om i timpohon di tulun do padagang do punai .
41011016	Om iso' pod tulun nga' aiso' no o pologoson dau do mongigit do nunu nopo do maya' do hiri'd natad di Walai'd Sasambayangan dot Agayo .
41011017	Om ponuduk noddi i Yesus di tulun do hiri do poingkaa , “ Nokotulis no dot id suang do Buuk do Kinorohingan do minomoros o Kinorohingan do poingkaa , ‘ Roitan nondod tiiyonon do sumambayang do koinsanai'd bansa' i walai ku , ’ ka . Nga' siniliu nogi' dokoyu iti do lilisokon do gampanakau ! ” ka dau .
41011018	Om korongou noddi di piro-piro o boyoon dot imam om i guru do Tourat i boros dau'ddi , om pogihum noddi iyolo' do ralan do mamatai di Yesus . Nga' ooris i' iyolo' dau tu' ongoimayaan ngai' nopo i tulun do korongou di ponudukan dau .
41011019	Om sosodopon noddi om tongkiad no i Yesus om i piro-piro o tumatanud dau di bandar diri .
41011020	Tontok dit osuab po di tadau kawagu , di nakawaya' kawagu iyolo' di guas dit ara diri , om kokito no diyolo' do napatai no i guas om i gamut di kayu'ddi .
41011021	Om kosorou noddi di Pitrus i nosiliu di sangadau nogi' do mantad diri . Om boro-boros no i Pitrus di Yesus , “ Oi Guru , antangai pogi' nga' noriou no moti'lo guas dot ara di pinapalan nu'ddi ! ” ka dau .
41011022	Om boros ka di Yesus , “ Kotumbayaai nod Kinorohingan .
41011023	Tu' milo kou i' do momoros dot id nulu-nulu diti do , ‘ Kakat no om tumaam i' do hilo'd rahat , ’ ka . Om osiliu indo kopio o miagal diri dot id dokoyu dot a' no mikoduwo o ginawo dokoyu , om otumbayaan kou no kopio dot osiliu o nunu nopo i poboroson dokoyu .
41011024	Iyo nopoddi om soro-sorohon no dokoyu iti : Soira' nopod sumambayang kou do mokianu do nunu nopo , om kotumbayaai kou no do nakatahak nod Kinorohingan dot id dokoyu i pinokianu dokoyu'ddi . Om aanu indo kopio dokoyu iri .
41011025	Ondung sumambayang kou , om haro indo o karaatan dokoyu dot id iso' o tulun , om ompunan po dokoyu'd gulu i tulun diri , om ompunan indo di Tapa' di hilo'd surga o koinsanai di dusa dokoyu .
41011026	[ Ondung a' kou mangampun do tulun do suwai , om i Tapa' dokoyu do hilo'd surga nga' a' no mangampun di dusa dokoyu , ” ka ] .
41011027	Om guli' noddi kawagu iyolo' do hilo'd Yorusalim . Om tontok di manau-panau i Yesus do minsorili' di Walai'd Sasambayangan dot Agayo , om rikot no i piro-piro o boyoon dot imam , om guru do Tourat , om i boyoon do tulun do Yohudi dot id di Yesus .
41011028	Om uhoto' no diyolo' i Yesus do poingkaa , “ Nunu kopio o kuasa' nu do minomonsoi ngai'dti ? Isai o minanahak diya'd kuasa' ? ” ka diyolo' .
41011029	Om boros ka di Yesus , “ Iyoho' nga' haro i' o tuhoton dot id dokoyu . Om osimbar po dokoyu iri , om poboroson ku nogindo dot id dokoyu ondung isai o minanahak doho'd kuasa' do mingwonsoi ngai'dti .
41011030	Sunudai oku daa dokoyu ondung honggo o tadon di kuasa' di Yohanis do mamatis do tulun . Kinorohingan ko' tulun ? ” ka dau .
41011031	Om pogiboro-boros noddi i piro-piro o boyoon dot imam , om i boyoon do tulun do Yohudi . Boros ka diyolo' , “ Ondung poboroson toko' do , ‘ Mantad id Kinorohingan , ’ ka , om poboroson nondo dau do , ‘ Nokuro tu' a' kou minonongkuyaan di Yohanis ? ’ ka nondo dau .
41011032	Nga' osusa' indo do poboroson do , ‘ Mantad id tulun , ’ ka , tu' sorohon ngai' idti tulun dot ogumu' , do nabi i Yohanis , ” ka diyolo' .
41011033	Om posimbaro' noddi diyolo' o poingkaa , “ A' i' iyahai koilo , ” ka . Om boros kaddi di Yesus dot id diyolo' , “ Iyo nopoddi , om iyoho' nga' a' i' poposunud dokoyu ondung disai'd kuasa' ku do mingwonsoi ngai'dti , ” ka dau .
41012001	Om timpuun noddi i Yesus do moro-boros dot id piro-piro o boyoon dot imam om i guru do Tourat , om i boyoon do tulun do Yohudi do pinawaya' do poinukadan do poingkaa , “ Haro o songulun do minananom dot anggur dot id kabun dau , om pagaro' no dau o pointutuk di kabun diri . Om pongukad no iyau'd luang do pawansayan do pamagaan di tua' dot anggur , om pomonsoi nogiddi iyau do sinurambi' dot akawas dot iyonon do madtamong di kabun diri . Om posiwaai noddi dau i kabun dot anggur diri do piro-piro o tulun , om pamanau no iyau do minongoi do hilo'd pomogunan do suwai .
41012002	Om korikot poddi o maso do kopongupuan di tua' dit anggur , om ponuhu' no i sanganu di kabun dot anggur , dot iso' o susuhuon dau do mongoi solowot di tulun di minoniwa' di kabun dot anggur diri , do mongoi panganu di dau'd bahagi' .
41012003	Nga' tangkapo' nogi' di tulun di minoniwa' di kabun dot anggur i susuhuon diri . Om bobogo' no diyolo' iyau , om poulio' tomod nopo diyolo' i susuhuon diri dot aiso' i' o tinahak .
41012004	Om ponuhu' po kawagu i sanganu di kabun dot anggur diri do songulun o susuhuon dau'd suwai do mongoi dot id diyolo' . Nga bobogo' i' di tulun di moniwa' di kabun dot anggur o tulu di susuhuon diri , om uyungo' no diyolo' iyau om pininglupuan .
41012005	Om ponuhu' po kawagu i sanganu di kabun diri do songulun di susuhuon dau'd suwai , do minongoi dot id diyolo' . Nga' iri nopo i susuhuon diri , om patayo' nopo diyolo' . Om ogumu' po o susuhuon do suwai do minaan diyolo' iyoo'ddi : tu' haro i' o binobog om haro o pinatai .
41012006	Om iso' poddi i tanak di sanganu di kabun , di kosianan kopio dau do milo dau'd suhuon do mongoi kawagu dot id diyolo' . Om suhuo' noddi dau i tanak dau'ddi do mongoi do hiri'd tulun di minoniwa' di kabun dau . Poingkaa daa ot osorou dau , ‘ Atantu' no do podulon i' bo diyolo' i tanak ku'ddi , ’ ka .
41012007	Nga' pogiboro-boros no i tulun di minoniwa' di kabun dau do poingkaa , ‘ Ilo' no moti' o tumungkus diti kabun diti . Kainou patayo' toko' iyau , om aanu toko' indo iti tungkusan dau ! ’ ka .
41012008	Om tangkapo' no diyolo' i tanak diri om patayo' no . Om pataamo' no diyolo' i rata' di tanak do hiri'd soliwan di kabun diri , ” ka di Yesus .
41012009	Om ponguhot noddi i Yesus diyolo' do poingkaa , “ Nunu mando o wonsoyon di sanganu di kabun diri ! Atantu' no dot ongoyon dau patayo' i tulun di minoniwa' di kabun dau'ddi , om posiwaan nondo dau'd tulun do suwai i kabun diri .
41012010	Atantu' no do nakapambasa' kou i' dot ayat diti , dot id suang do Buuk do Kinorohingan do poingkaa , ‘ Iri nopo i watu di nadaan di piro-piro o tukang mamaal do walai , om nosiliu nogiddi do watu dit agayo o guna' .
41012011	Iti no o winonsoi'd Tuhan ; om koimayaan toko' no kopio iri , ’ ka , ” ka di Yesus .
41012012	Om pokitatangkapan diri di piro-piro o boyoon do Yohudi i Yesus di nokorongou iyolo' di poinukadan diri . Tu' oilaan no diyolo' dot iyolo' i' o komoyon di poinukadan diri . Nga' moddosi i' iyolo' di tulun dot ogumu' . Om tongkiadai noddi diyolo' i Yesus .
41012013	Haro o piro-piro o tulun do Parisi om piro-piro o tulun do mantad id pati' di Horudis do sinuhu' do mongoi pomurunsut di Yesus do piro-piro o ponguhatan .
41012014	Om rikot noddi iyolo' dot id di Yesus , om boro-boros nod poingkaa , “ Oi Guru , oilaan dahai dot otopot i' o poboroson nu , om a' ko nogi' okurai-kurayan dot osorou'd tulun do suwai om posondoton nu nopo kopio o ponunuduk do pasal do korohian do Kinorohingan dot id tulun . Tu' a' ko i' montong do pangkat do tulun . Sunudai daa iyahai ondung koino-ino iyahai do mambayar do sukai dot id di Kaisar ko' amu' do tumanud do Tourat ? Apatut tuu do mambayar di sukai'ddi ko' amu' ? ” ka diyolo' .
41012015	Nga' oilaan i' di Yesus do maan i' toomod diyolo' i ponguhatan diyolo'ddi . Om simbaro' noddi dau do poingkaa , “ Nokuro tu' momurunsut kou daa doho' ? Onuwai oku daa dot iso' o tusin do pirok , ” ka dau .
41012016	Om patahako' no diyolo' dot id di Yesus ot iso' o tusin do pirok . Om ponguhot no i Yesus diyolo' , “ Disai dilo gambar , om disai dilo ngaran ? ” ka dau . “ Di Kaisar , ” ka diyolo'd suminimbar .
41012017	Om boros kaddi di Yesus dot id diyolo' , “ Iyo nopoddi om apatut id patahakon dokoyu di Kaisar i di Kaisar , om patahakon dokoyu'd Kinorohingan i dong Kinorohingan , ” ka dau . Om ongosuayan nopoddi iyolo' do nokorongou di boros dau'ddi .
41012018	Om haro'ddi o piro-piro o tulun do mantad id sinompuruan do tulun do Saduki do ruminikot dot id di Yesus . ( Iyolo' nopodti nga' iso' o sinompuruan do tulun dit a' otumbayaan do posion kawagu i tulun di napatai . )
41012019	Om boro-boros no iyolo' di Yesus do poingkaa , “ Oi Guru , notulis no di Musa ot oturan dot id dati' do poingkaa , ‘ Ondung apatai o songulun o kusai dit aiso' po o tanak om iri no tobpinai dau ot apatut do mangawin di tondu' , i sawo daa dau'ddi . Om oonuan i' do sinakagon i tulun di napatai , ’ ka .
41012020	Om nokoumbal i' do haro o turu' o tulun do mogiobpinai , om kawin no daa it id dotuo , nga' aiso' po o tanak dau om kapatai no iyau .
41012021	Om kowino' no di tobpinai dau di koduwo i sawo daa dau , om kapatai i' i kusai di koduwo'ddi dit aiso' po o tanak diyolo' . Om iyo iddi o nosiliu dot id tobpinai dau di kotolu ,
41012022	om iyo ngai' nopoddi o nosiliu do gisom do noinsanan i turu' o mogiobpinai . Om alaid noddi om kapatai no i tondu'ddi .
41012023	Om tontok nopondo do tadau di posion kawagu o tulun di napatai , om isai nondo o sansawo di tondu'ddi ? Tu' nakapangawin ngai' nopo di tondu' i turu' o kusai'ddi ? ” ka diyolo' .
41012024	Om boros ka di Yesus do suminimbar , “ Napalid kou no kopio . Tu' a' kou i' kosuhut do komoyon di Buuk do Kinorohingan om i sinundu do Kinorohingan .
41012025	Tu' apasi nopondo kawagu i tulun di nangapatai , om a' nondo iyolo' kumawin kawagu . Tu' iyo pondo iyolo' di moloikat do hilo'd surga .
41012026	Om pasal no di tulun di napatai do posion kawagu , om a' kou toi nakabasa' di buuk di Musa do pasal di bulungkut do mikit-sikit o tapui'ddi ? Om nokotulis no dot id suang dot ayat diri do minomoros o Kinorohingan dot id di Musa do poingkaa , ‘ Iyoho' no o Kinorohingan di Abraham om Kinorohingan di Isak , om Kinorohingan di Yakub , ’ ka .
41012027	Kinorohingan nopo om okon i' ko' Kinorohingan di tulun di napatai . Suwai ko' Kinorohingan iyau di tulun di songimpasi . Napalid kou no kopio'd momusorou , ” ka di Yesus .
41012028	Om rikot no o songulun o guru do Tourat do minongoi pokinongou di pibara-barasan di Yesus om i tulun do mantad id sinompuruan do Saduki . Om kokito no di gomponuduk do tugama'ddi dot osonong nopo i Yesus do suminimbar di tulun diri . Om uhoto' no dau i Yesus do poingkaa , “ Nunu o ponuhuan dit agayo kopio dot id pogialatan do koinsanai di ponuhuan diri ? ” ka dau .
41012029	Om boros ka di Yesus do suminimbar , “ Ponuhuan nopo dit agayo kopio om poingkaa , ‘ Pokinongou kou no , oi bansa' dot Israil ! Iri nopo Tuhan i Kinorohingan toko' , om Tuhan dit iso' noo .
41012030	Kosianai nod Tuhan , i Kinorohingan nu do mikuwo'd aayi-ayi' o ginawo nu , om aayi-ayi' o koposion om pomusorou nu , om mikuwo'd aayi-ayi' o kokorisan nu , ’ ka .
41012031	Ponuhuan nod koduwo om poingkaa , ‘ Kosianai nod sompi' ko' iyokoyu ngai' , do miagal dot osianan ko do diya'd tinan , ’ ka . Om aiso' no o ponuhuan dot agayo ko' mantad diti duwo o ponuhuan diti , ” ka di Yesus .
41012032	Om boros ka di guru do Tourat diri dot id di Yesus , “ Koontok no kopio iri oi Guru . Dot otopot i' i pinoboros nu do poingkaa : Tuhan no i Kinorohingan dit iso' noo , om aiso' no o Kinorohingan do suwai .
41012033	Om mositi' no dot osianan o tulun do Kinorohingan do mikuwo'd aayi-ayi' o ginawo dau om pomusorou dau , om aayi-ayi' o kokorisan dau . Om mositi' no dot osianan iyau'd tulun di sompi' ko' iyau ngai' do miagal dot osianan do dau'd tinan . Om iri no ot osonong kopio , ko' mantad do papatahak do porsombahan di sorobon , om i piro-piro o porsombahan do suwai do patahakon dot id Kinorohingan , ” ka dau .
41012034	Om koilaai noddi di Yesus dot osonong kopio o nisimbar di guru do Tourat . Om boro-boros noddi i Yesus dau do poingkaa , “ Osomok ko no di Pomorintaan do Kinorohingan , ” ka dau . Om aiso' noddi o tongosongulun piya do katama' do mongoi ponguhot di Yesus .
41012035	Tontok di maso di Yesus do monuduk do hiri'd Walai'd Sasambayangan dot Agayo , om uhoto' no di Yesus iyolo' . Boros ka dau , “ Poingkuro i piro-piro o guru do Tourat do milo do momoros do sinakagon di Daud i Raja' do Gampamasi ?
41012036	Dot i Daud piya — do notudukan di Rusod do Kinorohingan nga' minomoros i' do poingkaa , ‘ Boros kad Tuhan dot id Tuhan ku ; irikau no dot id dawananan ku , gisom do poinsiribaon ku dot id diya' i piro-piro o pisangod nu , ’ ka .
41012037	Om ondung rinoitan di Daud do , ‘ Tuhan ’ , i Raja' do Gampamasi , om poingkuro'ddi iyau do sinakagon di Daud ! ” ka di Yesus . Angasanangan ngai' nopo do mokinongou di ponudukan di Yesus i tulun dot ogumu' di hiri'd Walai'd Sasambayangan dot Agayo .
41012038	Om boro-boros no i Yesus diyolo' do poingkaa , “ Umbangan-banganan no dokoyu i piro-piro o guru do Tourat . Tu' iyolo' nopo om orohian dot anganaru o pakayan do mimpanau , om orohian do suahon do tulun do hiri'd pasar .
41012039	Om orohian nopo iyolo'd mirikau do hiri'd tirikohonon di tulun dit ongkipangkat , di hirid walai'd sasambayangan , it iyonon dot ongosonong di hiri'd poginakanan .
41012040	Om monipu' nogi' iyolo' di tongoondu' di nopuadan , om magahau di walai diyolo' . Om anaru tomod nondo o sambayang diyolo' do pangalit-alit diyolo' di kararaat diyolo' . Nga' hukuman indod Kinorohingan iyolo'ddi dit awagat kopio do koimbagu , ” ka di Yesus .
41012041	Om tontok di poirikau i Yesus do hiri'd hapak di poiiyanan do porsombahan di hiri'd Walai'd Sasambayangan dot Agayo . Om piantangan dau i tulun dot ogumu' do mongoi poposuang di tusin diyolo' do hiri'd pati' di poiiyanan di porsombahan . Om ogumu' o tulun do kaya' do minongoi poposuang do tusin dot ogumu' .
41012042	Om rikot noddi o songulun o tondu' di nopuadan om mosikin . Om ongoi no iyau poposuang do duwo no o tusin do tambaga' do taparak dit okuri' no kopio o suang .
41012043	Om lohowo' ngai' no di Yesus i tumatanud dau , om boro-boros no diyolo' do poingkaa , “ Ilaai no dokoyu iti : Dot ilo' nopo tondu' do nopuadan om mosikin , om ogumu' nogi' o dau'd pinosuang do hilo'd pati' ko' mantad di pinosuang do koinsanai di tulun do suwai .
41012044	Tu' iyolo' ngai' nopo om pinapatahak dit a' no diyolo' aayi-ayi' . Nga' iri nopo tondu' di nopuadan diri om imumuyo' nopo dau do papatahak o koinsanai di haro dot id dau , i pomoli i' daa dau do kaakan-akanan , ” ka dau .
41013001	Om di nopo di tuminongkiad i Yesus di Walai'd Sasambayangan dot Agayo , om boro-boros no di Yesus o songulun do mantad id pogialatan di tumatanud dau . Boros ka dau , “ Oi Guru , intong pogi' dilo piro-piro o walai . Om ilo watu do pinawaal . Nga' a' no ogina-gina' o kolumiso' , ” ka dau .
41013002	Om boros ka di Yesus , “ Okito nu daa ilo piro-piro o walai dot angagayo dilo' koii ? Aiso' nondo o tongoiso' piya di watu di pinamaal dilo' dot oolu' do mogitimpak-timpak do hilo'd pinawaalan dilo' . Raagon ngai' nopondo ilo' , ” ka dau .
41013003	Om ongoi noddi i Yesus do hiri'd Nulu-Nulu do Saitun , i hiri'd dotimbabaan di Walai'd Sasambayangan dot Agayo . Om irikau no iyau'd hiri . Om rikot no dot id dau i Pitrus , om i Yakub , om i Yohanis , om i Andarias do mongoi boro-boros dau dot iyolo-yolo' .
41013004	Boros ka diyolo' , “ Sunudai daa iyahai ondung soira' dot ongosiliu ngai' i komoyon nu'ddi , om nunu o pogintutunan diri dot orikot o maso'ddi ? ” ka .
41013005	Om simbar no i Yesus diyolo' , “ Antaan-taan no dokoyu , om a' kou i' aakalan .
41013006	Tu' ogumu' motindo o tulun do rumikot do manansanganu do ngaran ku , om momoros nondo dot , ‘ Iyoho' no iyau ! ’ ka . Om ogumu' nondo o tulun dot aakalan .
41013007	Om korongou kou nopondo do mogisasaap om korongou kou do habar do pisangadan om kada' kou poddosi . Tu' a' no milo dot a' ongosiliu ngai' iri , nga' iri nopo om okon po ko' kopupuson do pomogunan .
41013008	Om mogisasaap nondo o bansa' om mogisasaap o pomogunan . Om hinonggo - honggo nopo nga' gumuyu' nondo o tana' , om mononglous . Om koinsanai'dti om koimpuunon nogi' do koinggoritan , do miagal di tondu' do monohoruol nogi' do mogkosusu .
41013009	Nga' mositi' no do mumbangan-bangan kou , tu' tangkapon kou motindo om gayaton kou dot id pomisaraan dot id toguang do gompomutus . Om pimbabagan kou nondo do hiri'd walai'd sasambayangan . Om potimbabaon kou nondo di piro-piro o pomorinta' om i piro-piro o raja' , tu' tumatanud kou i' doho' . Om iri no o maso dokoyu do pasasi' do pasal doho' dot id diyolo' .
41013010	Om mositi' no do popinsusuyon po iti Habar dot Osonong do mantad id Kinorohingan dot id koinsanai'd bansa' .
41013011	Om soira' nopo dot atangkap kou om porikoton kou dot id pomisaraan , om kada' kou katangkabo ondung nunu o poboroson dokoyu do tontok do maso'ddi . Do nunu nopo i potudukon dot id dokoyu do maso'ddi , om poboroson nopo dokoyu dot orikot i maso dokoyu'd moro-boros . Tu' okon i' ko' dokoyu di boros di poboroson dokoyu'ddi , suwai ko' mantad id Rusod do Kinorohingan .
41013012	Om haro nondo o tulun dot i piya tobpinai dau nga' pohudsuon i' dau do gisom do patayon . Om iyo nogiddi ot osiliu dot id pialatan do miaanak . Tu' i tangaanak nga' sumaap di molohing dau , om papatahak diyolo' do maan patayo' .
41013013	Om katagadan kou nogi' do koinsanai'd tulun , tu' tumatanud kou i' doho' . Nga' iri nopondo i tulun dit ogirot kasai' do gisom do kopupuson , om posion no iyau , ” ka dau .
41013014	Om boros ka kawagu di Yesus , “ Kokito kou nondo di ‘ Karaaton di Mamaraag ’ do poingkakat do hiri'd kinoiyonon di pogoduhan daa do poingkakatan dau . ( Kopoilaan dot id tulun di mambasa : Ilaan no kopio o komoyon diti ! ) Do tontok nopoddi , om mositi' no do mogidu' do mongoi'd hilo'd konuluhanan i tulun di hilo'd Yudia .
41013015	Om iri nopo tulun do hiri'd sakai do taap do walai dau , om kada' no lintuhun do mongoi suang di walai do mongoi panganu do nunu nopo do mantad hiri'd walai dau .
41013016	Om i tulun di hiri'd dumo dau nga' kada' no guli' do mongoi panganu di rasuk dau di posoibahon .
41013017	Araat no kopio o tadau'ddi dot id tondu' di monontian , om i tongoondu' di poposusu do tanak !
41013018	Sumambayang kou no om a' i' ongosiliu iri do tontok do dongrumasam .
41013019	Om tontok nopo di piro-piro o tadau di korolosi kopio'ddi om haro nondo o kosusaan dit a' po insan kosiliu do mantad di wonsoyo' id Kinorohingan iti pomogunan om gisom do baino' , om a' nondo osiliu kawagu o miagal diri .
41013020	Ondung a' daa'd Kinorohingan ponibaon o maso'ddi , om aiso' no daa o tiso' piya'd tulun dot apasi . Nga' ponibaon id Kinorohingan i maso'ddi , dot i tulun do songonuon dau o kopoinibaan .
41013021	Tontok nopoddi , om ondung haro o songulun do moro-boros dot id dokoyu dot , ‘ Ontong pogi' , hino no moti'd hiti i Raja' do Gampamasi , ’ ka , ko' , ‘ Hino no iyau'd hilo' ! ’ ka — om kada' kou nogi' ponongkuyaai di tulun diri .
41013022	Tu' rumikot motindo o piro-piro di gampamasi di goudut om piro-piro o nabi di goudut . Om mingwonsoi nondo iyolo' do piro-piro o koimayaan , om i kosuayan kopio do maan daa do pagakal do tulun , om milo-milo nopo om pagakal nogi' do tulun piya di nasanganu nod Kinorohingan .
41013023	Iyo nopoddi , om antaan-taan no kopio dokoyu ! Nokosunud ngai' ku no dokoyu iti do tontok dit a' po osiliu o miagal diri , ” ka .
41013024	Om boros ka kawagu di Yesus , “ Om katalib pondo i kosusaan diri , om tumuong nondo ilo tadau , om a' mulinau ilo tulan .
41013025	Om rumatu' ngai' nondo ilo rombituon do mantad hilo'd tawan , om angagangau ngai' nopondo i pomorinta' do hilo'd tawan .
41013026	Om tontok nopondoddi om okito nondo i Tanak do Tulun do rumikot dot id rolot do haun do mikuwo'd kuasa' om kagayaan dau .
41013027	Om suhuon nondo dau i piro-piro o moloikat do mongoi ponimung di tulun di nongopili' dau do mantad id apat o linsuk diti pomogunan , om mantad id tisan do tana' om korikot do hilo'd tisan do tawan , ” ka di Yesus .
41013028	Om boros ka kawagu di Yesus , “ Pinsingilaan no dokoyu i ponudukan dot aanu do mantad id guas dot ara . Tu' tumomou nopo om mongomulok om momutolid i raan do kayu'ddi , om oilaan no dokoyu dot oruhai no dot orikot i maso dot alasu' .
41013029	Om iyo nogiddi , tu' okito nopo dokoyu dot ongosiliu o miagal diri , om oilaan no dokoyu dot oruhai no kopio dot orikot o maso'ddi .
41013030	Ilaai no dokoyu ! Dot a' po angapatai ngai' iti tulun do songimpasi do dinondo , om ongosiliu ngai' no o miagal diri .
41013031	Tumanus i' o tawan om pomogunan , nga' boros ku nopo om hino kasai' i' do gisom do poingompus , ” ka dau .
41013032	Om boros ka kawagu di Yesus , “ Mulong pod miagal diri , nga' aiso' i' o songulun piya do koilo ondung soira' o tadau ko' jam diri . Iri piya i moloikat do hilo'd surga nga' a' i' koilo , om i Tanak nga' a' i' koilo , suwai ko' iri no i Tapa' o koilo .
41013033	Iyo nopoddi om apatut no do minsan-insan om mumbangan-bangan kou , tu' a' kou i' koilo ondung soira' dot orikot i maso'ddi !
41013034	Kowoyo-woyoo' nopo do korikatan dau , om iyo di kowoyo-woyoo' do songulun di tuminongkiad di walai dau om minongoi do hiri'd pomogunan dit osodu' . Om minonuhu' iyau di piro-piro o susuhuon dau do mongilo-ilo do hiri'd walai dau di daamot dau do nokotongkiad . Om tontuo' nogiddi dau o karaja' do pointikid-tikid di susuhuon dau . Om bilinai no dau i susuhuon dau di sinuhu' do madtamong di wawayaan do mumbangan-bangan kopio .
41013035	Iyo nopoddi om iyokoyu nga' apatut do mumbangan-bangan no , tu' a' i' dokoyu oilaan ondung soira' do koguli' i sanganu di walai'ddi , dongsosodopon tuu ko' pitangatuong , ko' minsusuab po tuu ko' i mulai nogi' o tadau .
41013036	Tu' ondung sigog indo do korikot iyau , om kada' pondo do koodop kou dot orikatan dau .
41013037	Tu' koinsanai'dti nokoboros ku dokoyu om poboroson ngai' ku nogi' iti dot id koinsanai'd tulun : iri no tu' mumbangan-bangan kou no kasai' ! ” ka dau .
41014001	Di nopo di duwo po o tadau om orikot no i karamayan do Tadau'd Agayo do Paska om i Tadau'd Agayo dit A' Kipangambang , om pogiupakat no i piro-piro o boyoon dot imam om i guru do Tourat do mogihum do ralan do lumisok-lisok i' do manangkap di Yesus . Om patayon nogindo daa diyolo' iyau .
41014002	Om boros ka diyolo' , “ Nga' kada' toko' po wonsoyo' o miagal diri do maso pod haro o karamayan , tu' gumangau nondo om sumaap dati' ilo tulun dot ogumu' , ” ka .
41014003	Tontok di hilo' i Yesus id Baitani , di hiri'd walai di Simun , i kitoruol do kusta di gulu po , om rikot no o songulun o tondu' dot id di Yesus . Om minigit iyau dot iso' o kakanan dit okooro' do marmar do winonsoi , do kisuang do tumau dot osonong o kosingudan om it aiso' o rolot , om agayo o gatang . Tontok di poirikau i Yesus do makan , om babako' no di tondu' i poiiyanan diri om potuntugo' no i tumau'ddi do hiri'd tulu di Yesus .
41014004	Om kongotogod noddi i piro-piro di tulun di hino'd hiri , om mogiboro-boros nopoddi iyolo' do poingkaa , “ Nunu'ddi o kinokoyo-koyoon dilo' do rubaton tomod .
41014005	Tu' milo i' daa do padagangon i tumau'ddi , om ogumu' i' daa ko' tolu nahatus o tusin do pirok do gatang diri . Om patahakon nogindo i tusin di gatang diri dot id tulun do mosikin ! ” ka diyolo' . Om otogod diri iyolo' di tondu'ddi .
41014006	Nga' boro-boros noddi i Yesus do poingkaa , “ Pologoso' nopo dokoyu iyau . Nokuro tu' papasala' kou dau ! Tu' iri nopo i winonsoi dau'ddi dot id doho' om osonong i' om apatut do royohon .
41014007	Tu' iri nopo tulun do mosikin om hino kasai' i' dot id pogialatan dokoyu , om soira' nopo dot orohian kou do monulung diyolo' om milo kou i' do monulung diyolo' . Nga' iyoho' nopo om a' i' poinsugku' kasai' dokoyu .
41014008	Iti nopo tondu'dti om minomonsoi di milo dau'd wonsoyon . Om tinuntugan oku dau di tumau dit osonong o kosingudan do poposodia' doho' do maan lobongo' dot a' po orikot i maso'ddi .
41014009	Ponongkuyaai kou no ! Do honggo nopondo o posusuyan di Habar dot Osonong do mantad id Kinorohingan , do hiti'd pointongkop diti pomogunan , om iti winonsoi diti tondu' diti nga' popinsusuyon nogindo do kopomuhandaman dau , ” ka di Yesus .
41014010	Om haro'ddi o songulun dot id pogialatan di hopod om duwo di tumatanud di Yesus , i roitan dot i Yudas Iskariot , do minongoi solowot di piro-piro o boyoon dot imam do papadagang di Yesus dot id diyolo' .
41014011	Om ongosonong nopo o ginawo diyolo' do nokorongou di boros di Yudas Iskariot diri , om pamatos noddi iyolo' do manahak di Yudas do tusin . Om mantad noddi do mogihum nopoddi i Yudas do maso dit osonong do papatahak di Yesus dot id diyolo' .
41014012	Tontok di tadau'd koiso' di Tadau'd Agayo do Roti dit A' Kipangambang — tontok do monumbali' o tulun do dumba' di dong Paska , om rikot no dot id di Yesus i piro-piro o tumatanud dau . Om ponguhot no iyolo' dau do poingkaa , “ Hinonggo o korohian nu do posodiaan dahai do taakanon di dong Paska do maan nu oi Guru ? ” ka diyolo' .
41014013	Om ponuhu' no i Yesus do duwo o tulun dot id pogialatan diyolo' . Boros ka dau , “ Ongoi kou do hilo'd bandar , do hilo' nopo om haro o songulun o kusai do kiinigit do kakanan do kisuang do waig , do mongoi solowot dokoyu . Om tumanud kou nopo dau
41014014	do mongoi do hiri'd walai di solokoyon dau om sunudan no i sanganu di walai do poingkaa , ‘ Monguhot i Guru , ondung hinonggo o tiyonon dau om i tumatanud dau do mangakan-ngakan di taakanon di dong Paska , ’ kanto dokoyu .
41014015	Om tudukan kou nondo dau dot iso' o bilik dot agayo do hiri'd sawat di nosodia' mantad no , om haro nogi' o konunu-nunuan do hiri . Om hiri no o posodiaan dokoyu do taakanon do maan toko' akano' , ” ka dau .
41014016	Om pamanau noddi i duwo di tumatanud di Yesus diri do minongoi do hiri'd bandar , om kosiliu nopo kopio o miagal di pinoboros di Yesus dot id diyolo' . Om posodiawo' noddi diyolo' i taakanon do dong Paska .
41014017	Om otuong noddi om rikot nod hiri i Yesus om i hopod om duwo o tumatanud dau .
41014018	Om maso poddi diyolo' do songirikau do makan om boro-boros no i Yesus do poingkaa , “ Pokinongou kou no : haro nondo o songulun dot id pogialatan dokoyu di potorungak doho' do makan do dinondo do papadagang doho' , ” ka dau .
41014019	Om tuminongob tomod diri i tumatanud di Yesus do nokorongou'ddi . Om pogisowoli-woli nopoddi iyolo' do minonguhot di Yesus do poingkaa , “ Okon i' bo ko' iyoho' o komoyon nu'ddi oi Guru ! ” ka diyolo' .
41014020	Om boros ka di Yesus do suminimbar , “ Iri nopo tulun diri om id pogialatan i' dokoyu i hopod om duwo tumatanud ku , i kaandad doho' do papatabung do roti do hilo'd mangkuk .
41014021	Atantu' no dot apatai i Tanak do Tulun , do miagal di nokotulis dot id Buuk do Kinorohingan . Nga' obungou no i tulun di papadagang di Tanak do Tulun ! Osonong nogi' daa dot a' nopo kopio nopogkosusu o tulun diri ! ” ka dau .
41014022	Om tontok di makan iyolo' , om anu no i Yesus dot iso' o roti , om sambayang no iyau do minongunsikou'd Kinorohingan . Om pogikobing-kobingo' noddi dau i roti'ddi om potikido' no dau dot id tumatanud dau , om boro-boros nod , “ Onuo' no dokoyu iti , om akanon no ; tu' iti no o tinan ku , ” ka dau .
41014023	Om ongoi no iyau anu do sansangkir o waig dot anggur , om sambayang no iyau do mongunsikou'd Kinorohingan , om patahako' noddi dau i sangkir diri dot id tumatanud dau . Om inum ngai' noddi iyolo' dit anggur diri .
41014024	Om boro-boros noddi i Yesus do poingkaa , “ Iti no o raha' ku di popogirot kopio di tumpongo do Kinorohingan , i raha' di potuntugon do bagi'd tulun dot ogumu' .
41014025	Ponongkuyaai kou no : Tu' a' oku nondo koinum kawagu do waig dot anggur diti do gisom dot orikot i maso ku do monginum di waig dot anggur di wagu do potorungak dokoyu do hilo'd Pomorintaan do Kinorohingan , ” ka dau .
41014026	Om podsinding noddi iyolo' dot iso' o sinding do pamarayou . Om ongoi nogiddi iyolo' do hilo'd Nulu-Nulu do Saitun .
41014027	Om boro-boros noddi i Yesus dot id piro-piro di tumatanud dau do poingkaa , “ Oinsanan kou nopondod mogidu' do tumongkiad doho' . Tu' nokotulis no dot id Buuk do Kinorohingan o poingkaa , ‘ Patayon nondod Kinorohingan i gompomogompi'd dumba' dau , om kopogitongkiad-kiad nopondo i dumba' dau'ddi , ’ ka .
41014028	Nga' apasi oku nopondo kawagu , om mogulu oku nondo dokoyu do mongoi do hilo'd Galilia , ” ka dau .
41014029	Om boros ka di Pitrus dot id di Yesus , “ Tumongkiad ngai' piya diya' ilo wokon , oi Guru , nga' a' oku i' kopio iyoho' tumongkiad diya' , ” ka dau .
41014030	Nga' boros ka di Yesus , “ Mumbangan-bangan . Tu' a' po koponingkukuhuk dot induwo o manuk do totuong diti om intolu ko no kopogolim doho' , ” ka dau .
41014031	Om boros ka kawagu di Pitrus do pinoposunud kopio , “ Mulong piya do patayon oku do potonggoyon diya' nga' a' oku i' kopio momoros dot a' oku kotutun diya' , oi Guru ! ” ka dau . Om iyo ngai' nogiddi o pinoboros di tumatanud do suwai .
41014032	Om korikot noddi iyolo' do hiri'd iso' o kinoiyonon di roitan do Gitsamani , om boro-boros noddi i Yesus di piro-piro o tumatanud dau do poingkaa , “ Irikau kou pod hiti , do daamot ku do mongoi sambayang , ” ka dau .
41014033	Om angatai noddi di Yesus i Pitrus , om i Yakub , om i Yohanis do minoyo' dau . Om timpuun noddi i Yesus do tumongob om atangkabo .
41014034	Om boros kaddi dau dot id tumatanud dau , “ Tumongob oku no kopio ; iyo poddi matai no ot opurimanan ku . Undorong kou nopod hiti , om mumbangan-bangan kou no ! ” ka dau .
41014035	Om pamanau noddi i Yesus do minongoi do hiri'd sodu-odu' , om tungub nopo iyau do hiri'd tana' om sambayang no . Om id suang nopod sambayang dau om pinokianu dau dot a' iyau minog dot oontok di koinggoritan , do milo-milo no .
41014036	Om sambayang no iyau do poingkaa , “ Apa' , oi Apa' , iya' nopo om aiso' i' o tiso' dot a' nu milo'd wonsoyon . Poinsoduwo' no do mantad id doho' iti koinggoritan diti . Nga' a' indo tumanud do doho'd korohian , suwai ko' tumanud nopo do korohian do Tapa' , ” ka dau .
41014037	Om guli' noddi i Yesus do hiri'd piro-piro o tumanud dau om kabantalai no dau iyolo' do koodop . Om boro-boros no iyau di Pitrus , “ Oi Simun , koodop ko i' pama ? Mogot po om kogoos ko dot a' koodop dot ongosajaam piya ! ” ka dau .
41014038	Om boro-boros noddi i Yesus diyolo' do poingkaa , “ Umbangan-banganan no dokoyu , om sumambayang kou no om a' kou i' oontok do pogumbalan . Atantu' no dot orohian i' daa o rusod dokoyu do momonsoi dot otopot , nga' a' kou i' milo do momonsoi tu' oluhoi i' o kowoyo-woyoo' do tulun , ” ka dau .
41014039	Om ongoi po kawagu i Yesus sambayang dot iyo kasai' iddi gulu o pinoboros dau .
41014040	Om guli' no kawagu i Yesus do hiri'd tumatanud dau . Om kabantalai po kawagu dau do koodop i' iyolo' , tu' siodop no kopio iyolo' . Om aiso' noddi o milo diyolo'd poboroson dot id di Yesus .
41014041	Om tontok di guminuli' kawagu i Yesus , dot id diyolo' di kointolu no , om boro-boros noddi iyau diyolo' do poingkaa , “ Koodop kou po pama kasai' do popotingkod do huyan dokoyu ? Ula' po dokoyu no ! Tu' norikot no moti' i maso do Tanak do Tulun do patahakon dot id longon do tulun di kidusa .
41014042	Tungag kou , om mamanau toko' i' ! Ontong kou pogi' ! Nga' nokorikot no moti' i tulun di papadagang doho' ! ” ka dau .
41014043	Om maso po di Yesus do moro-boros , nga' korikot no i Yudas i songulun dot id pogialatan di hopod om duwo di tumatanud di Yesus . Om ogumu' po o tulun do suwai dot ongkiinigit do gayang om bobobog do manud-tanud di Yudas . Iyolo' nopoddi om sinuhu' di piro-piro o boyoon dot imam om i guru do Tourat , om i boyoon do tulun do Yohudi .
41014044	Om nosunudan mantad no iyolo' di tulun di papadagang diri dot iso' o tanda' do maan diyolo'd pogintutunan . Boros ka dau , “ Isai nopo o tulun di tunguban ku , om iri no i tulun diri . Om tangkapon nopo dokoyu iyau om oiton no do mikuwo'd tamangan kopio , ” ka dau .
41014045	Om rikot no i Yudas , om pitilombus nopo iyau do minongoi rapou di Yesus , om boro-boros nod , “ Oi Guru ! ” ka . Om tungubai noddi dau i Yesus .
41014046	Om tangkapo' noddi di tulun di moyo-woyo' di Yudas i Yesus , om kagasai no diyolo' iyau .
41014047	Nga' haro'ddi ot iso' di tulun di hino'd hiri do minongodong di gayang dau om tibaso' no dau i turipon di Boyoon dot Agayo dot Imam , gisom do kaansap nopo o tolingo di turipon diri .
41014048	Om boros kaddi di Yesus dot id diyolo' , “ Tulun oku toi'dti dot araat , do gisom do rumikot kou dot ongkiinigit do gayang om bobobog do mongoi panangkap doho' ?
41014049	Monikid tadau oku i' do monuduk do hilo'd Walai'd Sasambayangan dot Agayo , dot id toguang ngai' dokoyu , nga' a' oku i' dokoyu tinangkap . Nga' iyo nobo'dti ot osiliu om abayaan i' i nokotulis dot id suang do Buuk do Kinorohingan , ” ka dau .
41014050	Om poggidu' ngai' nopoddi i tumatanud di Yesus do tuminongkiad dau .
41014051	Om haro'ddi ot iso' o tanakwagu do tuminanud di Yesus do kikurilib nod kain . Om tangkapo' no daa di tulun diri i tanakwagu'ddi ,
41014052	nga' patatako' nopo dau i kain dau'ddi , om panangkus no do minogidu' do poillabas .
41014053	Om pootodo' noddi i Yesus do hiri'd walai di Boyoon dot Agayo dot Imam . Om nokotimung nod hiri i piro-piro o boyoon dot imam om i boyoon do tulun do Yohudi om i guru do Tourat .
41014054	Om tanud i' i Pitrus di Yesus nga' hiri'd sodu-odu' do gisom do nokorikot do hiri'd natad di walai di Boyoon dot Agayo dot Imam . Om irikau no iyau do hiri'd somok di tapui do minagamut do poinsugku' di piro-piro o madtatamong .
41014055	Om tumotos tomod diri i piro-piro o boyoon dot imam om koinsanai di Gompomutus do Don Tugama' do mogihum do kointalangan kopio do poimpahan do papasala' di Yesus , om milo indo diyolo' do hukuman do kapatayon i Yesus . Nga' aiso' i' o tiso' piya do nokito diyolo' do kointalangan kopio do milo'd poimpahan do kapasalaan di Yesus .
41014056	Ogumu' i' daa i tulun di suminiliu'd sasi' di linohou do poposunud dit a' otopot do pasal di Yesus , nga' a' i' mogiiyo o poboroson diyolo' .
41014057	Om ingkakat noddi o piro-piro di sasi' do pinopoboros dit a' otopot do pasal di Yesus . Boros ka diyolo' ,
41014058	“ Norongou dahai iti tulun diti do minomoros do poingkaa , ‘ Raagon ku'ti Walai'd Sasambayangan dot Agayo diti winonsoi'd tulun , om katalib pondo o tolu o tadau om popoingkakat oku nondo do walai'd sasambayangan dit okon ko' tulun o momonsoi , ’ ka dau , ” ka diyolo' .
41014059	Nga' a' i' mogiiyo i pinoboros di tulun di suminiliu'd sasi'ddi .
41014060	Om ingkakat no i Boyoon dot Agayo dot Imam dot id toguang ngai' diyolo' , om uhoto' no dau i Yesus do poingkaa , “ A' nu i' simbaron i pinotondos diyolo' diya'ddi ? ” ka dau .
41014061	Nga' a' nopo minungkomi i Yesus . Om a' iyau suminimbar . Om uhoto' po kawagu di Boyoon dot Agayo dot Imam i Yesus do poingkaa , “ Iya' nogi' i Raja' do Gampamasi , i Tanak do Kinorohingan dit Olidang Kopio ? ” ka dau .
41014062	Om boros ka di Yesus do suminimbar , “ Iyoho' nogi' iri . Om kokito ngai' kou nondo do Tanak do Tulun do poirikau do hiri'd dawananan do Kinorohingan dit Osundu Kopio , om rumikot iyau dot id rolot do haun do mantad hilo'd tawan ! ” ka dau .
41014063	Om hurako' nopo di Boyoon dot Agayo dot Imam i pakayan dau , om boro-boros nod , “ A' no minog do haro o sasi' !
41014064	Nokorongou ngai' kou no di boros dau do mongindaraat do Kinorohingan . Poingkuro no o dokoyu'd tosorou do dinondo ? ” ka dau . Om oinsanan nopo iyolo' do pinopoboros do kisala' i Yesus om apatut do hukuman do kapatayon .
41014065	Om timpuun noddi o piro-piro o tulun do mindula' di Yesus , om sompono' no diyolo' o mato dau om pimbabagai nogi' , om moro-boros do poingkaa , “ Tonduwai daa ondung isai i minomobog diya' ? ” ka . Om iri nogi' i piro-piro o madtatamong nga' minintompiling i' di Yesus .
41014066	Tontok di hiri i Pitrus id natad , om rikot noddi do hiri o tiso' o tondu' do susuhuon di Boyoon dot Agayo dot Imam .
41014067	Om kokito no dau i Pitrus do magamut do hiri'd somok di tapui , om sonsodo' no dau o rabas di Pitrus , om boro-boros nod , “ Okon toi ko' iya' nga' songkoruhangan ngai' nogi' di Yesus , i tulun do Nasarit diri ? ” ka dau .
41014068	Nga' pogolim no i Pitrus . Boros ka dau do suminimbar di susuhuon diri , “ A' oku i' koilo om a' oku kosuhut dino komoyon nu , ” ka dau . Om ongoi noddi i Pitrus do hiri'd wawayaan do sumuang do hiri'd natad di walai di Boyoon dot Agayo dot Imam . [ Om diiri nod minoningkukuhuk i manuk . ]
41014069	Om kokito po kawagu di tondu' diri i Pitrus , om boro-boros noddi iyau dot id koinsanai di tulun di hino'd hiri , “ Atantu' nod iyau nga' songkoruhangan nogi' diyolo' , ” ka .
41014070	Nga' pogolim po kawagu i Pitrus . Om a' po alaid do mantad diri om boro-boros no dot id di Pitrus i tulun di hino'd hiri do poingkaa , “ A' nu no milo dot olimon dot iya' nga' songkoruhangan i' diyolo' , tu' iya' nga' mantad i' do hilo'd Galilia ! ” ka diyolo' .
41014071	Om boros kaddi di Pitrus , “ Sumumpa' oku no dot otopot i' iti poboroson ku ! Hukuman oku nopod Kinorohingan do mongudut oku no ! ” ka dau .
41014072	Om diiri nod minoningkukuhuk i manuk do koinduwo . Om kahandamai noddi di Pitrus do nokopomisunud mantad no i Yesus dau dot , “ A' po koponingkukuhuk o manuk dot induwo , om intolu kono pogolim doho' , ” ka . Om pingihad tomod noddi i Pitrus .
41015001	Osuab poddi kopio , om oinsanan nopo i Gompomutus do Don Tugama' om i boyoon dot imam om i boyoon do tulun do Yohudi om i guru do Tourat do minogiboro-boros dot oruuhai . Om kagasai noddi diyolo' i Yesus , om suhuo' no diyolo' iyau do minamanau om patahako' noddi diyolo' iyau dot id di Pilatus .
41015002	Om uhoto' no di Pilatus i Yesus do poingkaa , “ Otopot no do raja' ko do tulun do Yohudi ? ” ka dau . Om boros ka di Yesus do suminimbar , “ Iyo nondo ino boros nu , ” ka dau .
41015003	Om ogumu' o pinoboros di piro-piro o boyoon dot imam do papasala' di Yesus .
41015004	Om uhoto' po kawagu di Pilatus i Yesus , “ A' ko i' nangku sumimbar ? Tu' antangai pogi' nga' ogumu' no i pinoboros diyolo' do papasala' diya' ! ” ka dau .
41015005	Nga' a' nopo suminimbar i Yesus dot ongoiso' piya , gisom do nosuayan i Pilatus .
41015006	Pointikid-tikid do Tadau'd Agayo do Paska , om koubasan no di Pilatus do papalabus do songulun di songinggiil do tumanud do pokionuon di tulun dot ogumu' .
41015007	Om haro'ddi o songulun dot id pogialatan di tulun di songinggiil di nakapamatai'd tulun do tontok di suminaap iyolo'd porinta . Ngaran nopo di tulun diri om i Barabas .
41015008	Om timung ngai' noddi i tulun dot ogumu' , om pokionuo' no diyolo' do polobuson di Pilatus o songulun di poinggiil do miagal di koubasan do wonsoyon di Pilatus .
41015009	Om uhoto' no di Pilatus iyolo' . Boros ka dau , “ Uhang i' dokoyu do polobuson ku dokoyu ilo raja' do tulun do Yohudi ? ” ka .
41015010	Tu' pinoboros pogi' di Pilatus o miagal diri nga' noilaan no dau do kinapatahakan nopo di piro-piro o boyoon dot imam , di Yesus dot id dau nga' osolon i' toomod iyolo' .
41015011	Nga' a' nopo otingkod-tingkod i piro-piro o boyoon dot imam do mominsuhu' di tulun dot ogumu' do monuhu' di Pilatus do papalabus di Barabas .
41015012	Om uhoto' po kawagu di Pilatus i tulun dot ogumu'ddi , “ Iyo nopoddi , om nunu'ddi ot apatut ku'd wonsoyon dot id tulun di roitan dokoyu'd raja' do tulun do Yohudi'ddi ? ” ka .
41015013	Om pagarango' no diyolo' o poingkaa , “ Posolibon nopo iyau , ” ka .
41015014	Nga' boros ka di Pilatus do minuhot diyolo' , “ Nunu o karaaton dau ? ” ka dau . Nga' okon nogi' dot opuhod iyolo' do pinapagarang do , “ Posolibon nopo iyau ! ” ka .
41015015	Om polobuso' noddi di Pilatus i Barabas . Om ponuhu' no iyau'd tulun do momobog di Yesus , om patahako' nogiddi do posolibon . Tu' poposonong i Pilatus do ginawo di tulun dot ogumu' .
41015016	Om posuango' noddi di piro-piro o soudor i Yesus do hiri'd tiiyonon do momisara' i hiri'd walai do gobunor , om oinsanan nopoddi i posukan do soudor do linohou do tuminimung .
41015017	Om pakayai nogiddi diyolo' i Yesus do rasuk dot otomou daragang-ragang , dit anaru , om pomonsoi no iyolo' do tupi' do raan-raan di kirugi do ponokotupi' do raja' , om potupiyai noddi diyolo' di Yesus .
41015018	Om boro-boros noddi iyolo' do sumuwau dau , “ Tabi' Raja' do tulun do Yohudi ! ” ka .
41015019	Om bobogo' nogiddi diyolo' di sukud o tulu di Yesus . Om pindulaai diyolo' iyau . Om minotud iyolo' dot id toguang di Yesus .
41015020	Kohingi-hingi poddi diyolo' iyau , om iduwo' no diyolo' i rasuk dit otomou daragang-ragang om porosukai no diyolo' kawagu i rasuk mantad di Yesus , om posoliwano' noddi iyau dot ongoyon posolibo' .
41015021	Hiri noddid tanga'd ralan om sansagai no diyolo' ot iso' o tulun do sumaan di salib di Yesus . Iri nopo tulun diri om mantad id kampung , om pakayaan do hiri'd bandar . ( Ngaran nopo dau om i Simun , i mantad hilo'd Kirini di gulu po — i tapa' di Aliksandor om i Rupus . )
41015022	Om pokoyoo' noddi diyolo' i Yesus dot id iso' o kinoiyonon di roitan do Gulguta . Komoyon nopoddi nga' , “ Kinoiyonon do Korulung do Tulu ” .
41015023	Om hiri no do pinoinum daa diyolo' i Yesus do waig dot anggur i rinalatan do mur , nga' a' i' mininum i Yesus di waig dot anggur diri .
41015024	Om posolibo' noddi diyolo' i Yesus , om pogibohogi-hogio' no diyolo' i pakayan dau , do nundi' do minanantu' dit aanu do pointikid-tikid diyolo' .
41015025	Om jam kosiam nogid kosuabon do pinasalib diyolo' i Yesus .
41015026	Om posokoto' no diyolo' do hiri'd dompok ponong id sawat di salib di Yesus i pinotulisan do pinotondos dot id dau do poingkaa , “ Iti no i Raja' do tulun do Yohudi , ” ka .
41015027	Om pinapasalib po iyolo' do duwo o tulun di mananakau do pinaandad di Yesus . Om iri no tiso' om id dawananan di Yesus , om iri no tiso' om id dogibangan dau .
41015028	[ Om iyo noddi do nabayaan i nokotulis dot id Buuk do Kinorohingan do poingkaa , “ Pohompiton iyau do tulun dit angaraat , ” ka . ]
41015029	Om songbingog-bingog do tulu i tulun di katalib do hiri om momohingi-hingi di Yesus . Boros ka diyolo' , “ Iya' no i minomoros do mamaraag di Walai'd Sasambayangan dot Agayo , om kowonsoi i' kaka'ndo iri dot id suang do tolu o tadau .
41015030	Lintuhun daa do mantad hino'd salib , om posion no o tinan nu ! ” ka diyolo' .
41015031	Om i piro-piro o boyoon dot imam om i guru do Tourat nga' monguntotogod nogi' di Yesus . Boros ka diyolo' do mogiboro-boros , “ Mamasi i' iyau'd tulun do suwai , om a' indo milo do mamasi do dau'd tinan !
41015032	Ondung raja' iyau dot Israil , om Raja' di Gampamasi , om lumintuhun nopo daa iyau do mantad hilo'd salib do dinondo , om kokito i' iyahai om otumbayaan indo iyahai dau ! ” ka . Om i tulun di pinasalib do poindamot di Yesus nga' momohingi-hingi i' dau .
41015033	Om pitangaadau noddi , om tuong nopo o pointongkop do pomogunan diri do solinaid do tolu o jam .
41015034	Om pomogiak no i Yesus dot opuhod di jam kotolu nod sosodopon . Boros ka dau , “ Iloi , Iloi , lama sabaktani ? ” ka . Komoyon nopoddi nga' , “ Oi Kinorohingan ku , oi Kinorohingan ku , nokuro tu' tinongkiadan oku diya' ? ” ka .
41015035	Om haro'ddi o piro-piro o tulun do hiri do nokorongou do giniakan diri . Om boros ka diyolo' , “ Momolohou iyau di Ilia ! ” ka .
41015036	Om osiau nopo i tiso' diyolo' do minongoi panganu di koiyo-iyo'd rongilut . Om poobugo' nori do waig dot anggur dit oonsom . Om posuluho' no dau do tompok dot iso' o kayu , i koiyo-iyo'd rongilut diri om poinsawato' noddi dau do pinopotopis di munung di Yesus , mikuwo'd minoro-boros do poingkaa , “ Andad toko' po , antangai toko' po ondung rumikot i Ilia do mongoi popolintuhun dau do mantad hilo'd salib , ” ka .
41015037	Om pomogiak noddi i Yesus , om koidu' no o ginawo dau .
41015038	Om i tirai di pinorinding do hiri'd Walai'd Sasambayangan dot Agayo nga' kopiduwo nopo do nohurak do mantad po do hiri'd sawat om gisom do nokosondot do hiri'd siriba' .
41015039	Om i soudor di poingkakat dot id somok di salib nga' nokokito nogi' do kowoyo-woyoo' di Yesus do minatai . Om boros ka di soudor diri , “ Otopot no kopio do Tanak do Kinorohingan o tulun diti , ” ka dau .
41015040	Om haro nogi' o piro-piro o tongoondu' do hiri'd sodu' do nokokito ngai'ddi . Id pogialatan nopo diyolo'ddi om hino nogi' i Salomi , om i Maria Magdalina , om i Maria i tina' di Yakub it omulok poddi , om i Yosis .
41015041	Om iyolo' no i tongoondu' di tuminanud di Yesus om minonguhup dau di hilo' po iyau id Galilia . Om ogumu' po o tongoondu'd suwai do hiri di nangkatanud di Yesus do minongoi do hilo'd Yorusalim .
41015042	Om tumuong noddi , om korikot no i Yusup i mantad hilo'd Arimatia . Iyau nopo om id pogialatan nogi' di Gompomutus do Don Tugama' di pusohon kopio . Om iyau nga' mandad-andad nogi' do korikatan di Pomorintaan do Kinorohingan . Tadau nopoddi om tadau do Kopongumpayan . ( Iri no i tadau dit a' po orikot o tadau'd Sabat . ) Om iri noddi o nakatama-tama' di Yusup do mongoi solowot di Pilatus do mokianu di rata' di Yesus .
41015043	
41015044	Nga' osuayan no i Pilatus do nokorongou do napatai no i Yesus . Om ponuhu' noddi i Pilatus do tulun do mongoi pomolohou di boyoon do soudor , om uhoto' no di Pilatus iyau ondung laid no kapatai i Yesus .
41015045	Om korongou poddi di Pilatus i boros di boyoon do soudor diri , om pabanaro' noddi di Pilatus i Yusup do minongongoi di rata' di Yesus .
41015046	Om pomoli noddi i Yusup do kain linan dit osonong kopio , om polintuhuno' no dau i rata' di Yesus , om lopoto' no dau di kain . Om ongoyo' no dau lobongo' i rata' di Yesus do hiri'd lobong di pinoluang do hiri'd pampang . Om liido' no dau o watu dot agayo do pinonompon di wawayaan di lobong .
41015047	Om nokito i' di Maria Magdalina , om i Maria i tina' di Yosis , i pinoilihan di rata' di Yesus .
41016001	Om katalib poddi i tadau'd Sabat , om ongoi no i Maria Magdalina , om i Maria i tina' di Yakub om i Salomi , pomoli do tumau dit osonong o kosingudan do pongumau di rata' di Yesus .
41016002	Om osuab po di tadau'd koiso' do minggu'ddi , di mulai nogi' o tadau , om ongoi no iyolo' do hiri'd lobong .
41016003	Om tontok di hiri po iyolo'd tanga'd ralan om pogiboro-boros no iyolo' do poingkaa , “ Isai ma o monulung dati' do momoliid di watu di pinonompon di wawayaan di lobong diri ? ” ka . Tu' iri nopo i watu'ddi om agayo kopio . Om korikot noddi iyolo' do hiri'd lobong , nga' kokito no diyolo' do noliid no i watu .
41016004	
41016005	Om suang noddi iyolo' do hiri'd lobong diri . Om kokito no diyolo' o songulun o tanakwagu do kipakayan dot anaru dot opurak , do poirikau do hiri'd suang di lobong do hiri'd dawananan diyolo' . Om kapagag nopo iyolo' .
41016006	Om boros ka di tanakwagu'ddi dot id diyolo' , “ Kada' kou kooris ! Oilaan ku i' do mogihum kou daa di Yesus i tulun do Nasarit i pinasalib diri . A' no iyau hino'd hiti . Tu' napasi no iyau kawagu ! Ongoi kou pogi' ontong dilo kinoliiyon dau .
41016007	Nga' pamanau kou nogi' do dinondo do mongoi pomisunud di piro-piro o tumatanud dau om i Pitrus do habar diti . Om poboroson no o poingkaa , ‘ Mogulu - gulu iyau dokoyu do kumaa do hilo'd Galilia . Om okito indo dokoyu i Yesus do hilo' , do miagal di nokoboros mantad dau dokoyu , ’ kanto , ” ka di tanakwagu .
41016008	Om soliwan no iyolo' do mantad hiri'd lobong om panangkus noddi iyolo' tu' nakapagag kopio iyolo' om moddosi . Om aiso' i' o pinosunud diyolo' dot id disai nopo tu' moddosi tomod iyolo' . [
41016009	Om ongoi noddi i tongoondu'ddi solowot di Pitrus om i piro-piro tambalut di Pitrus , om susuyo' no diyolo' dot oniiba' o koinsanai di pinoboros di tanakwagu'ddi dot id diyolo' .
41016010	Om i Yesus piya'ddi nga' pinopopinsusui i' do pinolombus di tongotumatanud dau , di habar dot olidang om i poingompus do pasal do koposion dit aiso' o kopupuson , do mantad pod hilo'd koulayon om gisom do hilo'd kotonobon . ]
41016011	Nga' a' i' iyolo' notumbayaan do nokorongou di boros di Maria Magdalina do napasi kawagu i Yesus om nokito di Maria iyau .
41016012	Om intalang poddi kawagu i Yesus dot id duwo o tumatanud dau , nga' suwai no o kowoyo-woyoo' di Yesus do minintalang dot id diyolo' . Tu' minintalang iyau di maso diyolo' do manau-panau do kumaa dot id iso' o kampung .
41016013	Om poguliai noddi diyolo' do minongoi poposunud diri dot id kinoruhangan diyolo'd suwai . Nga' a' i' iyolo' notumbayaan .
41016014	Om id tohuri noddi om intalang no i Yesus dot id hopod om iso' di tumatanud dau , di masaan diyolo'd makan . Om togodo' noddi di Yesus iyolo' tu' a' i' ogirot o kotumbayaan diyolo' om ongokodou o ginawo , gisom dot a' iyolo' minonumbayaan di tulun di nokokito kopio di Yesus do napasi kawagu .
41016015	Om boro-boros noddi i Yesus diyolo' do poingkaa , “ Ongoi kou no dot id pointongkop do pomogunan om popinsusuyon no dokoyu i Habar dot Osonong do mantad id Kinorohingan dot id pointikid-tikid do tulun .
41016016	Iri nopo tulun dit otumbayaan om i nobotisan om apasi no . Nga' iri nopo tulun dit a' otumbayaan om hukuman no .
41016017	Koinsanai'd tulun dit otumbayaan doho' om onuan nondo iyolo'd kuasa do momonsoi'd koimayaan : monunsub nondo iyolo' do rusod dot araat dot id suang do ngaran ku , om mimboros iyolo' di boros dit a' diyolo' noilaan mantad .
41016018	Ondung koigit iyolo'd tulanut ko' koinum di kawanit om a' i' iyolo' matai . Om ondung sukabayan diyolo' i tulun do sumakit om ongolingasan nopo i tulun diri , ” ka di Yesus .
41016019	Om boro-boros poddi i Tuhan Yesus diyolo' , om poinsawato' no iyau do hilo'd surga . Om hilo' no iyau'd momorinta' do poinsugku'd Kinorohingan .
41016020	Om pamanau noddi i piro-piro o tumatanud dau do pinopopinsusui di habar do mantad id Kinorohingan do hinonggo-honggo nopo . Om Tuhan nga' minuhup i' diyolo' do momonsoi do karaja'ddi . Om pinopointalang kopio dot otopot kopio i popinsusuyon diyolo' dot i kongoimayaan o pinopointalang kopio . ] [
42001001	Oi Tiopilus , Ogumu' no o tulun do tuminotos kopio do minumbal do minonulis dot oulud o pinonulis do pasal di nongosiliu dot id pogialatan toko' .
42001002	Tinulis diyolo' iri do tumanud di pinosusui di tulun di nongkokito kopio di nongosiliu'ddi do mantad di kinoimpuunon nogi' om di pinopinsusui i habar diri .
42001003	Om kosorisid ngai' ku poddi iri do mantad di koimpuuno' i' om osorou ku'ddi dot osonong do monulis oku dot iso' o buuk dit oulud kopio o ponunulis do maan do popoilo diya' oi Tuan .
42001004	Koponulisan ku nopodti om popoilo diya' dot iri nopo i nokotuduk dot id diya' om otopot i' kopio .
42001005	Tontok dit i Horudis o raja' do hilo'd pomogunan do Yudia , om haro o songulun ot imam dot i Sakaria o ngaran . Iyau nopo om mantad id sinompuruan dot imam di suminolusuk di Abia . Ngaran nopod sawo dau om i Ilisabit , om iyau nga' sinakagon nogi' dot imam .
42001006	Mumboyo' goduwo nopo iyolo' do koinsanai di ponuhuan om it oturan do Tuhan , om aiso' no o tolib-toliban diyolo' . Om kohubayaan do Kinorohingan o koposi-posion diyolo' goduwo .
42001007	Om molohing no iyolo' goduwo , nga' aiso' i' o tanak diyolo' , tu' a' i' maganak i Ilisabit .
42001008	Insan o tadau , do tontok dit di Abia do sinompuruan o noontok do kumaraja' , om i Sakaria o kuminaraja' di karaja' dit imam di mongoi timbaba' do Kinorohingan .
42001009	Om undio' noddi di piro-piro ot imam do tumanud di koubasanan do wonsoyon diyolo' , om i Sakaria diri o nopili' do sumuang dot id Sasambayangan dot Agayo do modtutud di kominyan .
42001010	Om tontok di maso do tutudan i kominyan , om sumambayang i tulun dot ogumu' do hiri'd soliwan .
42001011	Om tontok noddi do minintalang o moloikat do Tuhan dot id di Sakaria , do poingkakat do hiri'd ponong id wanan di mija' di podtutudan do kominyan .
42001012	Om kotigowo nopo i Sakaria do nokokito di moloikat diri om nooris iyau .
42001013	Nga' boro-boros noddi i moloikat do poingkaa , “ Kada' kooris , oi Sakaria . Tu' norongou nod Kinorohingan i sambayang nu . Om maganak nondo i Ilisabit , i sawo nu dot iso' o tanak do kusai . Om pungaranan no kopio i tanak diri dot i Yohanis .
42001014	Om osusu nopondo i tanak diri om otood ko nondo kopio om ogumu' nogi' o tulun do suwai dot otood .
42001015	Om iyau nopo om sumiliu nondo do tulun dot agayo o ngaran dot id pagantangan do Tuhan , om a' iyau monginum do waig dot anggur om a' monginum di tiinumon di kaawuk . Om porintaon mantad no iyau do Rusod do Kinorohingan do mantad di kosususu po iyau .
42001016	Om ogumu' nogi' o tulun dot Israil dot aangatan dau do gumuli' dot id Kinorohingan , i Tuhan diyolo' .
42001017	Om osiliu nondo iyau do susuhuon do Tuhan dit okoris om kikuasa' do miagal di Ilia . Om popiulud nondo iyau di tapa' dot id tangaanak , om i tulun dit a' minumboyo' nga' tudukan nondo dau do gumuli' dot id pomusarahan dit otopot . Om iyo noddi iyau do poposodia'd tulun do rumamit do Tuhan , ” ka dau .
42001018	Om ponguhot no i Sakaria di moloikat diri do poingkaa , “ Poingkuro o koilaan ku dot osiliu kopio o miagal diri ? Tu' molohing oku no , om i sawo ku nga' molohing no , ” ka dau .
42001019	Om boros ka di moloikat do suminimbar , “ Iyoho' nopodti om i Gabriol , i mogobi-obi' do Kinorohingan , om sinuhu' oku dau do mongoi popoboros do habar dot osonong diti dot id diya' .
42001020	Om nunu nopo i poboroson ku om ongosiliu ngai' nondo iri dot orikot i maso . Nga' iyo nopondo tu' a' ko otumbayaan , om a' ko nondo koboros ; obobou ko nondo do gisom dot osiliu i pinoboros ku , ” ka dau .
42001021	Om sangandad-andad diri di Sakaria i tulun dot ogumu' . Om ongosuayan ngai' iyolo' ondung nokuro tu' alaid kopio i Sakaria do hiri'd suang di Walai'd Sasambayangan dot Agayo .
42001022	Om kosoliwan noddi iyau , nga' a' noddi iyau milo do moro-boros dot id diyolo' . Om pimbouran po dau di longon dau iyolo' tu' notilombus no iyau'd nobobou . Om koilaai noddi di tulun do nokokito iyau do pinointalang do hiri'd Walai'd Sasambayangan dot Agayo .
42001023	Om kopongo poddi di Sakaria o karaja' dau do hiri'd Walai'd Sasambayangan dot Agayo , om uli' noddi iyau do hiri'd walai dau .
42001024	Om a' poddi alaid do mantad diri , om ponontian no i Ilisabit , i sawo dau . Om indualai nopoddi i Ilisabit do solinaid do limo o tulan .
42001025	Om boros ka di Ilisabit , “ Tinulung oku nogiddi do Tuhan . Om tinanus dau o kointingayaman ku , ” ka .
42001026	Om tontok dit onom no o tulan di Ilisabit do monontian , om suhuo' nod Kinorohingan i moloikat Gabriol do mongoi do hilo'd Nasarit it iso' o bandar di hilo'd watas do Galilia .
42001027	Om suhuo' no dau i Gabriol do mongoi solowot dot iso' o tondu' dit a' po notoning do kusai , dot i Maria o ngaran . Iri nopo i sumandak diri nga' kitunang no dot i Yusup o ngaran , i sinakagon di Raja' Daud .
42001028	Om ongoi no i moloikat diri solowot di Maria om boro-boros nod poingkaa , “ Osimbayan ko no ! Iya' i nabarakatan do Tuhan di poimaha' kopio . Tuhan no o moyo-woyo' diya' ! ” ka dau .
42001029	Om kotigowo nopo i Maria do nokorongou di boros di moloikat diri . Om momusorou iyau ondung nunu kopio o komoyon di podsusuwau .
42001030	Om boro-boros noddi i moloikat dot id dau , “ Kada' kooris oi Maria , tu' kohubayaan ko i' do Kinorohingan .
42001031	Om monontian ko nondo , om mogkosusu ko dot iso' o tanak do kusai , i mositi' no do pungaranan nu dot i Yesus .
42001032	Om abantug nondo iyau om roitan iyau do Tanak do Kinorohingan dit Asawat Kopio . Om Tuhan no i Kinorohingan o moniliu dau do raja' do miagal di Raja' Daud , i taki-aki dau .
42001033	Om iyau nondo o momorinta' do miagal do raja' di sinakagon di Yakub do gisom dot alaid . Om aiso' nondo o kopupuson do pomorintaan dau , ” ka dau .
42001034	Boros kad Maria dot id moloikat diri , “ Poingkuro'ddi dot osiliu o miagal diri , tu' a' oku i' nokoumbal do notoning do kusai , ” ka dau .
42001035	Om boros ka di moloikat do suminimbar , “ Rumikot nondo o Rusod do Kinorohingan dot id diya' , om olopot ko nondod kuasa' do Kinorohingan . Om iri no o kopomoroitan di tanak di pogkosusuon diri dot Olidang , om Tanak do Kinorohingan .
42001036	Soroho' pogi' i Ilisabit i koobpinayan nu , i roitan do tulun dot a' maganak , nga' onom no o tulan dau do monontian do molohing piya iyau .
42001037	Tu' aiso' i' ot a' milo'd Kinorohingan do wonsoyon , ” ka dau .
42001038	Om boros kaddi di Maria , “ Iyoho' nopo om susuhuon id Tuhan ; om powonsoyon nopo dot id doho' o miagal dino nokoboros nu , ” ka dau . Om tongkiad noddi di Maria i moloikat .
42001039	Om oruhai poddi do mantad diri om ongoi noddi i Maria dot id iso' o bandar do hilo'd Yudia , i hiri'd konuluhanan .
42001040	Om ongoi no iyau do hiri'd walai di Sakaria . Om kasalakoi noddi i Maria , om boro-boros no iyau do suminuwau di Ilisabit .
42001041	Om soira' di norongou di Ilisabit i boros di Maria do suminuwau dau om pinggura' nopo i ragang dot id tian di Ilisabit . Om koporinta' noddi i Ilisabit do Rusod do Kinorohingan .
42001042	Om boro-boros noddi iyau dot opuhod do poingkaa , “ Iya' no i nabarakatan kopio dot id pogialatan do koinsanai'd tongoondu' ! Om barakatan no i tanak di pogkosusuon nu !
42001043	Isai kopio oku'dti tu' rumikot dot id doho' i tina' do Tuhan ?
42001044	Tu' soira' do nokorongou oku do boros nu do suminuwau om inggura' nopo ilo ragang do hilo'd tian ku dot atataadan .
42001045	Olumaag ko no , tu' notumbayaan ko dot ongosiliu ngai' o nunu nopo i nokoboros do Tuhan dot id diya' , ” ka dau .
42001046	Boros ka di Maria , “ Mamarayou oku nod Tuhan ,
42001047	om otood oku no kopio dot i Kinorohingan di gampamasi doho' o kataadan ku .
42001048	Tu' nosorou oku i' dau , i susuhuon dau dit aiso' i' o ngaran-ngaran ! Tu' mantad pondod baino' , om oinsanan nopo o bansa' do pokolumaag doho' .
42001049	Tu' winonsoi id Kinorohingan dit Osundu Kopio it agayo kopio dot id doho' . Olidang no o ngaran dau ;
42001050	om insianan i' do Tuhan , o koinsanai do sinakagon do tulun dit oronok dau .
42001051	Nga' iri nopo tulun di minggayo-gayo , om popogitompias-piason id Tuhan dot i kokoriso' dau o popogitompias-pias , om raagon dau i nosorou mantad diyolo' do wonsoyon diyolo' .
42001052	Om i piro-piro o raja' nga' polintuhunon dau do mantad id tirikohonon diyolo' do don raja' , om poinsawaton dau i tulun dit aiso' o ngaran-ngaran .
42001053	Om i tulun di louson nga' pingyahanon nondo dau do koinsanai dit ongosonong , om uyungon dau i tulun do kaya' do gisom dot aiso' no ot oigit-igitan dau .
42001054	Tulungon i' dau ot Israil i susuhuon dau , do tumanud di batos dau di pinabatos dau dot id taki-aki toko' .
42001055	A' id Tuhan olihuan i batos dau , do momuhawang dot id di Abraham om id sinakagon dau do gisom dot alaid , ” ka dau .
42001056	Om haro i' doti' o tolu o tulan do koloido' di Maria do poundorong do hilo'd di Ilisabit , om uli' nogi' iyau do hiri'd walai dau .
42001057	Om korikot noddi o tulan do kosusuan di Ilisabit . Om kosusu noddi iyau om kusai o tanak dau .
42001058	Om korongou noddi i tulun di hiri'd doros-oros diyolo' om i koobpinayan diyolo' do kosonongo' do Tuhan dot id di Ilisabit , om iyolo' nga' tuminonggoi nogi' dau dot ongotood .
42001059	Om korikot poddi do walu' o tadau do tumur di tanak diri , om rikot noddi i tulun do minongoi ponunat di tanak . Om pungaranai daa'ddi diyolo' i tanak diri dot i Sakaria tu' pasangayon diyolo' di ngaran di tapa' di tanak .
42001060	Nga' boros ka di tina' dau , “ Okon i' ko' ino o pomungaran dau ; pungaranan iyau dot i Yohanis , ” ka dau .
42001061	Nga' boros ka diyolo' dot id dau , “ Nga' aiso' i' o tongosongulun piya dot id pogialatan do koobpinayan nu do kingaran dot iyo'ddi , ” ka .
42001062	Om bourai no diyolo' i Sakaria do minonguhot ondung isai o korohian dau do pomungaran di tanak .
42001063	Om pokianu no i Sakaria dot iso' o watu do ponulisan om tuliso' no dau o poingkaa , “ Ngaran nopo dau om i Yohanis , ” ka . Om kosuayai ngai' nopo iyolo' .
42001064	Om maso nogiddi do nokoboros kawagu i Sakaria om pamarayou noddi iyau'd Kinorohingan .
42001065	Om kongooris ngai' nopoddi i tulun dit id doros-oros diyolo' , om kotongkop noddi o habar diri do pointongkop do hiri'd konuluhanan do Yudia .
42001066	Om koinsanai di tulun di nongkorongou do habar diri , om monguhot ngai' nopo ot id ginawo diyolo' do poingkaa , “ Nunu ma o kosilihon dilo tanak dilo' do koimbagu ? ” ka no . Tu' atalang no kopio do moyo-woyo' i' o Tuhan di tanak diri .
42001067	Om koporinta' noddi do Rusod do Kinorohingan , i Sakaria , i tapa' di tanak diri , om posunudo' noddi dau i boros do mantad id Tuhan . Boros ka dau ,
42001068	“ Kainou mamarayou'd Tuhan , i Kinorohingan do bansa' dot Israil ! Nokorikot no iyau do mongoi ponulung do tulun dau om mongoi papalabus diyolo' .
42001069	Minanahak iyau dati' do gampamasi dit okoris , i sinakagon di Daud , i susuhuon dau .
42001070	Tu' nakabatos mantad nod Tuhan do pinolombus di piro-piro o nabi di pinili' dau di gulu po ,
42001071	do popoidu' iyau dati' do mantad id pisangod toko' , om mantad id kuasa' di tulun dit angaraatan dati' .
42001072	Om popointalang do kopuhawango' dau dot id taki-aki toko' , om sulungon kasai' dau i batos dau dit olidang .
42001073	Om nokosumpa' no iyau dot id di Abraham i tapa' toko' , om nakabatos iyau do popoidu' dati' do mantad id pisangod toko' , om a' toko' indo ooris do momonsoi do karaja' dau .
42001074	
42001075	Om sumambayang kasai' toko' i' dot id dau , om poposonong do ginawo dau do solinaid toko' do poimpasi .
42001076	Oi tanak ku , roitan ko nondo do nabi do Kinorohingan it Asawat Kopio . Iya' no i sinuhu' do mogulu do Tuhan do mamarantis do ralan do wayaan dau ,
42001077	om popoilo dot id tulun di songonuon do Tuhan do posion nondo iyolo' , dot oompunan do Kinorohingan i dusa diyolo' .
42001078	Opuhawang i' o Tuhan toko' om obinsianan iyau ; tu' kinorikatan nopo dau om mongoi pamasi dati' . Om iyo po iyau'd tadau di mulai do dongkosuabon ,
42001079	om iyo noddi iyau'd monitiu do koinsanai'd tulun di poimpasi dot id totuong om id kopoddosian . Om mangahak iyau dati' do sumusui di ralan do kumaa id kosimbayanan , ” ka dau .
42001080	Om mayo-gayo nopoddi i tanak di Sakaria'ddi , om muhang-ruhang o kokoriso' dau di don rusod . Om undorong nopoddi i tanak di Sakaria'ddi do hilo'd tana' do kowotuan do gisom do norikot i maso dau do mintalang dot id bansa' dot Israil .
42002001	Om tontok nopoddi om ponuhu' no i Kaisar Agustus do koinsanai di rayat do pomorintaan do Rum do mongoi pokitulis do ngaran do hiri'd pongintaban do tulun .
42002002	Om iti nopo pinongintaban do tulun dit insan nogidti om pinaharo di tontok dot i Kirinius o gobunor do pomogunan do Siria .
42002003	Om oinsanan nopoddi i tulun do minongoi pokitulis do ngaran do hiri'd bandar di tadon diyolo' .
42002004	Om i Yusup nogi' i mantad id bandar do Nasarit it id watas do Galilia , nga' minongoi nogi' do hilo'd bandar do Baitlahim , it id watas do Yudia , i kinosusuon di Raja' Daud . Tu' i Yusup nopo om sinakagon di Daud .
42002005	Om pokitulisai noddi di Yusup o ngaran dau do miwoyo' di Maria , i tunang dau , di monontian no .
42002006	Om di nopo di hilo' iyolo'd Baitlahim om korikot noddi o maso do kosusuan di Maria .
42002007	Om kosusu no iyau dot iso' o tanak do kusai . Om iri no o tanak dau dit id gulu . Om rilitai no di Maria do kain i tanak diri , om poodopo' no dau do hiri'd ponunumadan do sapi' di kisuang do sakot do nokoring ; tu' aiso' no o niyonon diyolo' do hiri'd walai'd sisiwaan .
42002008	Om totuong iddi do haro o piro-piro o gompomogompi'd dumba' do madtamong do dumba' diyolo' do hiri'd kobuturan dot id watas diri .
42002009	Om sigog id intalang o moloikat do Tuhan dot id diyolo' , om kotitiu no iyolo' do tulinau do mantad id Tuhan di kosorong tomod . Om moddosi tomod diri iyolo' .
42002010	Nga' boro-boros noddi i moloikat dot id diyolo' do poingkaa , “ Kada' kou poddosi , tu' iyoho' nopodti om poporongou dokoyu do habar dot osonong . Iri no i habar do popotood do koinsanai'd tulun .
42002011	Tu' tadau nod baino' do nosusu do hilo'd bandar di Daud i Raja' do Gampamasi dokoyu , iri no i Kristus , i Tuhan .
42002012	Iti no o tanda' do koilaan dokoyu dot otopot iti : Okito nondo dokoyu i ragang do rinilitan do kain om poingodop dot id iso' o ponunumadan do sapi' , ” ka dau .
42002013	Om sigog nopoddi om ogumu' o moloikat do suwai do poiruhang di moloikat diri . Om modsinding iyolo' do mamarayou'd Kinorohingan do poingkaa ,
42002014	“ Royohon no o Kinorohingan di hilo'd tawan dit id sawat kopio ! Om osimbayan no o ginawo di tulun do hiti'd pomogunan di kohubayaan do Tuhan , ” ka .
42002015	Nga' soira'ddi do nokotongkiad diyolo' i moloikat diri , do guminuli' iyolo' do hilo'd surga , om pogiboro-boros noddi i gompomogompi'd dumba'ddi do poingkaa , “ Kainou mongoi'd hilo'd Baitlahim do mongoi ontong di nosiliu'ddi , do miagal di pinoboros do Tuhan dot id dati' , ” ka .
42002016	Om arau-arau nopoddi i gompomogompi' do dumba'ddi do minamanau . Om kabantalai noddi diyolo' i Maria om i Yusup , om i ragang di poingodop do hiri'd ponunumadan do sapi' .
42002017	Om soira' di nokito di gompomogompi' do dumba'ddi i ragang diri , om posunudo' no diyolo' i pinoboros di moloikat dot id diyolo' do pasal di ragang .
42002018	Om ongosuayan ngai' nopoddi i tulun di nokorongou di pinosusui di gompomogompi'd dumba'ddi .
42002019	Nga' pakangkabo' ngai' nopo di Maria iri , om pinsarahan dau o komoyon .
42002020	Om uli' ngai' noddi i gompomogompi' do dumba'ddi do hiri'd kobuturan do mikuwo'd popoinggayo om mamarayou'd Kinorohingan . Tu' koinsanai di norongou om i nokito diyolo' nga' miontok ngai' nopo di pinoboros di moloikat dot id diyolo' .
42002021	Om korikot poddi o walu' o tadau do tumur di tanak diri , om sunatai no i tanak . Om pungaranai no diyolo' iyau dot i Yesus , do miagal di pinomungaran mantad di moloikat di tanak diri di ponontianon nogi' iyau di tina' dau .
42002022	Om korikot noddi i maso di Yusup om i Maria do momonsoi di wonsoyon di natantu' mantad do pomolidang do tinan do tumanud di Tourat di Musa , om igitai no diyolo' i tanak diri do mongoi'd hilo'd Yorusalim dot ongoyon patahako' dot id Tuhan .
42002023	Tu' nokotulis no dot id suang dot oturan do Tuhan o poingkaa , “ Pointikid-tikid do tanak do kusai dit id gulu om mositi' no do patahakon dot id Tuhan , ” ka .
42002024	Om papatahak po iyolo' do porsombahan di sumbolion , do tumanud di natantu' mantad dot id suang dit oturan do Tuhan . Patahakon nopo diyolo' om mipasang o sikukur om duwo o tinan do punai dit okoro' po .
42002025	Om tontok nopoddi nga' haro o tulun do hilo'd Yorusalim dot i Simion o ngaran . Iyau nopo om osonong koulun , it oronok do Kinorohingan , om maso dau do magandad di maso'd Kinorohingan do mamasi do tulun dot Israil . Om moyo-woyo' dau o Rusod do Kinorohingan .
42002026	Om nosunudan no iyau do Rusod do Kinorohingan dot a' po iyau apatai dot a' po iyau kokito di Raja' do Gampamasi , i pinabatos do Tuhan .
42002027	Om suang noddi i Simion do hiri'd Walai'd Sasambayangan dot Agayo , tu' sinuhu' iyau'd Rusod do Kinorohingan . Tontok nopoddi om nigitan di Yusup om i Maria i Yesus , it okoro' poddi do hiri'd suang di Walai'd Sasambayangan dot Agayo do momonsoi di natantu' mantad do wonsoyon di ponuhuan di Tourat .
42002028	Om ongoyo' noddi di Simion kibito' i tanak diri , om pamarayou no iyau'd Kinorohingan . Boros ka dau ,
42002029	“ Baino' nopoddi oi Tuhan , om nabayaan nu no i batos nu . Om pologoso' oku nopo iyoho' i susuhuon nu dot osimbayan do matai .
42002030	Tu' nokokito oku noddi kopio di Gampamasi di mantad id diya' .
42002031	Iri nopo i Gampamasi'ddi om pinosodia' nu do bagi'd koinsanai'd bansa' :
42002032	Do miagal do tanawau di monitiu do ralan do koinsanai'd bansa'd suwai , do rumikot dot id diya' ; i tanawau di poporikot do kosuahan dot id Israil i tulun nu , ” ka .
42002033	Om osuayan nopo i tapa' om i tina' di tanak diri do nokorongou di boros di Simion do pasal di tanak .
42002034	Om barakatai noddi di Simion iyolo' , om boro-boros no iyau di Maria , i tina' di tanak diri do poingkaa , “ Nopili' no do Kinorohingan iti tanak diti do mamatai om mamasi dot ogumu' o tulun dot Israil . Om sumiliu iyau do tanda' do mantad id Kinorohingan , i saapon dot ogumu' o tulun .
42002035	Om kointalang indo it id suang do ginawo diyolo' . Om tumobok nondo dot id ginawo nu o katangaban do miagal po di gayang dot atarom , ” ka dau .
42002036	Om haro nogi' o songulun o nabi do tondu' di molohing no . Ngaran nopo dau om i Hana , i tanak di Panuil , i mantad id payat di Asur . Om turu' no o toun di Hana do kisawo ,
42002037	om kopuadai no iyau . Om walu' noddi nohopod om apat o toun do tumur dau do baino' . Om hiri kasai' nopo iyau id Walai'd Sasambayangan dot Agayo . Om monongodou-ngodou nopo om monuaban iyau do sumambayang dot id Kinorohingan do mikuwo'd puasa , do ralan do tumuku' dot id dau .
42002038	Om nokoontok no do nokorikot i Hana do maso'ddi om pamarayou noddi iyau'd Kinorohingan , om minimboros iyau do pasal di tanak diri do kumaa id koinsanai di tulun di magandad do maso'd Kinorohingan do popoidu' do Yorusalim do mantad id kosusaan .
42002039	Om kowonsoi ngai' poddi di Yusup om i Maria it apatut diyolo'd wonsoyon do tumanud dot oturan do Tuhan , om uli' noddi iyolo' do hilo'd Nasarit i hilo'd watas do Galilia .
42002040	Om mayo-gayo nopoddi i tanak diri , om murut-surut o kokoriso' . Om oilo kopio iyau om kosianan kopio iyau'd Kinorohingan .
42002041	Pointikid-tikid do toun om mongoi kasai' nopo i molohing di Yesus do hilo'd Yorusalim do mongoi pamaramai di Tadau'd Agayo do Paska .
42002042	Om tontok di hopod om duwo o toun do tumur di Yesus , om ongoi no iyolo' rapou di karamayan diri do miagal di koubasanan diyolo' .
42002043	Om kopupusai noddi i karamayan diri om uli' no iyolo' , nga' i Yesus nopo , i tanak diri , om poundorong po do hilo'd Yorusalim , nga' a' i' nokoilo i tapa' om i tina' dau .
42002044	Osorou nopo daa diyolo' om poinrolot i' iyau di tulun di songkoruhangan diyolo' . Om kasangadahai poddi iyolo' do manau-panau , om ihumo' nogiddi diyolo' iyau do hiri'd pogialatan di koobpinayan om i kongoombolutan diyolo' .
42002045	Nga' a' i' diyolo' nokito iyau . Om poguliai noddi diyolo' do hilo'd Yorusalim do mongoi pogihum dau .
42002046	Om kotolu poddid tadau diyolo' do mogihum , om kokito nogi' diyolo' iyau do hiri'd Walai'd Sasambayangan dot Agayo . Om poirikau iyau do mokinongou di piro-piro o gomponuduk do tugama' , om minguhot iyau diyolo' do piro-piro o tuhoton .
42002047	Om oinsanan nopo i tulun dot ongosuayan do korongou di koiloo' dau'd sumimbar .
42002048	Om iri piya molohing dau nga' osuayan i' do kokito dau . Om boros ka di tina' dau dot id dau , “ Nokuro tu' iyo'dti o winonsoi nu dot id dahai oi ondu' ? Tu' atangkabo oku po om ilo tapa' nu do mogihum diya' ! ” ka dau .
42002049	Om boros ka di Yesus do suminimbar , “ Nokuro tu' ihumon oku dokoyu diloi' apa' oi ina' ? A' kou toi koilo do mositi' no do hiti oku'd walai di Tapa' ku ? ” ka dau .
42002050	Nga' a' i' iyolo' kosuhut di komoyon kopio di pinosimbar di Yesus diri .
42002051	Om woyo' noddi i Yesus diyolo' do minuli' do hilo'd Nasarit . Om mumboyo' kasai' i' i Yesus do boros diyolo' . Om pakangkabo' ngai' nopo di tina' dau o koinsanai'ddi .
42002052	Om mayo-gayo i Yesus nga' muhang-ruhang o toilaan dau , om kosianan iyau'd Kinorohingan om kasanangan iyau'd tulun .
42003001	Om tontok di kohopod om limo do toun do pomorintaan di Kaisar Tiborius , om i Pontius Pilatus o nosiliu do gobunor do hilo'd pomogunan do Yudia , om i Horudis o momorinta' do hilo'd Galilia . Om i Pilipus , i tobpinai di Horudis o momorinta' do hilo'd pomogunan dot Ituria om Trakonitis , om i Lisanias o momorinta' do hilo'd Abilini .
42003002	Om i Hanas om i Kayapas , i boyoon dot agayo dot imam do tontok diri . Om tontok no do toun diri do minoro-boros o Kinorohingan dot id di Yohanis , i tanak di Sakaria di hilo' iyau'd tana' do kowotuan .
42003003	Om pamanau noddi i Yohanis do tuminongkop di watas do Bawang do Yordan do popinsusui di habar do mantad id Kinorohingan . Boros ka dau , “ Korologo kou no do momonsoi'd dusa om mokibatis kou no om oompunan kou i' do Kinorohingan , ” ka dau .
42003004	Iri nopo om miontok i' di nokotulis dot id buuk di Nabi Yosaya do poingkaa , “ Haro o tulun do mimboros dot opuhod do hilo'd tana' do kowotuan do poingkaa , ‘ Rontisan no o ralan do wayaan do Tuhan ; potingon no i ralan do wayaan dau .
42003005	Om timbunan ngai' no i kubong , om lampayon ngai' i nuluhon om i nulu-nulu . Om potingon ngai' i ralan dit ongokilong , om sonongon ngai' it ongorumpad .
42003006	Om kongokito ngai' i' do Kinorohingan do mamasi'd tulun , o koinsanai'd tulun do pointongkop do pomogunan ! ’ ka , ” ka dau .
42003007	Om ogumu' o tulun do ruminikot dot id di Yohanis do mongoi pokibatis . Om boros ka di Yohanis dot id diyolo' , “ Iyokoyu no o tulun dit angaraat ! Isai o minomisunud dokoyu do milo kou do mogidu' do mantad id hukuman do Kinorohingan di porikoton no ?
42003008	Pointalango' no dokoyu dot id wonsoyon dokoyu do nokorologo kou di dusa dokoyu . Kada' kou nogi' pomoros dot i Abraham o taki-aki dokoyu . Ilaai no dokoyu , dot iti piya watu nga' milo id Kinorohingan do silihon do sinakagon di Abraham .
42003009	Nokosodia' no o kapak do panagad di kayu do porotopon do tana' o pananagad . Pointikid-tikid do kayu dit a' mongua' dot osonong om tagadon no om pataamon do hiri'd tapui , ” ka dau .
42003010	Om ponguhot noddi di Yohanis i tulun dot ogumu' do poingkaa , “ Iyo nopondo om nunu'ddi ma ot apatut dahai'd wonsoyon ? ” ka diyolo' .
42003011	Om boros ka di Yohanis do suminimbar , “ Tulun nopo di haro o duwo o rasuk dau , om patahakon no o tiso' di rasuk dau dot id tulun dit aiso' o rasuk ; om i tulun di haro o takanon nga' mositi' no do momiduwo di tulun do suwai dit aiso' o takanon , ” ka dau .
42003012	Ogumu' nogi' o tulun di gomponimung do sukai do ruminikot dot id di Yohanis do minongoi pokibatis . Om uhoto' no diyolo' i Yohanis do poingkaa , “ Oi Guru , nunu ot apatut dahai'd wonsoyon ? ” ka . Om boros ka di Yohanis do suminimbar ,
42003013	“ Kada' kou ponuhu'd tulun do mambayar do sukai do lobi ko' mantad di natantu' mantad , ” ka dau .
42003014	Om haro nogi' o soudor do minuhot di Yohanis do poingkaa , “ Poingkuro no iyahai ? Nunu ot apatut dahai'd wonsoyon ? ” ka . Om boros ka di Yohanis do suminimbar , “ Kada' kou ponginggorit dot isai nopo o tulun do ralan dokoyu'd magahau'd tusin diyolo' , om kada' kou pagahau'd tusin dot i pononondos dit a' otopot o ralan dokoyu'd magahau . Poumbagalon nopo dokoyu i gadsi' dokoyu ! ” ka dau .
42003015	Om tontok noddi do minogiuhot-uhot i tulun diri dot ondung i Yohanis i Raja' do Gampamasi dit andad-andadon diyolo' .
42003016	Om boro-boros noddi i Yohanis diyolo' do poingkaa , “ Iyoho' nopo om waig no o pamatis ku dokoyu ; nga' haro indo o tulun do rumikot di kikuasa' ko' iyoho' . Tu' mongiad piya'd tali do kasut dau nga' a' oku i' osorupai . Om iyau no o mamatis dokoyu'd Rusod do Kinorohingan om tapui .
42003017	Poingigit no dau o bakul do pangatap do koinsanai di gandum do gisom dot osompipian . Om timungon nondo dau i gandum do posuangon do hiri'd sulap , nga' iri ngai' nopondo i tapol om tutudan dau do hiri'd tapui dit a' milo'd pisokon , ” ka dau .
42003018	Iyo noddi i Yohanis do minonuduk ngai' di tulun , do mogisuayan o ralan dau do minonuduk , di maso dau do popinsusui di Habar dot Osonong .
42003019	Nga' i Horudis nopo , i momorinta' do hilo'd Galilia om tinogod di Yohanis tu' kinawin dau i Horudias i sawo di tobpinai di Horudis , om tinogod nogi' di Yohanis i Horudis dot iri ngai' i winonsoi dau'd suwai ko' iri dit angaraat o kinapanagadan .
42003020	Nga' okon nogi' do rinuhangan di Horudis i karaaton dau tu' ponuhu' po iyau do popogiil di Yohanis .
42003021	Om kongobotisai ngai' poddi i tulun , om botisai noddi i Yesus . Om tontok di maso di Yesus do sumambayang , om haro'ddi o noukaban do hilo'd tawan ,
42003022	om lintuhun no o Rusod do Kinorohingan dot id di Yesus do miagal-agal do punai . Om korongou noddi o Kinorohingan do moro-boros do poingkaa , “ Iya' no i Tanak ku di kosianan ku . Om iya' no i kohubayaan ku , ” ka .
42003023	Tontok di tuminimpuun i Yesus do kuminaraja' om tolu no doti' nohopod o toun dau . Tumanud nopo dot osorou'd tulun , om tanak iyau di Yusup , i tanak di Ili ,
42003024	i tanak di Matat , i tanak di Liwi , i tanak di Malki , i tanak di Yanai , i tanak di Yusup ,
42003025	i tanak di Matisa , i tanak di Amos , i tanak di Nahum , i tanak di Hisli , i tanak di Nagai ,
42003026	i tanak di Maat , i tanak di Matisa , i tanak di Simoi , i tanak di Yosik , i tanak di Yoda ,
42003027	i tanak di Yohanan , i tanak di Risa , i tanak di Sorubabil , i tanak di Sialtiol , i tanak di Nori ,
42003028	i tanak di Malki , i tanak di Adi , i tanak di Kosam , i tanak di Ilmadam , i tanak di Ir ,
42003029	i tanak di Yosua , i tanak di Iliosor , i tanak di Yorim , i tanak di Matat , i tanak di Liwi ,
42003030	i tanak di Simion , i tanak di Yohuda , i tanak di Yusup , i tanak di Yonam , i tanak di Ilyakim ,
42003031	i tanak di Milia , i tanak di Mina , i tanak di Matata , i tanak di Natan , i tanak di Daud ,
42003032	i tanak di Isai , i tanak di Obid , i tanak di Boas , i tanak di Salmon , i tanak di Nahason ,
42003033	i tanak di Aminadab , i tanak di Admin , i tanak di Arni , i tanak di Hisron , i tanak di Piris , i tanak di Yohuda ,
42003034	i tanak di Yakub , i tanak di Isak , i tanak di Abraham , i tanak di Tira , i tanak di Nahor ,
42003035	i tanak di Sorug , i tanak di Rohu , i tanak di Pilig , i tanak di Ibir , i tanak di Salmun ,
42003036	i tanak di Kinan , i tanak di Arpaksad , i tanak di Sim , i tanak di Nuu , i tanak di Lamik ,
42003037	i tanak di Motusala , i tanak di Hinok , i tanak di Yarid , i tanak di Mahalaliil , i tanak di Kinan ,
42003038	i tanak di Inos , i tanak di Sit , i tanak di Adam , i tanak do Kinorohingan .
42004001	Om porintao' noddi i Yesus do Rusod do Kinorohingan di tuminongkiad di Bawang do Yordan . Om angatai noddi i Yesus di Rusod do Kinorohingan do minongoi do hilo'd tana' do kowotuan .
42004002	Om hilo' no iyau do pinogumbalan do Rogon do solinaid dot apat nohopod o tadau . Om solinaid diri om a' i' iyau minangakan do nunu nopo . Om louson tomod diri iyau dit alaid .
42004003	Om boro-boros no i Rogon di Yesus do poingkaa , “ Okon toi ko' Tanak ko'd Kinorohingan ? Suhuo' pogi' ilo watu do sumiliu'd roti , ” ka .
42004004	Nga' boros ka di Yesus do suminimbar , “ Nokotulis no dot id Buuk do Kinorohingan dot , ‘ Okon i' ko' roti no kapasi'd tulun , ’ ka , ” ka dau .
42004005	Om pokoyoo' no di Rogon i Yesus do hiri'd iso' o kinoiyonon dit asawat kopio . Om poontongo' no di Rogon i Yesus do koinsanai do pomorintaan do hiti'd pomogunan dot oruuhai kopio do pinopoontong .
42004006	Om boros kaddi di Rogon dot id di Yesus , “ Patahakon ngai' ku nopo diya' o koinsanai do pomorintaan om iti kakayaan tu' nakatahak ngai' noti dot id doho' , om milo oku i' do papatahak diti dot id isai nopo o korohian ku do patahakan .
42004007	Om asanganu ngai' nu nopo daa ilo' dot ondung motud ko do tumuku' doho' ! ” ka dau .
42004008	Om boros ka di Yesus do suminimbar , “ Nokotulis no dot id Buuk do Kinorohingan o poingkaa , ‘ Tuku' no dot id Tuhan , i Kinorohingan nu , om iyau noo o pogobi-obian , ’ ka , ” ka dau .
42004009	Om pokoyoo' po di Rogon i Yesus do hilo'd Yorusalim ; om pokoyoo' no dau iyau do hiri'd timpak di Walai'd Sasambayangan dot Agayo . Om boros ka di Rogon dot id di Yesus , “ Okon toi ko' Tanak ko'd Kinorohingan ? Tuhun pogi' do mantad hiti ;
42004010	tu' haro i' o nokotulis dot id Buuk do Kinorohingan do poingkaa , ‘ Suhuon indod Kinorohingan i piro-piro o moloikat dau do momogompi' kopio diya' , ’ ka .
42004011	Om haro po o nokotulis do poingkaa , ‘ Kahangan ko indo di piro-piro o moloikat om a' indo kootung dilo watu o gakod nu , ’ ka , ” ka di Rogon .
42004012	Om boros ka di Yesus do suminimbar , “ Nga' haro i' o nokotulis dot id Buuk do Kinorohingan do poingkaa , ‘ Kada' pogumbal do Tuhan i Kinorohingan nu , ’ ka , ” ka dau .
42004013	Om kotingkod poddi i Rogon do mogumbal di Yesus do mogisuayan o ralan do minogumbal , om tongkiad nogiddi i Rogon di Yesus do magandad kawagu'd maso dit osonong do mogumbal .
42004014	Om guli' noddi i Yesus do hilo'd Galilia ; om porintao' no iyau di Rusod do Kinorohingan . Om nokotongkop no dot id watas diri o habar do pasal dau .
42004015	Om minonuduk iyau do hiri'd piro-piro o walai'd sasambayangan , om oinsanan nopo o tulun do mamarayou dau .
42004016	Om ongoi no i Yesus do hilo'd Nasarit , i hilo'd kinogoyoon dau . Om ongoi no iyau do hiri'd walai'd sasambayangan do tontok di tadau'd Sabat , do miagal di koubasan dau . Om ingkakat no iyau do mambasa' di Buuk do Kinorohingan .
42004017	Om onuwai no iyau di buuk do pinotulisan di boros di Nabi Yosaya ; om ungkalado' no dau i buuk di linopi diri om kokito no dau ot ayat do poingkaa ,
42004018	“ Id suang ku i Rusod do Tuhan , tu' nopili' oku no dau do mongoi poposusui do Habar dot Osonong dot id tulun do mosikin . Sinuhu' oku dau do popoilo do polobuson i tulun di nangatanggayan do pisangod , om lingasan i tulun di bolou , om poiduwon i tulun dit ulak-ulakan .
42004019	Om poporongou'd tulun do norikot no o maso do kopomosian do Tuhan di tulun di songonuon dau , ” ka .
42004020	Om lopio' no kawagu di Yesus i buuk diri , om patahako' no dau dot id tulun di mongilo-ilo'ddi , om irikau noddi iyau . Om songingontong ngai' nopo dau i tulun di hiri'd suang di walai'd sasambayangan .
42004021	Om boro-boros noddi i Yesus diyolo' do poingkaa , “ Tadau nod baino' do nabayaan i nokotulis dot id ayat do Buuk do Kinorohingan do tontok di norongou dokoyu iri , ” ka dau .
42004022	Ongoimayaan ngai' nopo iyolo' do nokorongou di boros dau dit ongosonong kopio'ddi , om sumokodung iyolo' dau . Om boros kaddi diyolo' , “ Okon toi ko' tanak iyau di Yusup ? ” ka .
42004023	Om boros ka di Yesus dot id diyolo' , “ Atantu' no dot iyoho' nondo o komoyon do suriban diti do poingkaa , ‘ Oi Dokutur , lingasai po o diya'd tinan . Wonsoyon no i kongoimayaan di nongorongou dahai do winonsoi nu di hilo'd Kapornaum do hiti'd diya'd kampung , ’ ka nondo daa dokoyu ? ” ka dau .
42004024	Om boro-boros po kawagu i Yesus do poingkaa , “ Ilaai no dokoyu , dot aiso' i' o nabi do pusohon do hiri'd dau'd kampung .
42004025	Nga' pokinongoho' no dokoyu iti : dot di nopo poimpasi po i Ilia , om minagadau do solinaid do tolu o toun om satanga' . Om pononglous noddi dot adalaan kopio o pointongkop diti pomogunan . Om tontok nopoddi om ogumu' o tongoondu' do nopuadan do hilo'd Israil .
42004026	Nga' iyo piya'ddi , nga' a' id Kinorohingan sinuhu' i Ilia do mongoi solowot dot ongoiso' piya di tongoondu' di nopuadan diri , suwai ko' suhuo' nogid Kinorohingan i Ilia do minongoi do hiri'd iso' o tondu' do nopuadan di hilo'd Sarpat , i hilo'd watas do Sidon .
42004027	Om iyo nogiddi di poimpasi po i Nabi Ilisa , om ogumu' o tulun do kitoruol do kusta do hilo'd Israil . Nga' aiso' i' o tongosongulun piya do nolingasan do mantad id pogialatan diyolo' . Suwai ko' i Naaman noo , i tulun do Siria , ” ka dau .
42004028	Nga' kongotogod ngai' noddi i tulun di hiri'd walai'd sasambayangan do nokorongou di boros di Yesus diri .
42004029	Om ingkakat ngai' nopo iyolo' om suhuo' nopo diyolo' i Yesus do sumoliwan di bandar , om angatai nogiddi diyolo' iyau do minongoi do hiri'd timpak di nuluhon di winansayan di bandar diyolo' tu' maan daa diyolo' sudsuro' i Yesus do paparatu' .
42004030	Nga' pamanau nopo i Yesus do tuminalib do hiri'd pogiintanga-tangaan di tulun dot ogumu' om pamanau no do tuminongkiad .
42004031	Om ongoi noddi i Yesus do hilo'd bandar do Kapornaum , i hilo'd Galilia . Om hilo' no iyau do minonuduk do tulun dot ogumu' do tontok di tadau'd Sabat .
42004032	Om ongoimayaan ngai' diri iyolo' do nokokito di kowoyo-woyoo' dau do monuduk , tu' kikuasa' i' kopio iyau do tontok do moro-boros iyau .
42004033	Nga' hiri nopod walai'd sasambayangan diri om haro o songulun do norusadan do rusod dot araat . Om pinggarang no i tulun diri ,
42004034	“ Oi Yesus , i tulun do Nasarit , kukuroyon nu iyahai'dti ? Mamatai dahai o kinorikatan nu'd hiti ? Kotutun oku i' diya' : dot iya' nopo om susuhuon dit olidang do mantad id Kinorohingan ! ” ka .
42004035	Boros ka di Yesus do minogodu kopio di rusod dot araat diri , “ Tingkod do mimboros ! Soliwan no do mantad id tulun diti ! ” ka dau . Om poloposo' noddi di rusod dot araat i tulun diri do hiri'd dotoguangan ngai' diyolo' , om soliwan noddi i rusod dot araat do mantad id tulun diri , om a' i' di rusod dot araat pinokorualan i tulun .
42004036	Om kongosuayai ngai' nopo i tulun . Om pogiboro-boros noddi iyolo' do poingkaa , “ Koimayaan no kopio o boros dau . Tu' suhuon nopo dau o rusod dot araat do sumoliwan do mikuwo'd kuasa' om sinundu , om sumoliwan nopo i rusod dot araat , ” ka .
42004037	Om kotongkop noddi o habar do pasal di Yesus do hiri'd watas diri .
42004038	Om soliwan noddi i Yesus do mantad hiri'd walai'd sasambayangan diri , om ongoi no do hiri'd walai di Simun . Nga' tontok nopoddi om sogiton tomod i tiwanon di Simun do tondu' . Om ongoyo' noddi di tulun sunudai i Yesus do pasal diri .
42004039	Om ongoi noddi i Yesus suang do hiri'd toodopon di tondu'ddi , om sunsubo' noddi di Yesus i sogiton di tondu' . Om kotingkod noddi i sogiton . Om pitilombus nopoddi do tuminungag i tiwanon di Simun diri om ongoi no pogobi-obi' diyolo' .
42004040	Om maha' di mintotonob no i tadau , om pootodo' ngai' noddi di tulun dot id di Yesus i tobpinai diyolo' , di mogisuwai-suayan nopo o toruol . Om tikido' nopo di Yesus do mangama' iyolo' . Om kolingasai ngai' no iyolo' .
42004041	Om soliwan ngai' noddi i rusod dot araat do mantad id ogumu' o tulun , om pinggarang nod , “ Iya' no o Tanak do Kinorohingan ! ” ka . Nga' oduhai noddi di Yesus i rusod dot araat diri om a' dau pinologos iyolo' do mimboros , tu' koilo i' iyolo' dot iyau i Raja' di Gampamasi .
42004042	Om tongkiad noddi i Yesus do mantad hiri'd bandar diri di mulai nogi' o tadau , om ongoi no iyau do hiri'd kinoiyonon dit oingou . Nga' ihumo' noddi iyau di tulun dot ogumu' . Om kabantalai noddi diyolo' i Yesus . Om oduhai noddi daa diyolo' iyau do tumongkiad diyolo' .
42004043	Nga' boros ka di Yesus , “ A' oku no milo dot a' mongoi poposusui do hilo'd piro-piro o bandar do suwai diti Habar dot Osonong do pasal do Pomorintaan do Kinorohingan , tu' iri no o kinoponuhuan do Kinorohingan doho' do ruminikot do hiti'd pomogunan , ” ka dau .
42004044	Om iri noddi o kinoponudukan di Yesus do hiri'd piro-piro o walai'd sasambayangan do pointongkop di pomogunan do Yudia .
42005001	Om tontok di poingkakat i Yesus do hiri'd tisan di Tasik Ginisarit , om ogumu' tomod diri o tulun do mogiimpit-impit do mongoi pokinongou di habar do mantad id Kinorohingan .
42005002	Om kokito'ddi di Yesus o duwo o parau' do hiri'd tisan di tasik diri ; om i nopo monginginsada' diri nga' nokolintuhun no do mantad id parau' diri , om maso no diyolo' do mongoug di rambot diyolo' .
42005003	Om sakai noddi i Yesus di tiso' di parau'ddi . Sanganu nopo di parau' om i Simun . Om suhuo' no dau i Simun do popoimpit di parau'ddi do popoinsodu-odu' do mantad hiri'd tisan di tasik . Om irikau noddi i Yesus do hiri'd parau' om ponuduk no iyau di tulun dot ogumu' .
42005004	Om kopongo poddi i Yesus do monuduk , om boro-boros no iyau di Simun do poingkaa , “ Koyuo' dokoyu ino parau' do hilo'd daralom , om poromboton nogindo ino rambot dokoyu , ” ka dau .
42005005	Om boros ka di Simun do suminimbar , “ Oi Guru , nokototos no iyahai do miningrambot do gisom do nosuaban nga' aiso' i' o naanu dahai . Nga' ondung monuhu' ko , do paparambot oi Guru , om poromboton ku i' kawagu iti rambot , ” ka dau .
42005006	Om kowonsoi poddi diyolo' o miagal diri , om kaanu no iyolo' do sada' dot ogumu' gisom dot oruhai nod nongohurak i rambot diyolo' .
42005007	Om pokiuhup noddi iyolo' di piro-piro o tambalut diyolo' di hiri'd parau' do suwai . Om rikot noddi i tambalut diyolo'ddi , om pogiuhupai noddi diyolo' do poposuang i sada' do hiri'd duwo o parau' , gisom dot oruhai no dot olonsod goduwo i parau' diyolo' tu' noponu'd sada' .
42005008	Om otud noddi i Simun dot id toguang di Yesus do nokokito iyau do miagal diri . Om boro-boros nod , “ Oi Tuhan , tongkiad nopo do mantad id doho' oi Tuhan , tu' iyoho' nopo om tulun do kidusa , ” ka dau .
42005009	Om osuayan tomod diri i Simun om i tulun di moyo-woyo' dau do nokokito di sada' dot ogumu' do naanu diyolo' .
42005010	Om i tambalut di Simun nga' ongosuayan nogi' — i Yakub , om i Yohanis , i tanak goduwo di Sabidi . Om boro-boros noddi i Yesus di Simun do poingkaa , “ Kada' kooris , tu' mantad nod baino' dot osiliu ko do gampamarambot do tulun , ” ka dau .
42005011	Om gayato' noddi di Simun om i tambalut dau i parau' diyolo' do pinopotindal . Om tongkiadai ngai' nopo diyolo' i parau'ddi , om tanud noddi di Yesus .
42005012	Tontok dot insan o tadau , om hiri i Yesus id iso' o bandar . Om hiri nopod bandar diri nga' haro ot iso' o kusai di kitoruol o kulit dit araat kopio do pointongkop nopo do tinan dau . Tontok di nokito dau i Yesus , om otud no iyau dot id toguang dau , om boro-boros nod , “ Oi Tuan , ondung orohian ko , om milo ko i' do momolingos doho' , ” ka dau .
42005013	Om kamao' noddi di Yesus i tulun diri om boro-boros nod , “ Orohian oku i' . Olingasan ko i' ! ” ka . Om diiri i' om diiri do nolingos i toruol dau .
42005014	Om oduhai noddi di Yesus i tulun diri do popinsusui'ddi dot id isai nopo . Boros ka dau , “ Ongoi no solowot dit imam om mokiilo i' dau ondung nolingasan kopio ko , om mongoi nogindo papatahak do porsombahan di sorobon do miagal di pinonuhuan di Musa , do popointalang dot id tulun dot ogumu' do nolingasan kopio ko ! ” ka dau .
42005015	Nga' okon nogi' do nokotongkop i habar do pasal di Yesus diri do hinonggo-honggo nopo . Om ogumu'ddi o tulun do ruminikot dot id di Yesus do mongoi pokinongou dau om mongoi pokilingos di toruol diyolo' .
42005016	Om ongoi noddi i Yesus sambayang do hiri'd kinoiyonon dit oingou .
42005017	Insan o tadau di maso di Yesus do monuduk , om haro o piro-piro tulun do Parisi om piro-piro o guru do Tourat do mantad hilo'd Yorusalim , om mantad hilo'd piro-piro o bandar do Galilia om mantad hilo'd Yudia do poirikau'd hiri . Om haro o sinundu do Tuhan dot id di Yesus do momolingos do tulun di kitoruol .
42005018	Om tontok nopoddi om haro o piro-piro tulun do pinapaatod do songulun dit a' koundaliu , do pinolii dot id sarasai . Om tumotos no daa iyolo' do poposuang di tulun diri do hiri'd walai om koiliu i' diyolo' iyau do hiri'd toguang di Yesus .
42005019	Nga' a' i' iyolo' nokosuang do mongoi papaatod di tulun diri , tu' ogumu' kopio o tulun do hiri . Om antayango' noddi diyolo' i tulun diri do suminalakoi do hiri'd taap di walai . Om lungkabo' no diyolo' i taap , om pouluho' noddi diyolo' i tulun di sumakit diri do mitonggoi di sarasai , do hiri'd dotoguangan di Yesus di hiri'd pogialatan di tulun dot ogumu' .
42005020	Om tontok di nokito di Yesus o kogoyoo' do kotumbayaan diyolo' , om boro-boros no iyau di tulun di sumakit diri do poingkaa , “ Oi tobpinai , noompunan no o dusa nu , ” ka .
42005021	Om timpuun noddi i piro-piro o guru do Tourat om i tulun do Parisi do mogiuhot-uhot do poingkaa , “ Isai kopio iti tulun diti tu' katama' kopio do mongindaraat do Kinorohingan ? Tu' aiso' i' o tulun do milo do mangampun do dusa , suwai ko' Kinorohingan noo , ” ka .
42005022	Nga' oilaan i' di Yesus i ponguhatan diyolo'ddi . Om boros kaddi dau , “ Nokuro tu' iyo'ddi o ponguhatan dot id suang do ginawo dokoyu ?
42005023	Honggo ot osonong-sonong do popoboros , ‘ Noompunan no o dusa nu , ’ ka ko' , ‘ Ingkakat no om mamanau i' ! ’ ka ?
42005024	Nga' pointalangon ku no do dinondo dot id dokoyu do kikuasa' i' o Tanak do Tulun do mangampun do dusa do hiti'd pomogunan , ” ka dau . Om boros kaddi di Yesus dot id tulun dit a' koundaliu'ddi , “ Ingkakat no om saano' ino liniiyon nu , om muli' i' , ” ka dau .
42005025	Om olomus nopo i tulun diri do miningkakat do hiri'd dotoguangan ngai' diyolo' . Om saano' no dau i liniiyon dau , om uli' no do mikuwo'd minamarayou'd Kinorohingan .
42005026	Om ongosuayan ngai' nopoddi iyolo' . Om pamarayou noddi iyolo'd Kinorohingan . Om ooris diri iyolo' , om pomoros nod poingkaa , “ Koimayaan no kopio i nosiliu baino' di nokito toko' , ” ka diyolo' .
42005027	Om soliwan noddi i Yesus , om kokito no dau o songulun o gomponimung do sukai , dot i Liwi o ngaran , do poirikau do hiri'd tupis dau . Om boro-boros no i Yesus dau do poingkaa , “ Tanud doho' ! ” ka dau .
42005028	Om ingkakat no i Liwi om tongkiadai ngai' nopo dau i hiri ; om tanud no iyau di Yesus .
42005029	Om katalib poddi iri , om papaharo no i Liwi do poginakanan do hiri'd walai dau do pomusou dau di Yesus . Om ogumu'ddi o tulun do gomponimung do sukai om i tulun do suwai do tuminorungak diyolo'd minakan .
42005030	Om haro'ddi o piro-piro tulun do Parisi om guru do Tourat dot a' asanangan diri , om boro-boros noddi iyolo' di tumatanud di Yesus , “ Nokuro tu' makan om minum kou do potorungak di gomponimung do sukai , om ilo tulun dot a' ongosonong ? ” ka diyolo' .
42005031	Om boros ka di Yesus do suminimbar , “ Tulun nopo dit aiso' o toruol om a' i' minog do haro o dokutur , suwai ko' iri no i kitoruol .
42005032	Kinorikatan ku nopo om okon i' ko' mongoi pomolohou di tulun di momusorou dot osonong iyau , suwai ko' mongoi pomolohou di tulun di kidusa , om rumologo i' iyolo' di dusa diyolo' , ” ka dau .
42005033	Om boro-boros no i piro-piro o tulun dot id di Yesus do poingkaa , “ Iri nopo i tumatanud di Yohanis om i tumatanud do tulun do Parisi om asaru' i' do puasa . Nga' ilo' nopo tumatanud nu om makan i' om minum , ” ka .
42005034	Om boros ka di Yesus do suminimbar , “ Milo kou i' toi do monuhu' do tulun di linohou do hiri'd poginakanan do kumawin do puasa do maso po di kusai di kuminawin do poinsugku' diyolo' ? Atantu' no dot a' i' milo !
42005035	Nga' orikot indo o maso do potongkiadon do mantad id diyolo' i kusai di kuminawin diri . Om diri nogindo do puasa iyolo' , ” ka dau .
42005036	Om susuyo' noddi di Yesus dot id diyolo' o poinukadan diti , “ Aiso' i' o tulun do mangampin do rasuk dau di laid dot i rasuk dau di wagu o pongonuan do pangampin . Tu' momohurak no tomod iyau di rasuk dau di wagu'ddi . Om kawagu po nga' a' i' osonong i kain do wagu do pangampin di rasuk di laid .
42005037	Om iyo nogiddi tu' aiso' i' o tulun do poposuang do waig dot anggur di wagu dot id poiiyanan do waig dot anggur di kulit do winonsoi di laid no kowonsoi . Tu' lumoput nondo i poiiyanan diri dot osuangan di waig dot anggur do wagu om araag nondo i poiiyanan diri om orubat nondo i waig dot anggur .
42005038	Waig nopo dot anggur do wagu om mositi' no do posuangon do hiri'd poiiyanan di wagu kowonsoi .
42005039	Iyo nogiddi tu' aiso' i' o tulun dot orohian do monginum di waig dot anggur di wagu do koinum di waig dot anggur di laid . Tu' boros kando diyolo' , ‘ Oomis nogi' i waig dit anggur di laid , ’ ka , ” ka di Yesus .
42006001	Tontok dot insan o tadau'd Sabat di nakawaya' i Yesus do tumo do tinanaman do gandum , om pogkotu' no i tumatanud dau di rawo do gandum , om ompurio' no diyolo' i gandum diri om akano' no .
42006002	Om boro-boros noddi o piro-piro o tulun do Parisi do poingkaa , “ Nokuro tu' tumolibamban kou do Tourat toko' , tu' momonsoi kou di pogoduhan do wonsoyon do tontok do tadau'd Sabat ? ” ka .
42006003	Om boros ka di Yesus do suminimbar , “ A' kou toi insan kabasa' di winonsoi di Daud om i tulun dau do tontok di linouson iyolo' ?
42006004	Suang no i Daud di Walai'd Sasambayangan dot Agayo om panganu no iyau di roti di nakatahak no dot id Kinorohingan om akano' no dau . Om onuwai noddi dau di roti i tulun dau . Nga' tumanud nopo daa do Tourat toko' , om iri no it imam o koino-ino do mangakan di roti'ddi , ” ka dau .
42006005	Om boro-boros po kawagu i Yesus , “ Kikuasa' i' o Tanak do Tulun dot id sawat do tadau'd Sabat , ” ka .
42006006	Om tontok dit insan kawagu o tadau'd Sabat , om ongoi no i Yesus ponuduk do hiri'd walai'd sasambayangan . Om hiri nopo nga' haro o tulun di napatai o tiso'd longon .
42006007	Om haro'ddi o piro-piro o guru do Tourat om tulun do Parisi di mogihum do kasalaan di Yesus , om milo indo diyolo' do dawahon iyau . Om pitoinuan kasai' nopo diyolo' i Yesus ondung momolingos iyau'd tulun do tontok do tadau'd Sabat .
42006008	Nga' oilaan i' di Yesus i tosorou diyolo'ddi , om boros kaddi dau dot id tulun di napatai o tiso'd longon , “ Kaino , ingkakat do hiti'd gulu ! ” ka . Om ongoi noddi ingkakat i tulun diri do hiri .
42006009	Om uhoto' noddi di Yesus i tulun di hino'd hiri do poingkaa , “ Tumanud nopo do Tourat , om nunu o koino-ino do wonsoyon toko' do tontok do tadau'd Sabat ? Momonsoi dot osonong ko' momonsoi dot araat ? Mamasi do tulun ko' mamatai ? ” ka dau .
42006010	Om ontong no i Yesus dot id diyolo' . Om boro-boros no iyau di tulun di napatai o tiso'd longon do poingkaa , “ Palatano' ino longon nu , ” ka . Om palatano' no di tulun i longon dau , om kolingos noddi i longon dau .
42006011	Nga' otogod tomod diri i piro-piro o guru do Tourat om i tulun do Parisi om timpuun noddi iyolo' do mogiboro-boros ondung nunu o wonsoyon diyolo' dot id di Yesus .
42006012	Om tontok noddi do tuminakad i Yesus dot iso' o nulu-nulu do minongoi sambayang . Om hiri no iyau do suminambayang dot id Kinorohingan do gisom do nosuaban .
42006013	Om kosuabon poddi , om lohowo' ngai' no di Yesus i tumatanud dau , om pilio' no dau o hopod om duwo o tulun do mantad id pogialatan diyolo' . Om roitai no di Yesus do rasul i hopod om duwo o tulun diri . Iyolo' nopoddi nga' :
42006014	i Simun ( i roitan nogi' dot i Pitrus ) , om i Andarias i tobpinai di Simun , om i Yakub , om i Yohanis , om i Pilipus om i Bartolomius ,
42006015	om i Matius , om i Tumas , om i Yakub , i tanak di Alpius , om i Simun , ( i roitan do Patriot ) ,
42006016	om i Yudas , i tanak di Yakub , om i Yudas Iskariot , i pinapadagang diri di Yesus dit alaid .
42006017	Om ruhuk noddi i Yesus di nulu-nulu diri do mogiwoyo-woyo' di piro-piro o tulun di sinuhu'ddi , om undorong noddi iyolo' , om ingkakat no dot id kinoiyonon dit alampai . Om hiri nga' ogumu' nogi' o tumatanud dau'd suwai . Om ogumu' o tulun do ruminikot do mantad id hinonggo-honggo nopo do pointongkop do Yudia , om hilo'd Yorusalim , om mantad hilo'd kabandaran do Tirus om Sidon i hiri'd potoropis do rahat .
42006018	Kinorikatan nopo diyolo'ddi om mongoi pokinongou di Yesus , om mongoi pokilingos do toruol diyolo' . Om i nongorusadan do rogon nga' ruminikot nogi' . Om liningasan iyolo' .
42006019	Om oinsanan nopo i tulun do mogihum do ralan do mongoi kama' di Yesus , tu' haro o sinundu do sumoliwan do mantad id tinan di Yesus di kolingos ngai' diyolo' .
42006020	Om ontong no i Yesus di piro-piro o tumatanud dau , om boro-boros nod poingkaa , “ Olumaag kou no i tulun di mosikin , tu' iyokoyu no o kasanganu di Pomorintaan do Kinorohingan .
42006021	Olumaag kou no , i louson do dinondo ; tu' pingyahanon kou indo . Olumaag kou no i mihad do dinondo , tu' koirak kou indo .
42006022	Olumaag kou no i karaatan , om it iyadaan om it indaraaton , om i pimbarasan dot araat dot i tumanud kou di Tanak do Tulun o kopongiyo'ddian .
42006023	Tu' i piro-piro o nabi di gulu po nga' niyo iddi . Ondung osiliu o miagal diri om posonongon nopo dokoyu o ginawo om manari' dot atataadan , tu' agayo i' o tisomuli' di nokosodia' no do hilo'd surga do patahakon dot id dokoyu .
42006024	Nga' obungou kou no i kaya' do dinondo , tu' nongopurimanan no dokoyu i kosonongo'ddi .
42006025	Obungou kou no it oiyahan do dinondo ; tu' louson kou indo ! Obungou kou no i koirak do dinondo ; tu' tumongob kou indo , om mihad .
42006026	Obungou kou no , ondung royohon kou do koinsanai'd tulun ; tu' iyo nogiddi i taki-aki dokoyu di gulu po , tu' minamarayou iyolo' di piro-piro nabi di goudut , ” ka di Yesus .
42006027	Om boro-boros po kawagu i Yesus do poingkaa , “ Nga' iyokoyu nopo i mokinongou doho' do baino' , om poboroson ku iti boros do poingkaa : Kosianai kou no do pisangod dokoyu . Om momonsoi no dot osonong dot id tulun dit araatan dokoyu .
42006028	Barakatan no i tulun di momopol dokoyu , om sambayangan no i tulun dit araat dot id dokoyu .
42006029	Tu' ondung tompilingan do tulun o sampaping do pingas dokoyu , om pologoson nopo i tulun diri do monompiling kawagu do sampaping do pingas dokoyu . Om ondung ahawon i rasuk dokoyu dit id soibau om patahakon nopo i rasuk piya dokoyu dit id saalom .
42006030	Om ondung haro o pokionuon do tulun dot id dokoyu , om patahakon nopo dau iri , om ondung ongoyon do tulun ahawo' i diya'd songonuon , om kada' nori pokiguliai .
42006031	Wonsoyon no dokoyu dot id tulun do suwai , o poingkuro nopo o korohian dokoyu do wonsoyon diyolo' dot id dokoyu .
42006032	Ondung iri no i tulun dit osianan dokoyu o kosianan dokoyu , om nunu daa'ndo o kapagandadan dokoyu'd barakat ? Tu' iri piya i tulun di kidusa nga' osianan i' di tulun dit osianan diyolo' .
42006033	Om ondung iri no i tulun di momonsoi dot osonong dot id dokoyu , o pamansayan dokoyu dot osonong , om nunu daa'ndo o kapagandadan dokoyu'd barakat ? Tu' iri piya i tulun do kidusa nga' momonsoi i' do miagal diri .
42006034	Om ondung iri no i tulun di milo do mambayar kawagu dokoyu o pooloson dokoyu'd tusin , om nunu daa'ndo o kapagandadan dokoyu'd barakat ? Tu' i tulun di kidusa nga' popoolos i' do tusin dot id tulun di kidusa , om pokibayaran i' diyolo' iri .
42006035	Nga' iyokoyu nopo om a' i' apatut dot iyo'ddi . Iyokoyu nopo om mositi' no dot osianan do pisangod dokoyu , om momonsoi dit osonong dot id diyolo' . Om mositi' no do popoolos kou , om kada' no soro-soroho' do koguli' kawagu iri . Ondung miagal diri , om agayo indo o tisomuli' dokoyu om osiliu kou do tangaanak do Kinorohingan , it Asawat Kopio . Tu' Kinorohingan nopo om osonong i' dot id tulun dit a' piya koilo do mongunsikou , om osonong dot id tulun dit angaraat .
42006036	Monginsian kou nod tulun do suwai do miagal do Tapa' dokoyu tu' monginsian , ” ka dau .
42006037	Om boro-boros po kawagu i Yesus do poingkaa , “ Kada' kou papasala' do tulun do suwai , om a' kou i' iyokoyu pasalaon do Kinorohingan . Om kada' kou pomohukum do tulun do suwai . Om a' kou i' iyokoyu hukuman do Kinorohingan . Ompunan no o tulun do suwai , om oompunan kou i' iyokoyu'd Kinorohingan .
42006038	Manahak kou nod tulun do suwai , om onuan kou i' iyokoyu'd Kinorohingan ; om kaanu kou nondo do nipuhawang do gisom dot a' aayi-ayi' , i ninsok tomod o pinagadang . Tu' nunu nopo i pinagadang dokoyu di don tulun do suwai om iri no o pakayon do Kinorohingan do pagadang di dokoyu , ” ka dau .
42006039	Om susuyo' nogiddi di Yesus dot id diyolo' o poinukadan diti , “ Ondung tulun do bolou o mangahak do sompi' ko' bolou , om atantu' no do kopirundun nopo iyolo' dot aratu' do hiri'd luang .
42006040	Iri nopo i tudukan po om a' i' agayo ko' mantad di monuduk dau . Nga' kopongo nopondo do minsingilo i tudukan diri om koiyo nondo iyau di minonuduk dau .
42006041	Nokuro tu' okito nogi' kopio dokoyu o giniab do kayu dit okooro' do nokoliwata' do mato do tobpinai dokoyu , om a' i' dokoyu opurimanan o watang do kayu do nokoliwata' do mato dokoyu iyokoyu ?
42006042	Poingkuro kou do milo'd momoros dot id tobpinai dokoyu dot , ‘ Hondi' , iduwo' ku diya' ino giniab do kayu dot okooro' do nokoliwata' dino mato nu , ’ ka , om maso i' do haro o watang do kayu do nokoliwata' do mato dokoyu iyokoyu ? Oi dokoyu i tulun di minsorupai-rupai no toomod ! Iduwo' po dokoyu i watang do kayu do nokoliwata' do mato dokoyu , om atalang nogindo ot okito dokoyu , om milo kou do mongidu' di giniab do kayu dit okooro' do nokoliwata' do mato di tobpinai dokoyu , ” ka dau .
42006043	Om boros ka kawagu di Yesus , “ Guas nopod kayu dit orombung om a' i' mongua' di tua' dot araat . Om iyo nogiddi o guas do kayu dot a' orombung tu' a' i' mongua' di tua' dit osonong .
42006044	Tu' pointikid-tikid do guas do kayu nga' i tua' o kotutunan di guas . I nopo bulungkut do korugian om a' i' mongua' do tua' dot ara , om i guas do rugi nga' a' i' mongua' do tua' dot anggur .
42006045	Tulun nopo dit osonong , om osonong no o kowoyo-woyoon dau , tu' lumabai i' it osonong do mantad id ginawo dau . Om iri no tulun dit araat om araat no o kowoyo-woyoon dau , tu' noponu' pod karaaton o ginawo dau . Tu' nunu nopo i poboroson dau om iri no o mantad id ginawo dau , ” ka dau .
42006046	Om boros ka kawagu di Yesus , “ Nokuro tu' mamarait kou doho' do , ‘ Tuhan , Tuhan , ’ ka , om a' kou i' momonsoi di pinoboros ku dot id dokoyu ?
42006047	Isai o poiyaan toko' di tulun di rumikot dot id doho' , om mokinongou di boros ku , om momonsoi'ddi — Potudukon ku iri dot id dokoyu .
42006048	Iyau nopo om iyo di tulun dit oilo tu' tontok di minamaal iyau di walai dau om minongukad iyau dot aralom om poimpoho' noddi dau do watu i walai dau . Om soira' do luminuyud , om kalampayai no i walai dau , om a' i' nahaba' i walai tu' pinoimpou i' dau i walai dau'ddi dot id pinoimpahan dit osonong .
42006049	Nga' i nopo tulun di korongou diti boros ku , om a' indo dau tonudon , om iyo no iyau di tulun di minamaal di walai dau dit a' winansayan do pinoimpahan dot osonong . Om luyud noddi om minallampai om a' po alaid om kahaba' no i walai dau . Om karaag nopo kopio i walai'ddi , ” ka dau .
42007001	Om kopongo poddi di Yesus do pinopoboros ngai'ddi dot id tulun dot ogumu' , om ongoi no iyau do hilo'd Kapornaum .
42007002	Hiri nopo om haro o pagawai do soudor do Rum do kisusuhuon di kosianan kopio dau . Om sakit no i susuhuon dau'ddi do gisom dot oruhai nod apatai .
42007003	Om tontok do nokorongou i pagawai do soudor diri do pasal di Yesus , om ponuhu' no iyau do piro-piro o boyoon do tulun do Yohudi do mongoi pangangat di Yesus do mongoi pomolingos di susuhuon dau .
42007004	Om korikot noddi i tulun dot id di Yesus , om pokionuo' no kopio diyolo' do mongoi i Yesus ponulung di pagawai do soudor diri . Boros ka diyolo' , “ Osorupai no iyau'd tulungon nu oi Tuan ,
42007005	tu' iyau nopo om osianan do bansa' toko' om nakapamaal no iyau do walai'd sasambayangan dahai , ” ka .
42007006	Om tanud noddi i Yesus diyolo' . Om maha' dit osomok noddi i Yesus di walai'ddi , om ponuhu' no i pagawai do soudor diri di piro-piro o tambalut dau do mongoi pomisunud di Yesus do poingkaa , “ A' i' minog do minsusa' do mongoi do hilo'd walai ku , oi Tuan . A' oku i' osorupai do papasalakoi do Tuan do hiri'd walai ku .
42007007	Om iri no ot a' ku katama-tama' do mongoi solowot do Tuan . Pomoros nopo , om olingasan i' i susuhuon ku .
42007008	Tu' iyoho' nga' id siriba' i' do kuasa' dit asawat ko' doho'd pangkat . Om haro nogi' o piro-piro o soudor dot id siriba' do kuasa' ku . Om ondung , ‘ Pamanau ! ’ kangku do monuhu' do songulun di soudor ku , om mamanau no iyau . Om ondung moro-boros oku do , ‘ Kaino'd hiti ! ’ kangku nopo dot id soudor ku'd suwai , om rumikot no iyau ; om ondung , ‘ Wonsoyo' iti ! ’ kangku , do monuhu' di susuhuon ku , om wonsoyon no dau , ” ka .
42007009	Om noimayaan tomod diri i Yesus do nokorongou'ddi . Om koili noddi iyau di tulun dot ogumu' di manud-tanud dau om boro-boros nod , “ Oimayaan oku no kopio do kotumbayaan do tulun diti . Id pogialatan piya'd tulun dot Israil nga' a' oku po insan kosolowot do tulun di kikotumbayaan dot irad diti kagayo ! ” ka dau .
42007010	Om soira' di nokoguli' do hiri'd walai i tulun di sinuhu' di pagawai do soudor diri , om nolingasan no i susuhuon diri .
42007011	Om a' noddi alaid do mantad diri , om ongoi no i Yesus do hilo'd bandar do Nain . Om i piro-piro o tumatanud dau nga' minoyo' i' dau , om ogumu' po o tulun do suwai do tuminanud dau .
42007012	Om tontok di nokorikot i Yesus do hiri'd somok di wawayaan di bandar , om maso no di tulun do sumoliwan di bandar do mangantayang do rata' do tulun . I nopo napatai'ddi nga' tanak do kusai dot iso' o tondu' do nopuadan . Om iso' no daa iri o tanak dau . Om ogumu' o tulun do mantad hiri'd bandar diri do minoyo' di tondu'ddi .
42007013	Soira' di nokito di Yesus i tondu'ddi , om kosianai noddi kopio iyau dau . Boros ka di Yesus dot id dau , “ Tingkod nondo do mihad oi inan ! ” ka .
42007014	Om insomok noddi i Yesus di sarasai di pinanarasai di rata'ddi , om kabayai no dau iri . Om undorong noddi i tulun di minangantayang di sarasai . Om boros ka di Yesus , “ Oi tanakwagu , suhuon ku iya' do tumungag , ” ka dau .
42007015	Om tungag noddi i tanakwagu di napatai'ddi do minirikau , om boro-boros noddi . Om patahako' noddi di Yesus i tanakwagu'ddi dot id tina' dau .
42007016	Om oinsanan nopoddi i tulun do hiri do nongooris om minamarayou'd Kinorohingan . Boros ka diyolo' , “ Nokorikot no o songulun o nabi dit abantug do hiti'd pogialatan toko' . Nokorikot no o Kinorohingan do mongoi pamasi di tulun di songonuon dau , ” ka .
42007017	Om kotongkop noddi o habar do pasal di Yesus dot id pointongkop do pomogunan do Yudia om id watas di hiri'd posorili' .
42007018	Om sunudai noddi di piro-piro o tumatanud di Yohanis , i Yohanis do koinsanai di nongosiliu'ddi . Om lohowo' noddi di Yohanis o duwo o tulun di tumatanud dau ,
42007019	om suhuo' no dau do mongoi solowot di Tuhan Yesus om monguhot dau do poingkaa , “ Tuan , iya' nogi' i tulun di rumikot do tumanud di pinabatos do Kinorohingan , ko' mandad po tuu iyahai do tulun do suwai ? ” ka .
42007020	Om ongoi noddi do hiri'd di Yesus i duwo i tumatanud di Yohanis . Boros ka diyolo' , “ Sinuhu' iyahai di Yohanis Gampamatis do monguhot diya' oi Tuan , ondung iya' no i tulun di rumikot do tumanud di pinabatos do Kinorohingan , ko' mandad po iyahai do tulun do suwai ? ” ka .
42007021	Om tontok nopoddi , om maso no di Yesus do momolingos do tulun dot ogumu' , om monunsub dot ogumu' o rusod dot araat , om pinopoungkalat nogi' iyau dot ogumu' o tulun di nobolou .
42007022	Om boros kaddi di Yesus dot id susuhuon di Yohanis , “ Guli' kou no do hilo'd di Yohanis om posunudon no dot id dau i norongou om i nokito dokoyu : nokoungkalat i bolou , om nakapanau i tulun dit a' koundaliu , om nolingasan i kitoruol do kusta , om i bosukon nga' nokorongou , om i tulun do napatai nga' noposian kawagu , om i Habar dot Osonong do mantad id Kinorohingan nga' popinsusuyon dot id tulun do mosikin .
42007023	Olumaag no i tulun dit a' mikoduwo o ginawo dot otumbayaan doho' do kokito diti nongowonsoi'dti , ” ka dau .
42007024	Om kapamanau poddi i tulun di sinuhu' di Yohanis , om timpuun no i Yesus do minoro-boros dot id tulun dot ogumu' do pasal di Yohanis . Boros ka dau , “ Nunu o nongoi dokoyu antangai do hilo'd kowotuan ? I sakot dit otilib do ribut ?
42007025	Nunu o nongoi dokoyu antangai ? I tulun dit osonong o pakayan ? Nga' tulun nopo dit osonong o pakayan , om i tulun do kaya' om hilo'd walai do raja' o tiyonon !
42007026	Nga' nunu o nongoi dokoyu antangai ? Minongoi kou tuu ontong do songulun o nabi ? Oo , otopot nogi' do nabi iyau , nga' agayo po ko' i nabi .
42007027	Tu' i Yohanis no i komoyon dit ayat dot id Buuk do Kinorohingan do poingkaa , ‘ Boros kad Kinorohingan : Iti no o tulun do suhuon ku , suhuon ku iyau do mogulu diya' , om orontisan i' dau i ralan do wayaan nu , ’ ka , ” ka di Yesus .
42007028	Om boro-boros po kawagu iyau do poingkaa , “ Ilaai no dokoyu ! Do hiti nopod pomogunan om a' i' nokoumbal do haro o tulun dot abantug ko' i Yohanis Gampamatis . Nga' iyo piya'ddi , nga' iri nopo i tulun dit aiso' no kopio o ngaran-ngaran dot id suang di Pomorintaan do Kinorohingan , om agayo i' ko' i Yohanis Gampamatis , ” ka dau .
42007029	Om oinsanan nopo i tulun , om i nogi' i gomponimung do sukai do nokorongou di Yesus do minomoros do miagal diri . Tu' iyolo' no i tulun di tuminanud di ponuhuan do Kinorohingan , om i minokibatis di Yohanis .
42007030	Nga' i nopo tulun do Parisi om i guru do Tourat om a' i' otumbayaan di natantu' mantad do Kinorohingan do wonsoyon dau dot id diyolo' . Mada' i' iyolo' do botisan di Yohanis .
42007031	Boros ka kawagu di Yesus , “ Nunu po daa o poiyaan ku diti tulun do dinondo ? Iyo ma iyolo' disai dilo' ?
42007032	Iyo po iyolo' di tangaanak di songirikau do hilo'd pasar . Om boros ka no di tangaanak di mogigurumung-rumung dot id tangaanak do suwai , ‘ Pounion no dahai i tuunion di popotood , om a' kou i' manari' ! Om modsinding no iyahai di sinding do pogihad do tulun do napatai , om a' kou i' mihad ! ’ ka no diyolo' .
42007033	Korikot no i Yohanis Gampamatis , om sumambayang no iyau do mikuwo'd puasa om a' monginum do waig dot anggur , om momoros kou i' do , ‘ Norusadan iyau'd rogon ! ’ ka .
42007034	Om korikot noddi i Tanak do Tulun , om makan iyau om minum , om momoros kou i' dot , ‘ Ontong pogi' dilo tulun ! Odoot , om magagauk , om tambalut di gomponimung do sukai , om tambalut di tulun do kidusa , ’ ka .
42007035	Nga' mulong po dot iyo'ddi , nga' kointalang i' o toilaan do Kinorohingan dot id koinsanai'd tulun di rumamit diri , ” ka dau .
42007036	Haro o tiso' o tulun do Parisi , dot i Simun o ngaran do minangangat di Yesus do makan . Om ongoi no i Yesus do hiri'd walai di tulun do Parisi'ddi om irikau no iyau do minakan .
42007037	Nga' hiri nopod bandar diri , om haro o songulun o tondu' di mingwonsoi nopod dusa . Om korongou noddi iyau do hiri i Yesus id walai di tulun do Parisi'ddi do makan , om igit no iyau do tumau dot osonong o kosingudan do poinsuang dot iso' o kakanan dot okooro' di marmar do winonsoi .
42007038	Om ingkakat noddi i tondu'ddi do hiri'd dotolikudan di Yesus do hiri'd toning di gakod dau . Om ihad no iyau om yoposo' nopo dau do romou dau i kolung di Yesus . Om pihidai noddi dau di tobuk dau i kolung di Yesus , om tungubai no dau om tuntugai no dau di tumau dit osonong o kosingudan .
42007039	Om kokito noddi i tulun do Parisi di minangangat di Yesus do makan , i tondu'ddi , om boros ka dot id ginawo dau , “ Ondung otopot do nabi iti tulun diti , om atantu' no do koilo i' iyau ondung isai ilo tondu' dilo minongoi igit dau om koilo do mingwonsoi'd dusa ilo tondu' , ” ka .
42007040	Om boro-boros noddi i Yesus di Simun do poingkaa , “ Oi Simun , haro o poboroson ku dot id diya' , ” ka dau . “ Poboroso' nopo oi Guru , ” ka dau do suminimbar .
42007041	Om boros ka di Yesus , “ Haro o duwo o tulun do kiutang dot id tulun di pongungutangan do tusin . Iri nopo tiso' om kiutang do limo nahatus o tusin do pirok , om iri no tiso' om kiutang do limo nohopod o tusin do pirok .
42007042	Om aiso' goduwo nopo o pamalapus diyolo' di tutang diyolo'ddi . Om tonuso' noddi di tulun di pinongutangan diyolo'd tusin i tutang diyolo'ddi . Om isai'ddi ot id pialatan di duwo o tulun diri ot osianan kopio di pinongutangan diyolo'ddi ? ” ka dau .
42007043	Boros ka di Simun , “ Osorou ku nopo om iri no i tulun dit ogumu' o tutang do tinanus , ” ka . Boros ka di Yesus do suminimbar , “ Otopot i' ino tosorou nu , ” ka .
42007044	Om ontong no i Yesus di tondu'ddi , om boro-boros no iyau di Simun do poingkaa , “ Okito nu i' iti tondu'dti ? Ruminikot oku do hiti'd walai nu nga' a' ko i' pinoposodia' do waig do pongoug do lapap ku . Nga' iti nopo tondu'dti , om nougan dau o lapap ku do romou dau , mikuwo'd pinihidan dau do tobuk dau .
42007045	Iya' nopo om a' i' tuminungub doho' do suminuwau . Nga' ilo' nopo tondu' om korikot nopo iyau om a' no otingkod-tingkod do monungub dilo gakod ku .
42007046	Om a' ko nogi' minongumau do tulu ku , nga' ilo' nopo tondu' om tinuntugan dau o gakod ku do tumau dit osonong o kosingudan .
42007047	Om ilo' no kosianan dau dot agayo o popointalang do nongoompunan no i dusa dau dit ogumu' ! Tu' tulun nopo dit okuri' o dusa dot ompunan om okoro' no o kosianan dau ! ” ka dau .
42007048	Om boro-boros noddi i Yesus di tondu'ddi do poingkaa , “ Nongoompunan no i dusa nu , ” ka .
42007049	Om pogiboro-boros noddi i tulun di potorungak di Yesus do makan , “ Isai kopio iti tulun diti tu' milo do mangampun do dusa ? ” ka .
42007050	Nga' boro-boros no i Yesus di tondu'ddi do poingkaa , “ Posion ko no tu' otumbayaan ko i' doho' . Pamanau no dot id suang do kosimbayanan , ” ka dau .
42008001	Om a' poddi alaid do mantad diri om ongoi no i Yesus do hiri'd kabandar-bandaran , om hiri'd kokompungan do mongoi popinsusui di Habar dot Osonong do pasal di Pomorintaan do Kinorohingan . Om i hopod om duwo o tumatanud dau nga' minoyo' i' dau .
42008002	Om tuminanud nogi' di Yesus i piro-piro o tongoondu' di nolingasan di Yesus do mantad id toruol om i sinunsub dau o rusod dot araat do mantad id diyolo' di gulu po . Ngaran nopo diyolo' om : i Maria , i pinungaranan dot i Magdalina ( turu' o rusod dot araat do sinunsub di Yesus do mantad id dau di gulu po . )
42008003	I Yohana i sawo di Kusa , i pagawai do hiri'd walai di Horudis ; i Susana , om ogumu' po o tongoondu'd suwai . Om iyolo' no o pinoposoliwan do balansa' do pinonulung di Yesus om i tumatanud ngai' dau .
42008004	Om songrikot-rikot kasai' nopoddi dot id di Yesus i tulun do mantad id piro-piro o bandar . Om kotimung poddi i tulun dot ogumu' om ponusui nogiddi i Yesus dot iso' o poinukadan dot id diyolo' . Boros ka dau ,
42008005	“ Haro o tiso' o gompongumo do minongoi pasasad do linsou . Om tontok di papasasad iyau , om karatu' no o wookon di linsou do hiri'd ralan . Om kongoulakai noddi do tulun i wookon , om iri no suwai om notinduk do tombolog .
42008006	Om haro o linsou do nakasasad do hiri'd kowotuan . Om tontok di nokosuni i linsou'ddi , om a' i' alaid om koriou no tu' otuu i tana' .
42008007	Om haro o linsou do nakasasad do hiri'd rolot do korugian . Om i rugi nga' suminuni nogi' do poinrolot di linsou . Om kosidung noddi di rugi i suni di linsou'ddi , om kapatai noddi .
42008008	Nga' haro i' o linsou do nakasasad do hiri'd tana' dot oruak . Om kosuni no i linsou'ddi om pongua' noddi ; om haro i' ot inghatus kopiluap o kosopoho' do tua' , ” ka dau . Om kopupusai poddi di Yesus do monusui i poinukadan diri , om boro-boros no iyau do poingkaa , “ Kitolingo kou nopo om pokinongou kou no kopio ! ” ka dau .
42008009	Om uhoto' noddi i Yesus di tumatanud dau ondung nunu o komoyon di poinukadan diri .
42008010	Om simbar no i Yesus diyolo' , “ Iyokoyu nopo om noonuan no do toilaan do mongilo di poillisok do pasal do Pomorintaan do Kinorohingan . Nga' iri nopo tulun do suwai om tudukan i' do pawayaon do poinukadan , om poingontong piya'ndo iyolo' , nga' a' i' iyolo' koilo ondung nunu i nosiliu , om a' kosuhut do korongou piya daa iyolo' , ” ka dau .
42008011	Om boros ka kawagu di Yesus , “ Iti no o komoyon di poinukadan diri : iri nopo i linsou diri , om iri no i boros do Kinorohingan .
42008012	Om iri no linsou di naratu' do hiri'd ralan , om poiyaan di tulun di nokorongou di boros diri . Nga' rikot no o rogon , om ngoyo' no ahawo' i boros diri do mantad id ginawo diyolo' , om a' indo iyolo' otumbayaan om a' iyolo' apasi .
42008013	Om iri no linsou di nakasasad do hiri'd kowotuan , om poiyaan di tulun di nokorongou do boros diri , om osonong nopo o ginawo do ruminamit diri . Nga' a' iddi guminamut kopio i boros diri dot id ginawo diyolo' . Om oruhai iyolo' do minonongkuyaan , tu' koontok poddi iyolo'd pogumbalan , om katanus no o kotumbayaan diyolo' .
42008014	Om iri no i linsou di nakasasad do hiri'd rolot di korugian om poiyaan do tulun di nokorongou do boros diri , nga' atangkabo nopo iyolo' do koposi-posion diyolo' , om orohian nopo do kumaya' om sumimbayan do hiti'd pomogunan . Om iri ngai' noddi o nokoonsit diyolo' , gisom dot aiso' o nokotuo do tua' diyolo' .
42008015	Om iri no i linsou di nakasasad do hiri'd tana' dit oruak om poiyaan do tulun di nokorongou do boros diri , om i pinopoopi' kopio'ddi dot id suang do ginawo dit osonong om it otulid . Om ogirot iyolo' do gisom do nokopongua' , ” ka dau .
42008016	Om boros ka kawagu di Yesus , “ Aiso' i' o tulun do modtutud do lampung om tinggouban indod kakanan , ko' posusuton po dot id toodopon dau . Suwai ko' potimpakon i' dau iri do hiri'd potitimpakan do lampung , om kokito i' di tanawau'ddi o tulun di sumuang di walai .
42008017	Tu' nunu nopo i lisokon , nga' kointalang indo ; om it olimon nga' oimbulayan indo om oilaan .
42008018	Iyo nopoddi , om soro-sorohon no kopio o koinsanai di norongou dokoyu . Tu' iri nopo tulun di haro mantad ot id dau , om ruhangan nogi' dot ogumu' ko' iri ; nga' iri nopo tulun dit aiso' o nunu-nunu dot id dau , om imumuyon nogindo do manganu it okuuri' di haro dot id dau , ” ka dau .
42008019	Om rikot noddi i tina' om i piro-piro o tobpinai di Yesus do mongoi solowot dau . Nga' a' i' iyolo' nokosolowot di Yesus tu' ogumu' kopio o tulun .
42008020	Om haro'ddi o songulun do minoro-boros di Yesus do poingkaa , “ Hoodi' moti'd soliwan i tina' om i piro-piro o tobpinai nu . Mongoi daa iyolo' solowot diya' , ” ka dau .
42008021	Nga' boros ka di Yesus dot id diyolo' ngai' , “ Isai nopo o tulun di mokinongou do boros do Kinorohingan om i tumanud diri , om iyolo' no o tina' ku om tobpinai ku , ” ka .
42008022	Insan o tadau om sakai no i Yesus om i tumatanud dau do parau' . Om boros ka di Yesus , “ Kainou ongoi toko' do hilo'd soborong diti tasik , ” ka . Om pamanau noddi iyolo' .
42008023	Nga' tontok di manau-panau iyolo' do poinsakai di parau' om koodop no i Yesus . Om sigog nopo om rikot o tongus dot opuhod do hiri'd tasik . Om tumimpuun noddi dot osuangan do waig i parau' diyolo' , gisom do haro'ddi o koligagaanan diyolo' .
42008024	Om ngoyo' noddi di tumatanud di Yesus posikai i Yesus . Boros ka diyolo' , “ Guru , Guru , matai toko' no moti'dti , ” ka . Om ingkakat noddi i Yesus , om suhuo' no dau do tumingkod i tongus dot opuhod om i tumbak dit agayo'ddi . Om tingkod nopoddi i tongus om i tumbak diri , om ododog nopoddi i tasik .
42008025	Om boro-boros noddi i Yesus di tumatanud dau , “ Nokuro tu' a' kou otumbayaan doho' ? ” ka dau . Om ongoimayaan tomod diri iyolo' om ongooris . Om mogiboro-boros nopoddi iyolo' do poingkaa , “ Isai kopio iti tulun diti ? Tu' minonuhu' dilo tongus om ilo tumbak do tumingkod , om umboyoo' nopo iyau ! ” ka .
42008026	Om tilombus nopo i Yesus om i piro-piro o tumatanud dau do minamanau do poinsakai di parau' do kuminaa do hilo'd watas do Garasa , i hilo'd soborong di Tasik Galilia .
42008027	Om tontok di tuminindal i Yesus , om ngoyo' no iyau bontolo' do songulun o kusai di norusadan do rusod dot araat . Iri nopo tulun diri nga' mantad do hiri'd bandar . Om alaid no iyau dot aiso' o pakayan om a' iyau orohian do mundorong do hiri'd walai . Om hiri nod koluang-luangan do nuluhon di pamalabangan o korohian dau'd miyon .
42008028	Om tontok di nokito dau i Yesus om pinggiak no iyau do mikuwo'd minotud dot id toguang di Yesus , om boro-boros no dot opuhod do poingkaa , “ Oi Yesus i Tanak do Kinorohingan , it Asawat Kopio ! Kukuroyon oku diya'dti ? Pokionuon ku no kopio dot a' oku diya' inggoriton , ” ka dau .
42008029	Kinapamarasan nopo di tulun diri do miagal diri nga' monuhu' i Yesus di rusod dot araat do sumoliwan do mantad id dau . Om asaru' no iyau dot orusadan di rusod dot araat diri , gisom do kagasan piya do rantai o longon om gakod dau om pitamangan kopio iyau nga' koputut kasai' i' iyau di rantai om tanggayan iyau di rusod dot araat do mongoi'd hilo'd tana' do kowotuan .
42008030	Om uhoto' no di Yesus i tulun diri , “ Isai o ngaran nu ? ” ka dau . “ Ngaran ku nopo om i Logiun , ” ka di tulun diri do suminimbar , tu' ogumu' i' i rusod dot araat do suminuang dau .
42008031	Om pokionuo' no kopio di rusod dot araat diri dot a' iyolo' di Yesus posuangon di Luang do Kapatayon .
42008032	Om hiri nopod somo-somok diyolo'ddi nga' haro o wogok dot ogumu' kopio do sonsungal-sungal do hiri'd guas di nulu-nulu . Om pokibanar no kopio di Yesus i rusod dot araat diri do sumuang di wogok diri . Om potumboyoo' no iyolo' di Yesus .
42008033	Om soliwan ngai' noddi i rusod dot araat diri do mantad id tulun diri , om ongoi no suang di wogok . Om panangkus ngai' nopo i wogok om ongoi no do hiri'd piras di tasik , om tuhun noddi do hiri'd tasik do mantad hiri'd piras . Om kongolondod ngai' nopoddi i wogok .
42008034	Om kokito no di piro-piro o gompomogompi' di wogok i nongosiliu'ddi . Om panangkus ngai' no iyolo' do minongoi do hiri'd bandar , om hiri'd kokompungan di posorili' , om popinsusuyo' no diyolo' o koinsanai di nosiliu .
42008035	Om ongoi noddi i piro-piro o tulun ontong di nongosiliu'ddi . Om rikot no iyolo' dot id di Yesus , om kokito no diyolo' i tulun di nokoidu' do mantad id rusod dot araat diri do poirikau no do hiri'd toning do gakod di Yesus , om kipakayan noddi iyau om kopunong o pomusorou dau . Om ongooris diri iyolo' .
42008036	Om susuyo' noddi di tulun di nokokito kopio di nosiliu'ddi dot id tulun dit ogumu' ondung poingkuro kopio i tulun diri do nolingasan .
42008037	Om oinsanan nopoddi i tulun do hiri'd watas do Garasa do minononsog di Yesus do tumongkiad do mantad hiri'd kinoiyonon diri , tu' ongooris ngai' nopo iyolo' . Om sakai noddi i Yesus do parau' do minuli' .
42008038	Om mokitatanud daa'ddi di Yesus i tulun di nokoidu' do mantad id rusod dot araat diri . Nga' suhuo' nogi' iyau di Yesus do muli' ,
42008039	boros ka di Yesus , “ Uli' nogi' , om popinsusuyon i' ino nowonsoi do Kinorohingan dot id diya' , ” ka dau . Om pamanau noddi i tulun diri do mongoi poposusui di nowonsoi di Yesus dot id dau , dot id pointongkop do bandar diri .
42008040	Om tontok di nokoguli' i Yesus do mantad hiri'd soborong di tasik , om ongotood nopo i tulun do suminuwau di Yesus , tu' sangandad-andad no iyolo' dau .
42008041	Om rikot noddi o songulun dot i Yairus o ngaran . Iyau nopo om boyoon di walai'd sasambayangan do hiri'd kinoiyonon diri . Om otud no iyau dot id toguang di Yesus do minangangat kopio di Yesus do mongoi'd hiri'd walai dau ,
42008042	tu' oruhai nod apatai i tanak dau'd tondu' di hopod no om duwo o toun do tumur . Om iso' nori o tanak dau'd tondu' . Om maha' di hiri no iyolo'd tanga'd ralan do pakayaan do hiri'd walai di Yairus om mogiimpit-impit nopo i tulun dot ogumu' do minsomok di Yesus .
42008043	Om id pogialatan nopo di tulun dot ogumu'ddi om haro o songulun o tondu' di hopod no om duwo o toun do sumakit do pomulanan om naayi' no dau o nunu nopo i haro dot id dau do pinambayar do tubat dot id dokutur , nga' aiso' i' o nokolingos dau .
42008044	Om ongoi no i tondu'ddi insomok di Yesus , do mantad hiri'd tohuri , om ongoi no iyau igit do tompok di pakayan di Yesus . Om diiri i' om diiri do notingkod i toruol dau do pomulanan .
42008045	Om boros ka di Yesus do minonguhot , “ Isai i minongoi kama' doho' ? ” ka dau . Nga' mogolim ngai' nopo i tulun . Om boros kaddi di Pitrus , “ Oi Guru , ogumu' kopio iti tulun do hiti'd pogurumung diya' , om opingimpit ko'ddi diyolo' , ” ka .
42008046	Nga' boros ka kawagu di Yesus , “ Haro i' kopio o tulun do minongoi kama' doho' , tu' nopurimanan ku i' do haro o sinundu do nokosoliwan do mantad id doho' , ” ka dau .
42008047	Om koilaai noddi di tondu' do noilaan i winonsoi dau'ddi . Om rikot no iyau dot id di Yesus do gagaran tomod do minotud dot id toguang dau . Om susuyo' no dau do hiri'd toguang di tulun dot ogumu' , ondung nokuro tu' minongoi iyau igit di pakayan di Yesus . Om pinosunud nogi' dau do maso iddi do nolingasan iyau di toruol dau .
42008048	Om boros kaddi di Yesus dot id tondu'ddi , “ Oi tanak ku , iri no i kotumbayaan nu dot id doho' o nokolingos diya' . Uli' no , om sumonong-sonong , ” ka .
42008049	Om maso di Yesus do moro-boros , om rikot no o songulun do mantad id walai di Yairus do minongoi pomisunud di Yairus do poingkaa , “ Napatai no i tanak nu , oi Tuan . Om kada' no ponusa' dilo Guru , ” ka .
42008050	Nga' korongou noddi di Yesus iri , om boro-boros no iyau dot id di Yairus , “ Kada' kooris . Kotumbayaai nopo tu' olingasan i' i tanak nu , ” ka dau .
42008051	Om soira'ddi nokorikot i Yesus do hiri'd walai di Yairus , om a' i' di Yesus uhang do haro o tulun do suwai do tumanud dau do sumuang , do suwai ko' i Pitrus no om i Yohanis om i Yakub om i molohing di tanak .
42008052	Om oinsanan nopo i tulun do hiri do mihad do mogihad di tanak di napatai'ddi . Nga' boros ka di Yesus dot id diyolo' , “ Kada' kou ihad , tu' a' i' napatai ilo tanak dilo' , koodop no iyau , ” ka dau .
42008053	Nga' irak-irakai nopo diyolo' i Yesus , tu' noilaan no diyolo' dot iri nopo tanak do tondu'ddi om napatai no .
42008054	Om igitai noddi di Yesus o longon di tanak diri , om boros ka dau , “ Tungag oi oyo' ! ” ka dau .
42008055	Om koposiai noddi kawagu i tanak diri om pitilombus nopod tuminungag . Om suhuo' noddi di Yesus iyolo' do manahak di tanak do takanon .
42008056	Om nosuayan tomod diri i molohing di tanak . Nga' noduhan i' di Yesus iyolo' do popimboros diri dot id disai nopo .
42009001	Om lohowo' no di Yesus i hopod om duwo o tumatanud dau , om onuwai no dau iyolo' do kuasa' do monunsub do rusod dot araat om momolingos do tulun do sumakit .
42009002	Om suhuo' noddi di Yesus iyolo' do mamanau do mongoi pomolingos do tulun di kitoruol , om mongoi poposusui do habar do pasal di Pomorintaan do Kinorohingan .
42009003	Om boros ka di Yesus dot id diyolo' , “ Kada' kou igit do nunu nopo do kuyutan do mamanau . Om kada' kou igit do sukud , om kantung do poiyanan do nipuhawang do tulun do suwai , om kada' kou igit do taakanon , ko' tusin , om kada' kou igit do rasuk do poningalanan .
42009004	Om isai nopo i papasalakoi dokoyu om mundorong kou nopod hiri do gisom do tumongkiad kou di bandar diri .
42009005	Om ondung a' kou romiton do hinonggo nopo , om tantagon no dokoyu o pupuk do mantad id lapap dokoyu do tumongkiad kou di bandar diri , do tanda' do hukuman iyolo' tu' a' i' iyolo' ruminamit dokoyu , ” ka dau .
42009006	Om pamanau ngai' noddi i tumatanud di Yesus diri , do kuminaa do hiri'd kokompungan do mongoi posusui di Habar dot Osonong , om momolingos do tulun di kitoruol do hinonggo nopo .
42009007	Om tontok di nokorongou i Horudis , i momorinta' do hilo'd Galilia , do koinsanai di nongosiliu'ddi , om koborulong no iyau . Tu' haro i' o tulun do momoros do noposian kawagu i Yohanis i Gampamatis ,
42009008	om haro nogi' o momoros do nokorikot kawagu i Ilia . Om tulun nod suwai om momoros do haro ot iso' do mantad id pogialatan di nabi di gulu po do napasi kawagu .
42009009	Boros ka di Horudis , “ Nokoponuhu' oku nod tulun do momulos do tulu di Yohanis . Nga' isai kopio nanu' ino tulun dino ? Tu' ogumu' no o norongou ku do pasal dau , ” ka dau . Om mokikikito no daa i Horudis di Yesus .
42009010	Om koguli' ngai' noddi i rasul di Yesus diri , om susuyo' no diyolo' dot id di Yesus o koinsanai di nongowonsoi diyolo' . Om angatai noddi di Yesus iyolo' dot iyolo-yolo' do minongoi do hilo'd bandar do Baitsaida .
42009011	Nga' koilaai noddi di tulun dot ogumu' iri , om tanud no iyolo' di Yesus . Om pologoso' noddi di Yesus iyolo' do tuminanud . Om sunudai noddi dau iyolo' do pasal di Pomorintaan do Kinorohingan . Om minomolingos nogi' iyau do tulun di kitoruol dot id pogialatan diyolo' .
42009012	Om tontok di tumonob noddi o tadau , om rikot no i hopod om duwo o tumatanud di Yesus dot id dau , om boro-boros no iyolo'd , “ Oi Guru , iti nopo kinoiyonon diti om osodu' do kawalayan . Om osonong nogi' do suhuon ngai' nu ilo tulun do mamanau om koongoi i' iyolo' kopogihum do taakanon , om tiyonon diyolo' do hilo'd kokompungan om hilo'd kawalayan di hiti'd posorili' , ” ka .
42009013	Nga' boros ka di Yesus , “ Paakanon nopo dokoyu iyolo' , ” ka . Om boros ka di tumatanud di Yesus , “ Nga' limo po liob do roti om duwo o tinan do sada' dahai . Om mongoi tuu'ddi iyahai pomoli do papaakan ngai'dti tulun diti ? ” ka diyolo' .
42009014	( Kogumuo' nopo di tulun diri om haro i' doti' o limo noribu o tulun do tongokusai nogi' . ) Om boro-boros no i Yesus dot id tumatanud dau , “ Suhuo' ngai' dokoyu ilo tulun do mirikau do mogitumpuk-tumpuk dot ongolimo doti' nohopod o tulun dot iso' o tumpuk , ” ka dau .
42009015	Om wonsoyo' noddi di tumatanud di Yesus i pinonuhuan dau diyolo'ddi .
42009016	Om ngoyo' noddi di Yesus i limo o tinan do roti om i duwo o tinan do sada' , om tingaha' no iyau do hilo'd tawan om pongunsikou nod Kinorohingan . Om pogikobing-kobingo' nogiddi dau i roti om pogikodut-koduto' i sada' om patahako' no dau iri dot id tumatanud dau , do potikidon di tulun dot ogumu' .
42009017	Om akan ngai' no iyolo' do gisom do nongoyahan . Om timungo' noddi di tumatanud di Yesus i noolu' di taakanon diri , om hopod po om duwo o balatak do noponu' .
42009018	Insan o tadau , om ongoi no i Yesus sambayang dot iso-iso' iyau . Om rikot ngai' no i tumatanud di Yesus dot id dau . Om uhoto' no di Yesus iyolo' , “ Isai oku dot osorou'd tulun ? ” ka .
42009019	Om boros ka diyolo' do suminimbar , “ Haro i' o momoros dot iya' nopo om i Yohanis Gampamatis , om haro nogi' o momoros dot i Ilia ko . Om tulun nod suwai om momoros dot iya' nopo om iso' di nabi di gulu po do napasi kawagu , ” ka .
42009020	Om boros ka kawagu di Yesus , “ Nga' isai oku dot osorou dokoyu ? ” ka dau . Om boros kad Pitrus do suminimbar , “ Iya' no i Raja' do Gampamasi , di pinabatos do Kinorohingan , ” ka dau .
42009021	Om boro-boros no i Yesus di tumatanud dau , “ Kada' no kopio dokoyu popinsunudo' o hal diri dot id disai nopo , ” ka .
42009022	Om boro-boros po kawagu iyau do poingkaa , “ A' no milo dot a' ogumu' o koinggoritan di Tanak do Tulun , om saapon iyau di piro-piro o boyoon om i boyoon dot imam , om i guru do Tourat . Om patayon nogindo iyau , nga' kotolu nopondod tadau om posion indo kawagu iyau , ” ka dau .
42009023	Om boro-boros noddi i Yesus dot id koinsanai di tulun di hino'd hiri do poingkaa , “ Iri nopo tulun dit orohian do tumanud doho' , om mositi' no do lihuan dau i dau'd korohian , om sumaan do salib dau do pointikid-tikid do tadau , om tumanud kasai' doho' .
42009024	Tu' iri nopo tulun do momogompi' do koposion dau , om okon nogi' dot atagakan do koposion . Nga' iri nopondo i tulun di papatahak do koposion dau do gisom dot apatai dot iyoho' o kapatahakan , om aanu nogindo dau i koposion dau .
42009025	Nunu'ndo o kountungan do tulun , dot aanu ngai' piya dau o koinsanai'dti pomogunan ondung araag om atagak o koposion dau ?
42009026	Dot ondung ointingayaman i tulun do mangakun doho' om i ponudukan ku , om i Tanak do Tulun nga' ointingayaman indo do mangakun di tulun diri do tontok do rumikot iyau do mikuwo'd kuasa' dau om mikuwo'd kuasa' do Tapa' om mikuwo'd kuasa' di moloikat dit ongolidang !
42009027	Ilaai no dokoyu : Dot id pogialatan nopo dokoyu'd hiti om haro i' ot a' po apatai dot a' po kokito do Pomorintaan do Kinorohingan , ” ka dau .
42009028	Tontok di sominggu' no doti' do mantad di pinopotuduk i Yesus do koinsanai'ddi , om angatai noddi di Yesus i Pitrus om i Yohanis , om i Yakub do minongoi do hiri'd timpak dot iso' o nuluhon do minongoi sambayang do hiri .
42009029	Om tontok di maso no di Yesus do sumambayang , om kosimban no o rabas dau om pakayan dau nga' okilou o kopurako' .
42009030	Om sigog id intalang o duwo o tulun , i Musa om i Ilia do kitulinau do mantad hilo'd surga . Om monokiboro-boros iyolo' di Yesus do pasal do kapatayon di Yesus dit a' no alaid do hilo'd Yorusalim .
42009031	
42009032	Nga' maso nopoddi om koodop i Pitrus om i piro-piro o tambalut dau , nga' sigog id koposik iyolo' , om kokito no diyolo' i Yesus do mogulinau om haro o duwo o tulun do poingkakat dot id toning dau .
42009033	Om tontok di tumongkiad noddi di Yesus i duwo o tulun diri , om boro-boros no i Pitrus di Yesus , “ Oi Guru , osonong no kopio do hiti toko' . Osonong nogi' do popowonsoi iyahai do tolu o kiim do hiti dot : iso' o diya' , oi Tuan , om iso' o di Musa , om iso' o di Ilia , ” ka dau . ( Om poboroso' nopo di Pitrus o miagal diri nga' a' i' dau oilaan no kopio o komoyon dau'ddi . )
42009034	Nga' maso po di Pitrus do moro-boros , om sondot no o haun om kokuluputai nopo iyolo' , gisom do minodosi iyolo' .
42009035	Om korongou noddi diyolo' o boros do mantad hiri'd haun do minoro-boros do poingkaa , “ Iti no o Tanak ku di nopili' ku . Pokinongou kou no dau ! ” ka .
42009036	Om kotingkod poddi i moro-boros diri , om kokito no diyolo' dot iso-iso' i' i Yesus do hiri . Om kada' nopoddi di piro-piro o tumatanud di Yesus ungkomiai o pasal ngai'ddi , om a' diyolo' pinopimboros dot id disai nopo i nokito diyolo'ddi .
42009037	Om tadau noddi kawagu om ruhuk no i Yesus om i tolu o tumatanud dau do mantad hiri'd nuluhon diri , om ogumu'ddi o tulun do ruminikot dot id di Yesus .
42009038	Om haro'ddi ot iso' o kusai do hiri'd pogialatan di tulun dot ogumu'ddi do minomogiak , boros ka dau , “ Oi Guru , ongoi kopio daa ontong dilo tanak ku , iso' no'lo' o tanak ku !
42009039	Soira' nopo do rusadan iyau do rusod dot araat om minggiak no iyau om kumohis nopo o tinan dau om mogimputa' o kabang . Om a' nopo di rusod dot araat tingkadan iyau do monginggorit om a' sumoliwan do mantad id dau .
42009040	Om nopokisunsuban ku no daa di piro-piro o tumatanud nu i rusod dot araat diri , nga' a' i' iyolo' nokosunsub , ” ka dau .
42009041	Om boros ka di Yesus do suminimbar , “ Atuuk , ku dokoyu'dti ! Sumansala' kou no kopio iyokoyu om a' otumbayaan . Songkuro po tuu o koloido' ku do poinsugku' dokoyu , om papalanut do ginawo ku dot id dokoyu ? Ongoyo' pootodo' i tanak nu'd hiti ! ” ka dau .
42009042	Om maso po di tanak diri do manau-panau do pakayaan dot id di Yesus , om poloposo' no iyau di rusod dot araat om pinokohis o tinan dau . Nga' suhuo' noddi di Yesus i rusod dot araat diri do sumoliwan , om kolingasai noddi i tanak diri . Om patahako' noddi i tanak diri dot id tapa' dau .
42009043	Om ongosuayan ngai' nopo i tulun di nokokito do kogoyoo' do sinundu'd Kinorohingan . Om maso po di tulun dot ongosuayan do nokokito do koinsanai di winonsoi di Yesus diri , om boro-boros no i Yesus di tumatanud dau do poingkaa ,
42009044	“ Soro-sorohon no kopio dokoyu om kada' no dokoyu lihuwai iti poboroson ku : Do patahakon nondo o Tanak do Tulun dot id kuasa' do tulun , ” ka .
42009045	Nga' a' i' i tumatanud di Yesus kosuhut do komoyon di pinoboros di Yesus diri . Tu' a' i' pinatarang o komoyon diri dot id diyolo' . Om a' indo iyolo' kosuhut . Nga' a' i' iyolo' katama' do monguhot di Yesus ondung nunu o komoyon diri .
42009046	Om haro'ddi o pogisimbar-simbaran di piro-piro o tumatanud di Yesus do pasal dot isai ot agayo o ngaran dot id pogialatan diyolo' .
42009047	Nga' noilaan i' di Yesus i pomusarahan diyolo'ddi , om ngoyo' no di Yesus ot iso' o tanak dit okoro' po , om poingkokoto' no dau i tanak diri do hiri'd toning dau .
42009048	Om boro-boros noddi i Yesus di piro-piro o tumatanud dau do poingkaa , “ Tulun nopo di rumamit do tanak diti dot iyoho' o kopomoromitan , om rumamit no doho' i tulun diri . Om i tulun di rumamit doho' , nga' rumamit no di minonuhu' doho' . Tu' isai nopo o tulun dit aiso' kopio o ngaran-ngaran dot id pogialatan dokoyu , om iyau no ot agayo o ngaran , ” ka dau .
42009049	Boros ka di Yohanis , “ Oi Tuan , nokokito iyahai do tulun do monunsub do rogon do rumait do ngaran nu . Om oduhai noddi dahai iyau , tu' okon iyau ko' mantad id pogialatan di tumatanud nu , ” ka dau .
42009050	Boros ka di Yesus dot id di Yohanis om id tumatanud di Yesus do suwai , “ Kada' oduhai i tulun diri tu' tulun nopo dit a' sumaap dokoyu om sumokodung no dokoyu , ” ka .
42009051	Om tontok dit oruhai no i Yesus do poinsawaton do hilo'd surga , om tontuo' noddi dau do mongoi iyau do hilo'd Yorusalim .
42009052	Om ponuhu' no iyau'd tulun do mogulu dau . Om pamanau noddi i tulun di sinuhu' dau'ddi , om ongoi no do hiri'd iso' o kampung do hilo'd Samaria do mongoi posodia' do koinsanai do nunu nopo do bagi' di Yesus .
42009053	Nga' a' iddi i tulun do hiri'd kampung diri orohian do rumamit di Yesus tu' oilaan no kopio do hilo'd Yorusalim o pakayaan dau .
42009054	Om koilaai noddi di Yakub om i Yohanis , i tumatanud di Yesus o pasal diri , om boro-boros no iyolo' di Yesus do poingkaa , “ Oi Tuhan , uhang nu i' do mokianu iyahai do tapui do mantad hilo'd tawan do pamatai di tulun diri ? ” ka diyolo' .
42009055	Om koili noddi i Yesus , om togodo' no dau iyolo' .
42009056	Om pakayaai noddi diyolo' do hiri'd kampung do suwai .
42009057	Nga' maso po di Yesus om i piro-piro o tumatanud dau do manau-panau , om haro'ddi o tulun do minoro-boros di Yesus do poingkaa , “ Oi Tuan , tumanud oku nopo diya' do hinonggo nopo o pakayaan nu , ” ka .
42009058	Om boros ka di Yesus do suminimbar , “ Toni nopo om kiluang i' , om tombolog nga' kirumun i' , nga' aiso' i' moti' o liiyon do Tanak do Tulun , ” ka dau .
42009059	Nga' boros kaddi di Yesus dot id iso' o tulun do suwai , “ Tanud no doho' , ” ka . Nga' boros ka di tulun diri , “ Oi Guru , pabanaro' oku po diya' do muli' do mongoi pomolobong di tapa' ku , ” ka .
42009060	Nga' boros ka di Yesus do suminimbar , “ Pologoson nopo i tulun di napatai do momolobong di tulun dit oiyo ko' napatai . Nga' iya' nopo om pamanau nopo om popinsusuyon no o habar do Pomorintaan do Kinorohingan , ” ka dau .
42009061	Om haro nogi' o tulun do suwai do minoro-boros dot , “ Oi Guru , tumanud oku i' diya' , nga' pabanaro' oku po do mongoi pongintod-intod do hilo'd walai ku , ” ka .
42009062	Boros ka di Yesus dot id tulun diri , “ Tulun nopo di kotimpuun do mamaradu , om kumoili indo , om aiso' i' o koonong-onongon do hiri'd Pomorintaan do Kinorohingan , ” ka .
42010001	Om pomili' po kawagu o Tuhan do tumatanud dau do turu' nohopod o tulun , om suhuo' noddi dau iyolo' do mamanau do soroduwo-duwo do mogulu dau do mongoi do hiri'd pointikid-tikid do bandar om kinoiyonon dit ongoyon dau .
42010002	Om boro-boros no i Yesus diyolo' do poingkaa , “ Agayo no iti tomoton , nga' okuuri' o tulun do mongomot . Iyo nopoddi om pokianu kou no di sanganu do tomoton diti , om monuhu' i' iyau'd tulun do mongoi pongomot di tomoton dau .
42010003	Pamanau kou no ! Suhuon ku iyokoyu'd mamanau do miagal do dumba' do kumaa dot id rolot do toni .
42010004	Kada' kou pongigit do poiiyanan do tusin ko' kantung do poiiyanan do nipuhawang do tulun do suwai , om kada' kou igit do kasut . Om kada' kou no undorong do hilo'd tanga'd ralan do sumuwau dot ongoiso' piya o tulun .
42010005	Ondung sumalakoi kou dot id iso' o walai , om momoros kou pod gulu do poingkaa , ‘ Maha' daa om ongosimbayan o hiti'd walai'dti , ’ kanto dokoyu .
42010006	Ondung haro o tulun do hiri dot orohian do haro o kouludan , om tumimporon no dot id diyolo' i kosimbayanan di pinosuwau dokoyu diyolo'ddi ; nga' ondung a' iyolo' orohian , om onuon no dokoyu kawagu i boros do kosimbayanan di pinosuwau dokoyu'ddi !
42010007	Mundorong kou nopo dot id iso' noo o walai . Kada' kou no pingwaliu dot id walai'd suwai . Om akanon nopo dokoyu o nunu nopo i posurungon diyolo' dokoyu , tu' iri nopo tulun di pakaraja' om apatut i' do kaanu'd gadsi' .
42010008	Korikot kou nopo dot id iso' o bandar , om romiton kou no diyolo' kosonong-sonong , om akanon nopo dokoyu o nunu nopo o posurungon diyolo' dokoyu .
42010009	Lingasan no dokoyu i tulun di kitoruol do hiri'd bandar diri , om sunudan no dokoyu iyolo' do poingkaa , ‘ Osomok no dokoyu i Pomorintaan do Kinorohingan , ’ kanto dokoyu .
42010010	Nga' ondung korikot kou do hiri'd iso' o bandar om a' kou no diyolo' romiton , om sumoliwan kou nopo do kumaa do hiri'd ralan om poboroson no dokoyu o poingkaa ,
42010011	‘ Iti piya pupuk do bandar dokoyu do kosokot do lapap dahai , nga' tantagon i' dahai do maan do tanda' do hukuman kou , tu' a' kou i' ruminamit . Nga' ilaai no dokoyu dot osomok no dokoyu i Pomorintaan do Kinorohingan , ’ kanto dokoyu .
42010012	Sorohon no dokoyu , dot orikot nopondo i tadau do kopomutusan diti , om milo-milo nogid Kinorohingan dot ompunan i tulun do hilo'd Sodom ko' i tulun di hiri'd bandar diri ! ” ka dau .
42010013	Om boros ka kawagu di Yesus , “ Obungou kou no , oi tulun do Korasim ! Obungou kou no , oi tulun do Baitsaida ! Ondung winonsoi daa i kongoimayaan di nongowonsoi dot id pogialatan dokoyu , do hilo'd bandar do Tirus om Sidon , om atantu' no do laid no daa korologo di dusa diyolo' i tulun do hilo' , om nakapanampakai no daa iyolo' di pakayan di dong mogigihad om naaraban diyolo' do pupuk o tulu diyolo' .
42010014	Do tadau nopondod kopomutusan om iri nopo tulun do hilo'd Tirus om hilo'd Sidon , om milo-milo nogid Kinorohingan dot ompunan ko' mantad dokoyu .
42010015	Om iyokoyu oi tulun do Kapornaum ! Ondos daa dokoyu om poinsawaton kou do gisom do korikot do hilo'd surga ? A' i' kopio ! Suwai ko' pataamon kou nogindo do hilo'd naraka ! ” ka dau .
42010016	Om boro-boros noddi i Yesus dot id piro-piro o tumatanud dau do poingkaa , “ Tulun nopo di mokinongou dokoyu om mokinongou no doho' . Om i tulun di magada' dokoyu , nga' magada' no doho' , om i tulun di magada' doho' nga' magada' no di minonuhu' doho' , ” ka dau .
42010017	Om ongotood no kopio i turu' nohopod o tumatanud diri di nokoguli' iyolo' om boro-boros no iyolo' di Yesus do poingkaa , “ Oi Tuhan , mihuboyo-boyo' ngai' nopo i rusod dot araat do tontok do sinunsub dahai iyolo' dot id suang do ngaran do Tuhan ! ” ka .
42010018	Om boros ka di Yesus do suminimbar diyolo' , “ Nokito ku i Rogon do naratu' do mantad hilo'd tawan do miagal do kodumaat .
42010019	Ilaai no dokoyu , do noonuan ku no iyokoyu do kuasa' do gisom do milo kou do mongulok do tulanut om tompoluluhu om mangala' do koinsanai do kokorisan do pisangod om aiso' no o nunu nopo do milo do pokoruol dokoyu .
42010020	Nga' mulong po dot iyo'ddi tu' mihuboyo-boyo' nopo dokoyu i rusod dot araat nga' kada' kou kotood diri . Nga' kotood kou nogi' do notulis o ngaran dokoyu do hilo'd surga , ” ka dau .
42010021	Om tontok nogiddi dot otood i Yesus tu' noporinta' iyau do Rusod do Kinorohingan . Boros ka di Yesus , “ Oi Apa' , i Tuhan do momorinta' do tawan om pomogunan ! Mongunsikou oku no diya' tu' pinolisok ngai' nu i' iri do mantad id tulun dit oilo om it ongkitoilaan , nga' pinotuduk nu i' dot id tulun dit aiso' o toilaan . Tu' iyo noddi o korohian nu , oi Apa' .
42010022	Nangkatahak nu no doho' o koinsanai'd nunu nopo oi Apa' . Aiso' i' o kotutun di Tanak , suwai ko' iya' no oi Apa' . Om aiso' nogi' o kotutun diya' oi Apa' , suwai ko' iri no i Tanak ; om i tulun di pointutunon di Tanak diya' , oi Apa' , ” ka dau .
42010023	Om koili noddi i Yesus di piro-piro o tumatanud dau , om boro-boros no iyau diyolo' dit iyolo-yolo' do poingkaa , “ Ountung kou no tu' nokokito kou di nokito dokoyu di baino' .
42010024	Tu' soroho' pogi' : Ogumu' i' o nabi om raja' dot orohian do kokito di nokito dokoyu di baino' , nga' a' i' iyolo' nokokito'ddi . Orohian i' daa iyolo' do korongou di norongou dokoyu di baino' , nga' a' i' iyolo' nokorongou'ddi , ” ka dau .
42010025	Om rikot noddi o tiso' o guru do Tourat dot id di Yesus , do momurunsut daa dau , om uhoto' no di guru do Tourat i Yesus do poingkaa , “ Oi Guru , nunu ma ot apatut ku'd wonsoyon om kaanu oku i' do koposion dit otopot kopio om i poingompus ? ” ka dau .
42010026	Om boros ka di Yesus do suminimbar , “ Nunu ka toi di nokotulis dot id Buuk do Kinorohingan ? Om poingkuro o diya'd osorou do pasal diri ? ” ka dau .
42010027	Om boros ka di tulun diri do suminimbar , “ Poingkaa , ‘ Kosianai nod Tuhan i Kinorohingan nu do mikuwo'd aayi-ayi' o ginawo nu , om aayi-ayi' o koposi-posion nu om koinsanai do kokorisan nu , om koinsanai do pomusorou nu , om kosianai nod tulun dit iyokoyu ngai' do miagal dot osianan ko do diya'd tinan , ’ ka , ” ka dau .
42010028	Om boros ka di Yesus , “ Otopot no ino nisimbar nu . Om wonsoyo' no o miagal diri om apasi ko i' , ” ka dau .
42010029	Nga' orohian i' i guru do Tourat diri do popotopot do dau'd tinan . Om ponguhot po kawagu iyau di Yesus do poingkaa , “ Isai toi o komoyon nu do tulun dit iyahai ngai' ? ” ka dau .
42010030	Om posimbaro' no di Yesus o poingkaa , “ Insan o maso , om haro o songulun o kusai do mantad hilo'd Yorusalim do minongoi do hilo'd Yorikou . Om maha' di hilo' no iyau'd tanga'd ralan om saapo' no iyau do tulun di gampanakau , om nahawan iyau do koinsanai di haro dot id dau , om pinimbabagan tomod iyau , gisom dot oruhai no iyau'd apatai , om tongkiadai nogiddi iyau do poingiliu poo do hiri'd ralan do nongosuhat tomod .
42010031	Nga' koontok no do maso'ddi do nakawaya' o songulun ot imam do hiri'd ralan diri . Om tontok di nokito dau i tulun diri , om soborong no iyau di ralan om pamanau no do luminombus .
42010032	Om iyo nogiddi i songulun o tulun do Liwi , i minaya'd hiri ; tontok di nokito dau i tulun diri , om insomok no iyau do minongoi ontong dau . Om iyau nga' suminoborong i' di ralan , om tilombus no do minamanau .
42010033	Nga' kawaya' noddi o songulun o Samaria do hiri . Tontok di nokito dau i tulun diri , om kosianai no kopio iyau dau .
42010034	Om ongoi no iyau do hiri'd toning di tulun diri , om udasai noddi dau do waig dot anggur i nongosuhat om ubatai dau di tumau om rilitai nogiddi dau i nongosuhat . Om pasakayo' noddi dau i tulun diri dot id kaladai dau , om pootodo' no dau do hiri'd walai do sisiwaan , om ubatai no dau iyau .
42010035	Sinuabon noddi om anu no iyau do duwo o tusin do pirok om patahako' no dau di sanganu di walai di sisiwaan , om boro-boros no iyau dau do poingkaa , ‘ Gompion noti tulun diti , om ondung haro o tusin dot apakai nu do suwai ko' iti tinahak ku , om bayaran ku i' do koguli' oku kawagu , ’ ka dau , ” ka di Yesus .
42010036	Om ponguhot noddi i Yesus dau do pinongolimpupus di sinusui dau'ddi . Boros ka dau , “ Id pogialatan nopo di tolu o tulun diri om isai diyolo' o minomonsoi dit apatut do wonsoyon do tulun dit iyau ngai' dot id tulun di napanakahan diri dot osorou nu ? ” ka dau .
42010037	Om boros ka di guru do Tourat diri do suminimbar , “ I tulun di minonulung di tulun diri , ” ka . Om boros kaddi kawagu di Yesus , “ Pamanau no , om wonsoyon no o miagal diri , ” ka .
42010038	Om lombus noddi i Yesus om i piro-piro o tumatanud dau do minamanau , om korikot no iyolo' dot id iso' o kampung . Hiri nopod kampung diri nga' haro ot iso' o tondu' dot i Marta o ngaran , om angatai no dau i Yesus do mongoi do hiri'd walai dau .
42010039	Om haro o tobpinai di Marta dot i Maria o ngaran . Om irikau no i Maria do hiri'd toning di Tuhan Yesus do mokinongou di ponudukan dau .
42010040	Nga' i Marta nopo om agangau nopo do maganu-anu do hiri'd walai dau . Om ongoi noddi iyau dot id di Yesus om boro-boros nod poingkaa , “ Oi Tuhan , pologoson nu nopo i Maria do pokoiso-iso' doho' do maganu-anu ? Suhuo' pogi' iyau do mongoi uhup doho' ! ” ka dau .
42010041	Nga' boros kad Tuhan do suminimbar dau , “ Oi Marta , Marta ! Ogumu' nopo ot osorou nu do katangkabaan om kagangahan nu ,
42010042	nga' iso' noo it agayo kopio o guna' . Om nopili' no di Maria it osonong kopio it a' no aahau do mantad id dau , ” ka dau .
42011001	Insan o tadau om sambayang no i Yesus dot id iso' o kinoiyonon . Om kopongo noddi iyau do sumambayang , om boro-boros no dot id dau ot iso' di tumatanud dau , “ Oi Tuhan , tudukai daa iyahai do sumambayang do miagal di Yohanis tu' minonuduk di tumatanud dau do sumambayang , ” ka .
42011002	Om boro-boros noddi i Yesus diyolo' do poingkaa , “ Soira' nopo do sumambayang kou , om poingkaa o poboroson dokoyu , ‘ Oi Apa' : Iya' no o Kinorohingan , dit iso' noo ; Iya' no o tukuon om pusohon . Iya' no o Raja' dahai . Pokionuon dahai do momorinta' ko do hiti'd pomogunan .
42011003	Onuwai no iyahai do taakanon di kabagal dahai do pointikid do tadau .
42011004	Ompunai no o dusa dahai , tu' iyahai nga' mangampun i' do kasalaan do pointikid-tikid di tulun di kasala' dot id dahai . Kada' pologoso' dot atagak o kotumbayaan dahai do tontok dot oontok iyahai'd pogumbalan , ’ kanto dokoyu , ” ka di Yesus .
42011005	Om boro-boros po kawagu i Yesus di piro-piro o tumatanud dau , “ Ondung haro o songulun dot id pogialatan dokoyu do mongoi do hiri'd walai di tambalut dau do pitangatuong , om moro-boros nondo iyau dot id dau do poingkaa , ‘ Ambalut , onuwai oku daa dot ongotolu o roti ,
42011006	tu' haro o tambalut ku do minumbaya' do hilo'd walai ku , om aiso'ddi o paakan ku dau , ’ ka .
42011007	Ondung poingkaa o posimbaron di tambalut nu do hiri'd suang di walai dau , ‘ Kada' no ponusa' doho' ! Tu' nontiilan no ilo wawayaan , om modop oku no . Om ilo tangaanak ku nga' nokoodop no . A' oku no milo do tumungag do mongoi panahak diya' do nunu nopo , ’ ka doti' dau , ” ka di Yesus .
42011008	Om boros ka kawagu di Yesus , “ Om nunu mando o wonsoyon dau dot osorou dokoyu ? Poboroson ku no do mulong piya do tambalut nu iyau nga' a' i' iyau tumungag do mongoi panahak diya' di roti . Nga' ondung a' ko ointingayaman do mugut-lugut kasai' dau do mokianu om tumungag indo iyau om patahakon no dau diya' i pokionuon nu'ddi .
42011009	Om iti no o kapamarasan ku dot id dokoyu do : Pokianu kou no , om oonuan kou i' ; pogihum kou no , om okito indo dokoyu iri , pogkoritik kou nod totobon , om iwangan kou indo .
42011010	Tu' tulun nopo di mokianu om kaanu no ; om i tulun di mogihum nga' kokito no ; om i tulun di mogkoritik do totobon nga' iwangan indo .
42011011	Haro i' toi o tapa' dot id pogialatan dokoyu do papatahak do taakanon di kawanit dot id tanak dau , di mokianu'd sada' ?
42011012	Ko' patahak pod tompoluluhu do tontolu' o pokionuon di tanak ?
42011013	Mulong piya dot angaraat kou , nga' koilo kou i' do papatahak dit ongosonong dot id tangaanak dokoyu . Om a' nogi' tuu'ndo kopio koilo i Tapa' do hilo'd surga ! Patahakon indo dau o Rusod dau dot id tulun di mokianu dau , ” ka di Yesus .
42011014	Insan o tadau om ponunsub no i Yesus do rusod dot araat do mantad id iso' o tulun do bobou . Om kosoliwan poddi i rusod dot araat diri , om koboros nogiddi i tulun diri . Om ogumu'ddi o tulun dot ongosuayan ,
42011015	nga' haro i' o tulun do momoros do poingkaa , “ Milo pogi' iyau'd monunsub do rusod dot araat nga' noonuan no iyau di Biilsibul , i boyoon di rusod dot araat do kuasa' , ” ka .
42011016	Om haro nogi' o tulun do suwai do momurunsut daa di Yesus , om suhuo' no diyolo' i Yesus do momonsoi do koimayaan do tanda' dot otopot kopio do mantad iyau id Kinorohingan .
42011017	Nga' oilaan i' di Yesus i pomusarahan diyolo'ddi . Om boro-boros noddi iyau diyolo' , “ Ondung haro o pomogunan dit opogisuwai-suwai dot id piro-piro o sinompuruan do tulun di mogisasaap , om a' i' ogirot o pomorintaan diri . Om i sompiiyon dit a' mogiulud om i mogisasaap nopo nga' araag indo .
42011018	Om iyo nogiddi o pomorintaan do Rogon ; tu' ondung haro o tiso' o sinompuruan do sumaap do sinompuruan do suwai , om araag nondo i pomorintaan diri . Om momoros kou daa do monunsub oku do rusod dot araat do mantad id kuasa' di Biilsibul .
42011019	Om iyo nopoddi om disai nanu' do kuasa' di piro-piro o tumatanud dokoyu do monunsub do rusod dot angaraat ? Iri i' i tumatanud dokoyu o popointalang do kasala' kou !
42011020	Nga' iyoho' nopo om kuasa' id Kinorohingan o ponunsub ku do rusod dot angaraat . Om komoyon nopoddi nga' nokorikot no dot id pogialatan dokoyu i Pomorintaan do Kinorohingan .
42011021	Om tulun nopo dot okoris om i haro ngai' o rapo-rapo , do madtamong di walai dau , om ogompi' ngai' no o koinsanai di dau'd songonuon .
42011022	Nga' ondung haro o tulun do sumaap dau dit okoris ko' iyau om aala' nondo iyau om apanakau ngai' no di tulun dit okoris o koinsanai di rapo-rapo di pagandasan daa di sanganu di walai , om pogibohogi-hogion no di tulun dit ongokoris o koinsanai di dapu' di tulun diri .
42011023	Iri nopo i tulun dit a' sumokodung doho' , om atantu' no do sumaap doho' . Om iri i tulun dit a' muhup doho' nga' atantu' no do mamaraag di karaja' ku ! ” ka di Yesus .
42011024	Om boros ka kawagu di Yesus , “ Soira' nopo do kopoggidu' i rusod dot araat do mantad id iso' o tulun , om mintikid nopondo i rusod diri dot id piro-piro o kinoiyonon dit otuu do mogihum do tiyonon dau'd mundorong , nga' aiso' i' o tokito dau . Om moro-boros nondo iyau do poingkaa , ‘ Gumuli' oku nogi' do hilo'd walai di notongkiadan ku , ’ ka .
42011025	Om korikot nopondo iyau'd hiri , om okito nondo dau i walai'ddi do noimuhawan om oulud o hiri'd suang .
42011026	Om mamanau nondo iyau do mongoi pangangat do turu' o rusod do suwai , dit araat po ko' iyau . Om sumuang nondo iyolo' dot id tulun diri , om mundorong nod hiri . Om araat pondo ko' i kowoyo-woyoon di gulu po o kowoyo-woyoon di tulun diri , ” ka dau .
42011027	Om koboros poddi di Yesus o miagal diri , om boro-boros no dot id dau o tiso' o tondu' dot id pogialatan di tulun dot ogumu'ddi , “ Olumaag no kopio i tondu' di minogkosusu diya' , om i pinoposusu diya' ! ” ka dau .
42011028	Nga' boros ka di Yesus do suminimbar , “ Nga' okon-okon po o kolumaago' di tulun di mokinongou do boros do Kinorohingan om i mumboyo'ddi ! ” ka dau .
42011029	Om maso poddi di tulun do pogurumung di Yesus , om poboroso' po kawagu dau dot id diyolo' o poingkaa , “ Angaraat no kopio iti tulun do maso'd dinondo . Mokiontong daa iyolo' do koimayaan , om otumbayaan i' iyolo' doho' , nga' a' no iyolo' pokitonon dot ongoiso' piya o koimayaan , do suwai ko' i koimayaan di nosiliu dot id di Nabi Yunus .
42011030	Om poingkuro nopo i Nabi Yunus do nosiliu do koimayaan di tulun do bandar do Niniwi , om iyo nogiddi o Tanak do Tulun do sumiliu do koimayaan do tulun do maso'd baino' .
42011031	Orikot nopondo o tadau'd kopomutusan , om apasi nondo kawagu i Raja'd Tondu' di mantad id pomogunan di ponong id salatan do kaandad diti tulun do dinondo , om pasalaon nondo dau iyolo' . Tu' pamanaho' nopo di Raja'd Tondu' dot osodu' piya o pinamanau do mantad hilo'd disan diti pomogunan , do minongoi pokinongou di ponudukan di Suliman dit angaralom kopio . Nga' dinondo nopodti om haro po it agayo ko' i Suliman !
42011032	Om orikot nopondo o tadau'd kopomutusan , om apasi nondo kawagu i tulun do hilo'd Niniwi do kaandad diti tulun do dinondo , om pasalaon nondo diyolo' iti tulun do dinondo . Tu' iri nopo tulun do hilo'd Niniwi om kuminorologo i' di dusa diyolo' di minonusui i Yunus do boros do Kinorohingan dot id diyolo' . Nga' hiti nopo do dinondo'dti om haro po ot agayo ko' i Yunus ! ” ka di Yesus .
42011033	Om boros ka kawagu di Yesus , “ Aiso' i' o tulun do modtutud do lampung om polisokon nogindo ko' tinggouban do kakanan . Suwai ko' potimpakon indo dau i lampung diri dot id potitimpakan kasai' di lampung , om kokito indo di tanawau i tulun di sumuang do hiri .
42011034	Mato nopo om miagal do lampung do tinan . Om atarang nopo o mato dokoyu , om anganawau ngai' no o tinan dokoyu . Nga' ondung a' atarang o tokito do mato dokoyu , om odondom no o kotuongo' do pointongkop do tinan dokoyu .
42011035	Om iyo nopoddi om antang-antangan no kopio dokoyu om a' i' tumuong i tanawau dokoyu .
42011036	Ondung anganawau o pointongkop do tinan dokoyu , om aiso' no o totuong , om anawau no o tinan dokoyu do miagal po dot otitihan do lampung , ” ka di Yesus .
42011037	Om kotingkod poddi i Yesus do minoro-boros , om angatai no iyau do songulun o tulun do Parisi do mongoi akan do hiri'd walai dau . Om ongoi noddi i Yesus akan do hiri .
42011038	Om ongosuayan diri i tulun do Parisi do nokokito di Yesus dot a' minomoug do tintod do makan , do tumanud dit oturan do tugama' .
42011039	Om iri noddi o kinapamarasan di Tuhan dot id dau do poingkaa , “ Ongoubas kou nogi' bo iyokoyu i tulun do Parisi do momolihung do mangkuk om piring do hiri nod soibau o lihungan , nga' poimponu' id kororongit om kararaat ot id suang do ginawo dokoyu .
42011040	Basug kou no kopio ! Okon toi ko' Kinorohingan i' o minomonsoi dit id soliwan , om iyau nogi' o minomonsoi dit id suang .
42011041	Do nunu nopo it id suang di piring ko' i mangkuk dokoyu'ddi , om iri no o patahakon dokoyu dot id tulun do mosikin , om iri nondo o kolidang ngai'ddi dot osorou dokoyu .
42011042	Obungou kou no , oi tulun do Parisi ! Do manahak kou i' do sompihopod do mantad id totonomon dokoyu , do miagal do baing om sogumau om i totonomon do suwai di maan do rampa , nga' a' nogindo dokoyu podulon it otopot om i kosianan dot id Kinorohingan . Om iri nogi' daa kopio it apatut dokoyu'd wonsoyon , om a' nogi' toliban do momonsoi i suwai ko' iri .
42011043	Obungou kou no i tulun do Parisi ! Tu' iyokoyu nopo om orohian kou nopo do hiri'd tiiyonon dit ongkipangkat do hiri'd walai'd sasambayangan , om orohian do suahon do tulun do hiri'd pasar .
42011044	Obungou kou no ! Tu' iyokoyu nopo om miagal no di lobong dit aiso' o tanda' tu' a' no oilaan om piulak-ulakan pod tulun , ” ka dau .
42011045	Om boro-boros no o songulun di guru do Tourat dot id di Yesus , “ Oi Guru , i nopo boros nu'ddi om pongindaraat nu i' dahai piya ? ” ka .
42011046	Om boros ka di Yesus do suminimbar , “ Iyokoyu nga' obungou nogi' , oi guru do Tourat ! Tu' iyokoyu nopo om monuhu' kou do momonsoi dit angapagon do momonsoi , om a' kou indo kopio iyokoyu monguhup diyolo' do momonsoi'ddi .
42011047	Obungou kou no ! Tu' iyokoyu nopo om minomonsoi kou do lobong di piro-piro o nabi di pinatai di taki-aki dokoyu .
42011048	Iyo nopoddi om minangakun kou no do kosokodung kou di winonsoi di taki-aki dokoyu ; dot iyolo' piya daa o minamatai di piro-piro o nabi diri , nga' iyokoyu i' o pinopowonsoi di pinamalabangan diyolo' .
42011049	Om iri noddi o nokoboro-boros do Toilaan do Kinorohingan do poingkaa , ‘ Porikatan ku nondo iyokoyu do piro-piro o nabi om i susuhuon ku ; nga' patayon indo dokoyu o wookon diyolo' , om iri no suwai om inggoriton dokoyu , ’ ka .
42011050	Wonsoyon pogi'd Kinorohingan o miagal diri nga' pomohukum di tulun di maso'd baino' , tu' i kinapamatayan do koinsanai di nabi di mantad di wonsoyo' i' iti pomogunan , o kopomohukuman ,
42011051	do mantad poddi pinatai i' i Habil om gisom di pinatai i Sakaria , do hiri'd pialatan di pananaraban do porsombahan om i Walai'd Sasambayangan dot Agayo . Kotumbayaai kou no : Dot atantu' no do hukuman ngai' nopondo iti tulun di maso'dti do koinsanai'ddi o kopomohukuman .
42011052	Obungou kou no , oi guru do Tourat ! Tu' iri nopo kunsi' do pongiwang di wawayaan di pinoopian do toilaan , om haro i' dot id dokoyu , nga' iyokoyu i' o tumomod dot a' sumuang do hiri do mongoi pogihum di toilaan diri . Nga' mangantob kou nogi' di tulun di tumotos daa do sumuang do hiri , ” ka dau .
42011053	Om kotongkiad poddi i Yesus do hiri'd kinoiyonon diri , om pasalaon tomod diri di guru do Tourat om i tulun do Parisi i Yesus . Om mogihum iyolo'd ralan do popohudsu dau om mimboros indo iyau do pasal dot ogumu' o hal .
42011054	Om mogihum nogi' kopio iyolo' ondung haro o boros di Yesus do kasala' .
42012001	Om haro'ddi o piro-piro noribu o tulun do mogiimpit-impit nopo do gisom do haro ot ongoulakan o lapap . Om maso po di tulun dot ogumu' diri do pogurumung , om boro-boros no i Yesus di piro-piro o tumatanud dau do poingkaa , “ Antang-antangan no dokoyu o pangambang do tapung do tulun do Parisi , komoyon ku nopodti nga' i kowoyo-woyoon diyolo' di minsorupai-rupai no toomod .
42012002	Aiso' i' i poillisok dot a' okito do koimbagu . Om aiso' i lisok-lisokon dot a' oimbulayan do koimbagu .
42012003	Iri nopo i poboroson dokoyu do dongotuong , om orongou nondo iri do dangadau ; om i poburungon dokoyu do popoboros do hiri'd bilik di nontiilan nga' pagarangon indo do popimboros do hinonggo nopo , ” ka dau .
42012004	Om boros ka kawagu di Yesus , “ Sorohon no dokoyu , oi tambalut ngai' ku ! Kada' kou poddosi di tulun di milo no do mamatai do tinan dokoyu , nga' a' i' milo do momonsoi dit awagat ko' iri .
42012005	Potudukon ku dot id dokoyu ondung isai it apatut do koorisan kopio dokoyu . Kooris kou nod Kinorohingan ! Tu' kikuasa' i' iyau do mamatai do tinan , om kikuasa' iyau do poposubo dot id tapui naraka . Kotumbayaai kou no , dot iyau it apatut dokoyu'd koorisan .
42012006	Limo nopo o tinan do pirit do maan padagango' om duwo no o tusin dit okuuri' o suang do gatang . Nga' iyo piya'ddi nga' aiso' i' o tongosonginan piya'ddi dot olihuan do Kinorohingan .
42012007	Om ino piya tobuk dokoyu nga' nointob ngai' no dau o kogumuo' . Iyo nopoddi om kada' kou kooris ; tu' iyokoyu nopo om poimaha' i' ko' i pirit , ” ka dau .
42012008	Om boros ka kawagu di Yesus , “ Soro-sorohon no kopio dokoyu : Tulun nopo di mangakun dot id toguang do tulun dot ogumu' do tumatanud iyau doho' , om okunon no iyau di Tanak do Tulun dot id toguang di moloikat do Kinorohingan .
42012009	Nga' tulun nopo di mogolim dot id toguang do tulun dot ogumu' do tumatanud iyau doho' , om olimon no iyau di Tanak do Tulun dot id toguang di moloikat do Kinorohingan .
42012010	Soira' nopo do momoros o tulun do sumaap iyau do Tanak do Tulun , om oompunan i' iyau ; nga' soira' nopo do mongindaraat iyau di Rusod do Kinorohingan , om a' no iyau oompunan .
42012011	Ondung pokoyoon kou do hiri'd walai'd sasambayangan do maan butusai dot id toguang do gobunor ko' pomorinta , om kada' kou katangkabo ondung poingkuro kou do popotopot do tinan dokoyu om ondung nunu ot apatut dokoyu'd poboroson .
42012012	Tu' iri nopo it apatut dokoyu'd poboroson , om potudukon indo di Rusod do Kinorohingan dot id dokoyu do tontok do maso'ddi , ” ka dau .
42012013	Om boro-boros no dot id di Yesus o songulun dot id pogialatan di tulun dot ogumu' do poingkaa , “ Oi Guru , suhuo' doho' ilo tobpinai ku do momiduwo doho' di dapu' di pinotungkusan di tapa' dahai dot id dahai , ” ka dau .
42012014	Nga' boros ka di Yesus do suminimbar , “ Oi tobpinai ku , isai o pinoposiliu doho'd gompomutus dokoyu , ko' momiduwo po di dapu' do tungkusan dokoyu , ” ka .
42012015	Om boro-boros noddi i Yesus dot id koinsanai di tulun di hino'd hiri do poingkaa , “ Soro-sorohon no dokoyu , om umbangan-banganan no , kada' kou kadalaai do mokimamaha' , tu' koposion nopod tulun om a' i' poinsondiu do kakayaan , do mulong piya dot a' aayi-ayi' i dapu' dau , ” ka dau .
42012016	Om ponusui noddi i Yesus dot iso' o poinukadan dot id diyolo' do poingkaa , “ Haro o songulun o kaya' om ogumu' tomod o tua' di totonomon dau do hiri'd tana' dau .
42012017	Om pomusorou noddi i tulun di kaya'ddi do poingkaa , ‘ Aiso' noddi o poiyanan ku di tua' di totonomon ku . Om nunu maddi o wonsoyon ku'dti ? ’ ka dau .
42012018	Om pomusorou no kawagu iyau do poingkaa , ‘ Oo , poingkaa o wonsoyon ku : Monuhu' oku nondod mamaraag di gudang ku , om mamaal nogindo do gudang dit agayo ko' iri . Om hiri nondo o poopian ku do koinsanai di gandum ku om i dapu' ku di suwai .
42012019	Om moro-boros oku nondo dot id suang do ginawo ku do poingkaa : Nokoundar oku no ! Tu' nangaanu ngai' ku no it ongosonong , om a' no aayi-ayi' iri do piro-piro piya o toun . Om mundorong nopodti ! Om makan no , om minum , om sumimbayan nopo ! ’ kangku .
42012020	Nga' boros kad Kinorohingan dot id tulun diri , ‘ Oi tulun do basug ! Totuong idti dot apatai ko . Om isai noddi o kaanu ngai' di kakayaan di tinimung nu'ddi ! ’ ka .
42012021	Om iyo noddi ot osiliu dot id pointikid-tikid do tulun di tumotos do kumaya' do maan nod dau'd tinan . Nga' a' i' iyolo' monotos do kumaya' dot id pagantangan do Kinorohingan , ” ka di Yesus .
42012022	Om boro-boros noddi i Yesus di piro-piro o tumatanud dau do poingkaa , “ Iri no o kapamarasan ku dot , ‘ Kada' kou katangkabo do pasal do koposi-posion dokoyu ; ondung nunu i takanon dokoyu , om ondung nunu o pakayan dokoyu , ’ ka .
42012023	Tu' agayo i' o komoyon do koposion ko' taakanon , om agayo o komoyon do tinan ko' pakayan .
42012024	Antangai pogi' dokoyu i bangkahak ! Iri nopo om a' i' momutanom , om a' mongomot , om aiso' o gudang . Nga' iyo piya'ddi nga' gompion i' do Kinorohingan . Om okon-okon kou pondo iyokoyu tu' poimaha' i' ko' i tombolog .
42012025	Om mulong piya do tumangkabo kou nga' haro toi o tiso' dokoyu do milo do mongoput do tumur dau dot ongoniiba' piya ?
42012026	Om ondung a' kou milo do momonsoi dit ongokooro' piya , om nokuro tu' tumangkabo kou po di suwai ko' iri ?
42012027	Antangai pogi' dokoyu ilo bunga do poinsuni do hiti'd talun . A' i' morobuat ilo bunga om a' mangawol . Nga' i Raja' Suliman piya tu' kaya' kopio nga' aiso' i' o pakayan dot iyo dilo dombunga kolumis !
42012028	Sumuni no ilo sakot do baino' , om suab pondo om aayi' nod tutudan . Nga' iyo piya'ddi nga' lumison id Kinorohingan ilo sakot . Om a' nogindo tuu kopio iyau manahak dokoyu iyokoyu do pakayan ? Nga' oluhoi i' kopio o kotumbayaan dokoyu !
42012029	Iyo nopoddi om kada' kou no katangkabo om kada' kou koborulong do momusorou ondung nunu o takanon om tinumon dokoyu .
42012030	Tu' koinsanai nopoddi om ihumon ngai' i' di tulun dit a' kotutun do Kinorohingan . Om oilaan i' daa di Tapa' dokoyu do kiguna' kou ngai'ddi .
42012031	Nga' poinggoyoon nogi' kopio dokoyu o Pomorintaan do Kinorohingan , om patahakon indo do Kinorohingan dot id dokoyu o koinsanai'd di suwai , ” ka di Yesus .
42012032	Om boros ka kawagu di Yesus , “ Kada' kou kooris , iyokoyu it okuuri' o nintaban . Tu' orohian i' i Tapa' dokoyu do manahak dokoyu'd barakat do mantad id Pomorintaan dau .
42012033	Padagangon no dokoyu i dokoyu'd songonuon , om patahakon nod tulun do mosikin i tusin do gatang diri . Pomonsoi kou nod poiiyanan do tusin dit a' rumaag , om poopion no dokoyu o dapu' dokoyu do hilo'd surga . Tu' hilo' nopod surga om aiso' no o tulun do mongoi panakau om aiso' o tanai do mamaraag di dapu' .
42012034	Tu' hinonggo nopo o koiyonon di dapu' dokoyu om hiri no o kosokoton do ginawo ! ” ka dau .
42012035	Boros ka kawagu di Yesus , “ Mumbangan-bangan kasai' kou no do tumimbaba' do nunu nopo . Om mositi' no do kipakayan kasai' kou om kitapui kasai' o lampung ,
42012036	do miagal di susuhuon di magandad do kogulian di tuan dau do mantad id poginakanan do kumawin . Tu' soira' do korikot i tuan dau , om mogkoritik no iyau di totobon , om mipuwoyo' nopo i susuhuon dau do mongoi pongiwang di totobon .
42012037	Olumaag no i susuhuon di posodia' kasai' do magandad do korikatan di tuan dau . Kotumbayaai kou no : do sumodia' nondo i tuan diri om suhuon no dau , i susuhuon dau do mirikau om modsurung nondo iyau diyolo' .
42012038	Olumaag no kopio i susuhuon di posodia' kasai' do magandad do korikatan di tuan dau do mulong piya do pitangatuong ko' alaid ko' iri .
42012039	Soroho' no dokoyu iti ! Tu' ondung oilaan daa di sanganu di walai o korikatan di manakau , om tamangan i' daa dau i walai dau , om a' i' kosuang i manakau do hiri'd walai dau .
42012040	Om iyo nopoddi om mositi' no do mumbangan-bangan kou om sumodia' , tu' rumikot nondo i Tanak do Tulun do tontok dit a' i' daa dokoyu insan-insanon , ” ka dau .
42012041	Om uhoto' no di Pitrus i Yesus do poingkaa , “ Oi Tuhan , iyahai no tuu o tudukan nu di ponudukan nu'ddi , ko' koinsanai pod tulun o tudukan ? ” ka .
42012042	Om boros kad Tuhan do suminimbar , “ Isai ma i susuhuon dit otorodok om it oilo ? Iyau nopo om i tulun di siniliu di tuan dau do boyoon di susuhuon dau'd suwai , om oonuan i' dau iyolo' do taakanon do tontok di maso di natantu' mantad .
42012043	Olumaag no kopio i susuhuon di maso do momonsoi di karaja' dau dot orikatan di tuan dau !
42012044	Kotumbayaai kou no , do silihon nopondo di tuan diri i susuhuon dau'ddi do mongilo-ilo ngai' di dapu' dau .
42012045	Nga' ondung momusorou i susuhuon diri dot , ‘ Alaid po bo do gumuli' i tuan ku'ddi , ’ ka , om pimbabagan ngai' nondo dau i susuhuon do suwai , om mangakan-ngakan nogindo iyau om moginum do gisom dot aawuk .
42012046	Om korikot nondo i tuan dau do tontok di tadau om jam dit a' i' daa dau soro-sorohon . Om oi-oiyon nopondo di tuan o pomohukum di susuhuon dau'ddi , om poiyoon di kootuson do tulun dit a' mumboyo'd Kinorohingan o kootuson dau .
42012047	Iri nopo susuhuon di koilo do korohian di tuan dau , om a' indo sumodia' om a' momonsoi'ddi , om padalaan no kopio do momobog .
42012048	Nga' iri nopo susuhuon dit a' koilo mantad ondung nunu o korohian di tuan dau , om kowonsoi nondo iyau'd sala' gisom dot apatut no iyau do bobogon om a' i' di tuan padalaan o pomobog di susuhuon dau'ddi . Tu' tulun nopo di noonuan dot ogumu' om ogumu' no o pokionuon do mantad id dau . Om i tulun dit ogumu' o pinosongonuan , nga' ogumu' nondo o pokionuon do mantad id dau , ” ka di Yesus .
42012049	Om boros ka kawagu di Yesus , “ Kinorikatan ku nopo om mongoi paparakit do tapui do podtutud diti pomogunan . Om osonong no daa kopio do nokosikit i tapui'ddi !
42012050	Om haro po o koinggoritan dit awagat kopio dit a' no milo dot a' ku timbabaon . Om a' nopo osimbayan o ginawo ku dot a' po katalib iri .
42012051	Ondos daa dokoyu om kouludan o nigitan ku do hiti'd pomogunan . Okon i' ko' piuludan o nigitan ku suwai ko' pisaapan .
42012052	Tu' mimpuun nod baino' , do haro o pisongkiwalan dot id pialatan di limo o tulun dot id iso' o sompiiyon . Sumaap nondo i tolu o tulun di duwo o tulun , ko' i duwo o tulun do sumaap di tolu o tulun .
42012053	Om i tapa' nga' sumaap nondo di tanak dau'd kusai , om i tanak dau'd kusai nga' sumaap nondo di tapa' dau . Om i tina' nga' sumaap nondo di tanak dau'd tondu' , om i tanak dau'd tondu' nga' sumaap nondo di tina' dau . Om i tiwanon do tondu' nga' sumaap nondo di monongiwan dau'd tondu' , om i monongiwan do tondu' nga' sumaap nondo di tiwanon dau'd tondu' , ” ka dau .
42012054	Om boro-boros no i Yesus di tulun dot ogumu' do poingkaa , “ Ondung okito dokoyu o haun do minsawat ponong id kotonobon om olomus kou nopo do momoros do , ‘ Rumasam nod baino' , ’ ka . Om rumasam no kopio .
42012055	Om ondung opurimanan dokoyu o ribut do mantad id salatan , do tumongus om moro-boros kou no do , ‘ Magadau nod baino' , ’ ka . Om magadau no kopio .
42012056	Iyokoyu no i tulun di minsorupai-rupai no toomod ! Koilo kou i' do mongintutun do kooyu-oyuo' dilo tawan om iti pomogunan . Nga' nokuro tu' a' kou koilo do komoyon di piro-piro o tanda' do maso'dti ? ” ka dau .
42012057	Om boros ka kawagu di Yesus , “ Nokuro tu' a' dokoyu butusan dot id pogialatan dokoyu ondung nunu it otopot !
42012058	Ondung haro o tulun di mamadawa dokoyu om i poporikot dokoyu dot id kut , om tumotos kou no kopio do manalasai di hal diri dot id tulun diri dot a' po korikot do hiri'd kut . Tu' ondung amu' , nga' sansagan kou nondo di tulun diri do tumimbaba' do gompomutus , om patahakon kou nondo di gompomutus dot id pulis , om posuangon kou nondo di pulis dot id giil .
42012059	Kotumbayaai kou no ! A' kou no milo do lumabus do mantad id giil dot a' po dokoyu abayaran i nakadanda' dokoyu , ” ka dau .
42013001	Tontok nopoddi om haro o piro-piro o tulun do hiri do minomisunud di Yesus , do haro piro-piro tulun do Galilia do pinatai di Pilatus di maso diyolo' do papatahak dot id Kinorohingan di porsombahan do sinumbali' .
42013002	Om boros ka di Yesus dot id diyolo' , do nokorongou di sinusui diyolo'ddi , “ Ondos nopo daa dokoyu om iri o kointalangan kopio dot agayo no kopio o dusa diyolo' ko' mantad do koinsanai di tulun do Galilia do suwai , tu' iyo iddi o nakapatai diyolo' ?
42013003	A' i' moti' kopio . Nga' soroho' no dokoyu dot ondung a' kou rumologo di dusa dokoyu , om apatai ngai' kou no do miagal diyolo' .
42013004	Poingkuro no i hopod om walu' o tulun di napatai do noonsitan di walai'd akawas di hilo'd Siloam ? Ondos daa dokoyu om iri no o popointalang dot agayo o dusa diyolo' ko' mantad do dusa do koinsanai di tulun do suwai di hilo'd Yorusalim ?
42013005	A' i' kopio iyo'ddi ! Poboroson ku po kawagu dot : ondung a' kou rumologo di dusa dokoyu , om iyokoyu moti' nga' apatai i' do miagal diyolo' , ” ka dau .
42013006	Om ponusui noddi i Yesus do poinukadan do poingkaa , “ Haro o songulun do kiguas dot ara do hiri'd kabun dot anggur dau . Insan tadau om ongoi no daa iyau pogontong do tua' dit ara diri , nga' aiso' i' ot ongoiso' piya'd tua' do nokito dau .
42013007	Om boro-boros noddi iyau di momogompi' di kabun di tulun diri do poingkaa , ‘ Tolu noddi o toun ku do miontong dilo guas dot ara do mongua' om iso' pod tua' nga' aiso' i' . Tagadon nogi'lo' , do magayi' nopod rinuak diti tana' , ’ ka dau .
42013008	Nga' boros ka di momogompi' di kabun diri do suminimbar , ‘ Pologoson pod a' tagadon ilo' dot osontounan poo , oi Tuan . Umbalan ku po do manangkul o pointutuk do puun , om bajaan ku .
42013009	A' i' oila-ilaan do mongua' nopondo ilo' do toun koimbagu . Om a' nopondo mongua' , om monuhu' nogindo o Tuan do managad dilo' , ’ ka dau , ” ka di Yesus .
42013010	Tontok dot insan o tadau'd Sabat , om ongoi no i Yesus ponuduk dot id iso' o walai'd sasambayangan .
42013011	Hiri nopo nga' haro o songulun o tondu' do sumakit , do hopod no om walu' o toun do koloido' , tu' haro o rusod dot araat dot id suang do tinan dau . Iri nopo tondu'ddi nga' tongkud , om a' no milo do rumindog do mingkakat .
42013012	Om kokito noddi di Yesus i tondu'ddi om lohowo' no dau , “ Oi inan koidu' ko i' do mantad id toruol nu'ndo ! ” ka dau .
42013013	Om kamao' noddi di Yesus i tondu'ddi . Om diiri i' om diiri do nokorindog o pongingkakat dau . Om pamarayou noddi iyau'd Kinorohingan .
42013014	Om kotogod noddi i boyoon do walai'd sasambayangan , tu' minomolingos i' i Yesus do tulun di kitoruol do tontok do tadau'd Sabat . Boros ka dau , “ Onom i' o tadau do kakarajaan , om tontok nod tadau'ddi do rumikot do mongoi pokilingos , nga' kada' po rikot do tontok do tadau'd Sabat ! ” ka dau .
42013015	Om boros kad Tuhan do suminimbar , “ Iyokoyu no i minsorupai-rupai no toomod ! Okon toi ko' oinsanan i' o tulun do papalabus do sapi' om kaladai do mantad id kandang , om ongoyon no poinumo' do tontok do tadau'd Sabat ?
42013016	Om dinondo nodti om haro o songulun o tondu' di sinakagon di Abraham , om nakagasan iyau'd rogon do hopod no om walu' o toun do koloido' . A' toi apatut i' do poiduwon iyau do mantad id kogos diri do tontok piya do tadau'd Sabat ? ” ka dau .
42013017	Nga' kongointingayamai nopo i tulun dit otogod di Yesus do nokorongou di nisimbar di Yesus do miagal diri . Nga' iri nopo tulun do suwai om angasanangan ngai' nopo do nokokito di koimayaan di winonsoi di Yesus .
42013018	Om ponguhot no i Yesus do poingkaa , “ Okuro-kuro ma i Pomorintaan do Kinorohingan ? Nunu o poiyaan ku'ddi ?
42013019	Iyo diti poinukadan do poingkaa : Haro o tiso' o tulun do minanganu do linsou dot okooro' , om potonomo' no dau do hiri'd kabun dau . Om kosuni noddi i linsou'ddi om agayo diri o guas , gisom do pomirumunan do tombolog o karaanan di kayu'ddi , ” ka dau .
42013020	Om ponguhot po kawagu i Yesus do poingkaa , “ Nunu ma o milo ku'd poiyaan di Pomorintaan do Kinorohingan ?
42013021	Iyo di pangambang do roti di ngoyon do songulun o tondu' , om poroloton nondo dau dot id tapung dot apat nohopod o lito do kogumuo' , gisom dot akambang ngai' nopondo i tapung diri , ” ka dau .
42013022	Om pamanau no i Yesus do kumaa do hilo'd Yorusalim , om kawaya' no iyau dot id piro-piro o bandar om kampung , om ponuduk no iyau'd tulun do hiri .
42013023	Om haro'ddi o songulun do minonguhot di Yesus . Boros ka dau , “ Oi Tuan , okuri' toi o tulun di posion ? ” ka .
42013024	Om boros ka di Yesus do suminimbar , “ Tumotos no do sumuang di wawayaan dot okikip . Nga' sorohon no ! Tu' ogumu' i' daa o tulun do monotos do sumuang diri , nga' a' i' kosuang .
42013025	Tu' tontok dit ongoyon di sanganu di walai ontiilai i totobon om poingkakat kou do hiri'd soliwan do mogkoritik di totobon . Om moro-boros kou nondo dot , ‘ Oi Tuan , iwangai iyahai ! ’ ka . Om sumimbar nondo i sanganu di walai'ddi do poingkaa , ‘ A' oku i' kotutun dokoyu ! ’ ka nondo dau .
42013026	Om sumimbar kou nondo do , ‘ Nokotorungak i' iyahai do Tuan do makan om minum , om nokoponuduk ko dahai di hiri'd karalan-ralanan do hiri'd bandar dahai , ’ ka nondo dokoyu .
42013027	Nga' moro-boros nondo kawagu i sanganu di walai'ddi dot , ‘ A' oku i' koilo ondung hinonggo o tadon dokoyu . Poggidu' kou no do mantad hiti , iyokoyu i minomonsoi dot angaraat ! ’ ka nondo dau .
42013028	Om tontok do kokito kou di Abraham , om i Isak , om i Yakub , om koinsanai di nabi do hiri'd suang di Pomorintaan do Kinorohingan , om mihad kou nondo om oinggorit tu' uyungon kou i' iyokoyu do posoliwan !
42013029	Om rumikot ngai' nopondo i tulun di mantad id koulayon om mantad id kotonobon , om mantad id utara om id salatan , om tumorungak do hiri'd poginakanan di Pomorintaan do Kinorohingan .
42013030	Om otopot no kopio dot i tulun di kotohuri nga' kopogulu indo , om i tulun di nokopogulu nga' kotohuri indo , ” ka di Yesus .
42013031	Om haro nogi' o piro-piro tulun do Parisi do ruminikot dot id di Yesus do tontok diri . Boros ka diyolo' , “ Kada' no undorong do hiti ! Pamanau no do mongoi'd hilo'd kinoiyonon do suwai , tu' pokipapatayan ko di Horudis , ” ka .
42013032	Om boros ka di Yesus do suminimbar , “ Ngoyo' dokoyu sunudai i tulun dit aiso' o guna-guna'ddi do poingkaa , ‘ Baino' nopo om suab om monunsub oku po do rusod dot araat , om momolingos oku'd tulun do sumakit , nga' kotolu nopondod tadau om opongo ku nondo o karaja' ku , ’ ka dau .
42013033	Nga' mulong po dot iyo'ddi nga' mositi' no do lumombus oku do mamanau do baino' , om suab , om suab diino , tu' a' i' osonong o nabi do patayon dot id soliwan do Yorusalim , ” ka dau .
42013034	Om boro-boros noddi kawagu i Yesus do poingkaa , “ Oi tulun do Yorusalim , oi tulun do Yorusalim ! Pinatai ngai' dokoyu i nabi . Om pinindumpahan ngai' dokoyu'd watu i susuhuon do Kinorohingan gisom do nangapatai iyolo' . A' oku no impiro-piro dot orohian do monimung do koinsanai dokoyu i poingiyon dot id bandar diti , do miagal do manuk di maganak do mongungkub di tangaanak dau , nga' mada' kou i' !
42013035	Om iri noddi o kotongkiadan do Kinorohingan do mantad id dokoyu . Ilaai no dokoyu , do mantad pod baino' om a' kou no kokito doho' do gisom do momoros kou'd poingkaa , ‘ Abarakatan no i rumikot dot id suang do ngaran do Tuhan , ’ ka , ” ka dau .
42014001	Tontok dot insan o tadau'd Sabat , om ongoi no i Yesus akan do hiri'd walai do songulun o boyoon do tulun do Parisi . Om hiri nopo nga' haro o piro-piro tulun do monoinu di Yesus .
42014002	Om rikot noddi dot id di Yesus o songulun o kitoruol do lumonit o gakod om longon dau .
42014003	Om ponguhot noddi i Yesus di piro-piro o guru do Tourat om i tulun do Parisi di hino'd hiri do poingkaa , “ Tumanud nopo do Tourat , om koino-ino toko' i' tuu do momolingos do tulun do sumakit do tontok do tadau'd Sabat ? ” ka dau .
42014004	Om a' ngai' nopo minungkomi i guru do Tourat om i tulun do Parisi . Om lohowo' noddi di Yesus i tulun do sumakit diri om lingasai no dau iyau . Om suhuo' noddi di Yesus i tulun diri do tumongkiad .
42014005	Om boro-boros noddi i Yesus di tulun diri do poingkaa , “ Ondung haro o songulun dokoyu do haro o tanak ko' haro o sapi' , om aratu' nondo iri do hiri'd torobong do tontok do tadau'd Sabat ; om a' i' tuu pitilombusan nopo dau do mongoi poposoliwan i tanak di sapi'ddi do mantad hiri'd torobong do tontok do tadau'ddi ? ” ka dau .
42014006	Nga' aiso' i' o songulun piya do nokosimbar di Yesus do pasal diri .
42014007	Om kokito noddi di Yesus do haro o piro-piro di tulun di nongolohou do hiri do momili' do tiyonon dit ongosonong kopio . Om ponuduk noddi iyau diyolo' do poingkaa ,
42014008	“ Soira' nopo dot olohou kou dot id poginakanan do kumawin , om kada' kou ongoi pimpori-pori do mirikau do hiri'd tiirikohonon dit ongkipangkat . Tu' a' i' oila-ilaan nga' haro i' doti' i tulun dit agayo o pangkat ko' iyokoyu do nolohou dot id poginakanan diri ,
42014009	om rumikot nondo i sanganu di walai'ddi di minomolohou goduwo dokoyu , om sunudan kou nondo dau do , ‘ Mokiampun oku , tu' iti nopo tirikohonon diti nirikau dokoyu om nosodia' mantad no do poirikahanan diyolo' , ’ ka nondo dau . Om ointingayam kou nondo kopio om a' kou no milo dot a' mongoi irikau do hiri'd tirikohonon dit id tohuri no kopio .
42014010	Iyo nopoddi om soira' nopo dot olohou kou dot id poginakanan , om mirikau kou nogi' do hiri'd tirikohonon dit id tohuri kopio , om rumikot nondo i sanganu di walai om moro-boros nondo dot , ‘ Oi ambalut , kaino ongoi irikau do hiti'd tirikohonon dit osonong-sonong , ’ ka . Om suahon kou nondo dot id toguang do koinsanai di tulun di nongolohou .
42014011	Tu' pointikid-tikid do tulun di minggayo-gayo om poinsiribaon nogindo , nga' i nopo tulun di minsiriba' om poinggoyoon nondo , ” ka dau .
42014012	Om boro-boros noddi i Yesus di sanganu di walai do poingkaa , “ Soira' nopo do momolohou ko'd tulun do hiri'd poginakanan nu , do dangadau ko' dongotuong , om kada' no pomolohou di tambalut nu , ko' i tobpinai nu , ko' iri po i kowori-worisan nu , ko' iri po i tulun di kaya' di hiri'd doros-oros nu . Tu' iyolo' nopo om momolohou indo diya' , om osomulian ko i' di winonsoi nu'ddi .
42014013	Nga' momolohou ko nopod tulun do rumapou dot id poginakanan nu , om lohowon i tulun do mosikin , om i tulun dit a' iyo'd dombokon o tinan , om i tulun dit a' koundaliu , om i tulun di bolou .
42014014	Om abarakatan ko indo , tu' iyolo' nopo om a' i' milo do sumomuli' di kosonongo' nu . Om somulian ko indod Kinorohingan di kosonongo' nu'ddi do tontok do posion kawagu i tulun dit ongosonong do mantad id kapatayon , ” ka di Yesus .
42014015	Om korongou no di songulun di nokotorungak di Yesus do makan i boros di Yesus diri , om boros ka dau , “ Olumaag no i tulun di kotorungak di poginakanan do hiri'd Pomorintaan do Kinorohingan , ” ka .
42014016	Nga' boros ka di Yesus dot id tulun diri , “ Tontok dot insan o maso , om haro o songulun do pinapaharo do poginakanan dot agayo . Om minomolohou iyau dot ogumu' o tulun do rumapou dot id poginakanan diri .
42014017	Om soira' di norikot o maso do potimpuunon i poginakanan diri , om ponuhu' no iyau di susuhuon dau do mongoi pomisunud di tulun di nongolohou , do poingkaa , ‘ Rumikot no tu' nokosodia' ngai' no ! ’ ka .
42014018	Nga' mogisuhut-suhut nogi' i tulun di linohou'ddi , do mongoi pokiampun dot a' iyau koongoi . Boros ka di tiso' dot id susuhuon diri , ‘ Wagu oku po koboli do tana' om ngoyon ku po daa antangai iri , ’ ka .
42014019	Om i tiso' nga' minokiampun nogi' . Boros ka dau , ‘ Wagu oku po koboli do limo o pasang do sapi' , om ngoyon ku po daa umbalai do paradu iri , ’ ka .
42014020	Om iri no suwai om minomoros dot , ‘ Wagu oku po kakawin om a' oku no milo do rumikot , ’ ka .
42014021	Om guli' noddi i susuhuon diri do minongoi poposunud di tuan di pinosimbar diyolo'ddi . Om kotogod noddi kopio i tuan . Om ponuhu' po kawagu iyau di susuhuon dau . Boros ka dau , ‘ Pamanau no om siahan no do kumaa do hilo'd karalan-ralanan om i hilo'd ralan do kumaa id bandar . Om angatan ngai' nopo i tulun do mosikin , om it a' iyo'd dombokon o tinan , om i tulun do bolou , om i tulun dit a' koundaliu , ’ ka .
42014022	Om boros ka di susuhuon dau , ‘ Oi Tuan , nokosunud ngai' no dahai o koinsanai di pinonuhuan nu , nga' mulong piya do miagal diri nga' haro po o tiyonon do hiri'd poginakanan , ’ ka .
42014023	Om boros kaddi di tuan diri , ‘ Ongoi-ongoi kou po do hilo'd karalan-ralanan do hilo'd bandar om hilo'd karalan-ralanan dit id soliwan do bandar , om sansagan ngai' nopo i tulun do rumikot do hiti'd poginakanan , om oponu' id tulun iti walai ku .
42014024	Tu' aiso' i' o songulun piya di tulun dit id gulu lohowo' do koumbal di taakanon di pinosodia' ku do hiti'd poginakanan , ’ ka dau , ” ka di Yesus .
42014025	Om ogumu'ddi o tulun do tuminanud di Yesus do minamanau , om koili no i Yesus diyolo' , om boro-boros nod ,
42014026	“ Tulun nopo di rumikot dot id doho' , om poinggayo indo o kosianan dau di tina' dau , om i tapa' dau , om i sawo dau , om i tobpinai dau , om tinan dau , om a' i' iyau milo do sumiliu'd tumatanud ku .
42014027	Tu' iri nopo tulun dit a' sumaan do salib dau do tumanud doho' , om a' no iyau milo do sumiliu'd tumatanud ku .
42014028	Om ondung haro o songulun dot id pogialatan dokoyu dot orohian do mamaal do walai dot akawas , om atantu' no dot intobon mantad po dau o tusin om oilaan i' dau ondung kabagal i tusin do pomongo di walai di waalon dau ko' amu' .
42014029	Ondung kowonsoi ngai' no i poimpahan om a' indo kabagal o tusin do pomongo'ddi , om oinsanan nopondo i tulun do kokito'ddi do mongirak-irak dau .
42014030	Om moro-boros nondo iyolo' do poingkaa , ‘ Nokotimpuun no o tulun diti do minaal om a' iddi dau nopongo ! ’ ka .
42014031	Om ondung haro o raja' do kisoudor do hopod noribu dot orohian do mongoi saap di raja' di kisoudor do duwo nohopod noribu , om atantu' no do momusorou mantad po i raja' ondung kasaap iyolo' di pisangod diri ko' amu' .
42014032	Nga' ondung opurimanan dau dot a' iyau kasaap di pisangod dau , om atantu' no do tontok dit osodu' po i pisangod dau om monuhu' no iyau di susuhuon dau do mongoi ponokiulud di pisangod dau'ddi , ” ka dau .
42014033	Om boros ka di Yesus do minongolimpupus , “ Iyo kou nogiddi iyokoyu , tu' aiso' i' o tongosongulun piya dot id pogialatan dokoyu do milo do sumiliu'd tumatanud ku , ondung a' no dau tongkiadan o koinsanai do nunu nopo , ” ka dau .
42014034	Boros ka kawagu di Yesus , “ Silaon nopo om osonong i' kopio , nga' ondung oidu' i koosino' di silaon diri , om a' no milo do poosinon kawagu .
42014035	Om aiso' no o guna' diri do maan do hiri'd dumo ko' maan po do baja' , suwai ko' pataamon poo . Isai nopo o kitolingo om mokinongou no kopio ! ” ka dau .
42015001	Insan o tadau , om ogumu' o tulun di gomponimung do sukai om i tulun dit a' osonong dot id pagantangan do tulun dot ogumu' do ruminikot do mongoi pokinongou di Yesus .
42015002	Om sontogod-togod nopo i tulun do Parisi om i guru do Tourat . Boros ka diyolo' , “ Antangai pogi' iti tulun nga' rumamit i' dilo tulun dit a' osonong , om tumorungak diyolo'd makan ! ” ka .
42015003	Om susuyai noddi di Yesus iyolo' dot iso' o poinukadan do poingkaa ,
42015004	“ Poingkuro o dokoyu'd osorou ? Ondung haro ot iso' o tulun dot id pogialatan dokoyu do kidumba' do hatus o tinan , om atagak nondo o tongoiso' di dumba' dau'ddi , om nunu tuu'ndo o wonsoyon di tulun diri ? Atantu' no do tongkiadan nopo dau i dumba' di siam nohopod om siam o tinan di hiri'd kobuturan , om ngoyon nondo dau ihumo' i dumba' di natagak diri do gisom dot okito dau .
42015005	Om okito nopondo dau i dumba'ddi , om otood tomod nondo iyau , om saanon nopondo dau i dumba'ddi ,
42015006	dot igitan do muli' . Om momolohou nogindo iyau di piro-piro o tambalut dau om i songkoduwo dau , om moro-boros nondo iyau do poingkaa , ‘ Kongotood toko' no tu' nokito ku no i dumba' ku di natagak ! ’ ka nondo dau .
42015007	Om iyo nogiddi o hilo'd surga tu' ongotood i' kopio do haro nopo o tongoiso'd tulun di korologo do dusa dau ko' mantad do haro o siam nohopod om siam o tulun dit osonong no mantad , it a' no minog do rumologo , ” ka di Yesus .
42015008	Om boros ka kawagu di Yesus , “ Ko' ondung haro o songulun o tondu' , do kitusin do hopod o pirok , om atagak nondo o tiso' di tusin diri , om nunu tuu'ndo o wonsoyon dau'ddi ? Modtutud nondo iyau do lampung om imuhawan dau i walai dau , om totoson nondo dau do mogihum i tusin di natagak diri do gisom dot okito dau .
42015009	Om okito nopondo dau i tusin dau'ddi , om lohowon nondo dau i piro-piro o tambalut dau om i songkoduwo dau . Om moro-boros nondo iyau do poingkaa , ‘ Kongotood toko' no ! Tu' nokito ku noddi kawagu i tusin ku di natagak . Om osonong noddi kopio o ginawo ku ! ’ ka nondo dau .
42015010	Om iri nogi' i moloikat do Kinorohingan nga' iyo nogiddi o kotoodo' , ondung haro no o songulun di kidusa , do rumologo do koinsanai di dusa dau . Ponongkuyaai kou no ! ” ka dau .
42015011	Om poboroso' po kawagu di Yesus o poingkaa , “ Haro o songulun o kusai do kianak do duwo o kusai .
42015012	Insan o maso om boro-boros no i tanak dit id domulok di tapa' dau do poingkaa , ‘ Apa' , patahako' doho' do dinondo o doho'd gontok dilo dapu' toko' , ’ ka . Om piduwoo' noddi di tapa' dau i dapu' do pinatahak di duwo o tanak dau'ddi .
42015013	Piro-piro noddi o tadau do mantad diri , om pobolio' no di tanak dit id domulok o koinsanai di dapu' di notungkusan dau . Om ongoi noddi iyau dot id pomogunan di hilo'd sodu' , om hilo' noddi do pininsima-simaan dau i tusin dau'ddi , om a' osonong o kowoyo-woyoon dau .
42015014	Om tontok di naayi' noddi i tusin dau om pononglous no o hiri'd pomogunan diri dot adalaan kopio , om oinggorit tomod diri i tanak diri .
42015015	Om ongoi noddi iyau karaja' dot id iso' o tulun di poundorong do hiri'd pomogunan diri , om suhuo' no iyau di tulun diri do momogompi' do wogok do hiri'd tumo dau .
42015016	Om louson noddi tomod iyau , gisom do siakan no iyau di susumad di wogok . Nga' mulong piya do miagal kopio'ddi o kolousono' dau nga' aiso' i' o tongoiso' piya'd tulun do manahak dau'd takanon .
42015017	Om kopurimanai noddi dau i kowoyo-woyoon dau , om boros ka dau , ‘ Iri ngai' nopo tulun di pakaraja' dot id tapa' ku om osima' id taakanon , om inda' ka doho'd hiti tu' oruhai nod apatai dot ololousanan .
42015018	Nga' osonong nogi' do pogulian ku'dti do hilo'd tapa' ku . Om boros kangku'ndo dot id tapa' ku om : Apa' , nokowonsoi oku nod dusa dot id toguang do Kinorohingan om id toguang nu , oi Apa' .
42015019	Om a' oku noddi osorupai do roitan do tanak nu , nga' poiyoon oku nopo diya' di tulun di pakaraja' dot id diya' , kangku'ndo , ’ ka dau .
42015020	Om pamanau noddi iyau do pogulian kawagu dot id tapa' dau . Om hiri po iyau'd sodu' , om kokito no iyau di tapa' dau . Nga' kosianai noddi tomod i tapa' dau om panangkus no i tapa' dau do minongoi ruba' dau , om gopuso' no om tungubai no iyau di tapa' dau'ddi .
42015021	Om boro-boros noddi i tanak diri di tapa' dau , ‘ Apa' , nokowonsoi oku nod dusa dot id toguang do Kinorohingan om id toguang nu oi Apa' , om a' oku no osorupai do roitan do tanak nu ! ’ ka dau .
42015022	Nga' lohowo' nogi' di tapa' dau i piro-piro o susuhuon dau om boro-boros nod poingkaa , ‘ Ongoi di rasuk dit olumis kopio om porosukan i' diti tanak ku . Om sulungan iyau do pondulung om kosutan .
42015023	Om ngoyon no i tanak do sapi' dit olomu' om sumbolion no . Om moginakan toko' i' do pogiaarapadan do nokogulian diti tanak ku .
42015024	Tu' napatai no daa ilo tanak ku nga' napasi noddi kawagu , om natagak daa nga' nokoguli' noddi kawagu ! ’ ka dau . Om timpuun noddi iyolo' do moginakan .
42015025	Maso nopoddi nga' hiri'd dumo i tanak dau dit id dotuo . Om uli' no i tanak dit id dotuo'ddi do hiri'd walai dau , om maha' dit osomok no iyau di walai , om korongou no dau o tuni do tuunion om kokito dau o tulun do santari-tari' .
42015026	Om lohowo' no dau o songulun di susuhuon di tapa' dau , om uhoto' no dau iyau , ‘ Nokuro tu' iyo kopio'dti o hiti'd walai do baino' ? ’ ka .
42015027	Om simbar no i susuhuon diri do poingkaa , ‘ Tuan , nokoguli' no i tadi' nu . Om nokoponuhu' no i tapa' nu do monumbali' do tanak do sapi' dit olomu' , do maan do kopongunsikahan do nokogulian di tadi' nu , tu' nokoguli' noddi kawagu iyau ! ’ ka dau .
42015028	Nga' otogod tomod diri i tanak dit id dotuo'ddi , gisom dot a' nopo iyau suminoruang do hiri'd walai . Om soliwan noddi i tapa' dau do minongoi ponginsasamod om minangangat dau do sumalakoi .
42015029	Nga' boros ka di tanak dit id dotuo'ddi dot id tapa' dau , ‘ Apa' , iyoho' nopo om monontoun-toun oku no do monotos do kumaraja' dot id diya' , om a' oku po nokoumbal dot a' mumboyo' do ponuhuan nu . Nga' nunu noo o ponomuli' nu doho'ddi ? Tu' songinan-nginan piya o kambing nga' a' ko po nokoumbal do manahak doho' , do maan ku'd poginakanan do kopogisasalawatan di piro-piro o tambalut ku .
42015030	Nga' maha' nogi' ilo tanak nu di minagayi' di dapu' nu do pinangambalut do tongoondu'd sundal , om koguli' nopo iyau nga' ponumboliyai nu no tomod iyau do sapi' dit olomu' , ’ ka dau .
42015031	Om boros ka di tapa' dau do suminimbar , ‘ Oi tanak ku , iya' nopo om poinsugku' kasai' i' doho' . Om koinsanai dilo dapu' ku nga' diya' ngai' no .
42015032	Om apatut id papaharo kito do poginakanan do maan do kounsikahan do nokoguli' i tadi' nu , tu' napatai no daa iyau nga' napasi noddi kawagu , om natagak daa iyau , nga' nokoguli' noddi kawagu , ’ ka dau , ” ka di Yesus .
42016001	Om boro-boros no i Yesus di tumatanud dau do poingkaa , “ Haro o tiso' o tulun do kaya' . Om haro o songulun o pagawai do kousinan do mongilo-ilo ngai' di dapu' dau . Om haro'ddi o tulun do minomisunud di tulun do kaya' dot i nopo tusin dau nga' pininsima-simaan di pagawai do kousinan do mamakai .
42016002	Om lohowo' noddi dau i pagawai do kousinan diri om boro-boros no iyau dau do poingkaa , ‘ Otopot i' tuu iti norongou ku do pasal diya' ? Patahako' daa doho' do dinondo i pinotulisan nu do koinsanai di dapu' ku . Tu' poiduwon tiya' no diti karaja' nu do pagawai do kousinan ku , ’ ka dau .
42016003	Om pomusorou noddi i pagawai do kousinan diri do poingkaa , ‘ Nunu mando o wonsoyon ku'dti ? Tu' palapason oku'ddi di tuan diti karaja' ku . Manangkul oku nga' a' oku i' kogoos ; om mokipuhawang nga' ointingayaman oku i' .
42016004	Nga' poingkaa o wonsoyon ku : kalapas oku nopondo om mositi' no dot ogumu' o tambalut ku di popoiyon doho' do hiri'd walai diyolo' , ’ ka .
42016005	Om lohowo' noddi di pagawai do kousinan o koinsanai di tulun di nokopongutang dot id tuan dau . Boros ka dau dot id iso' o tulun , ‘ Songkuro o tutang nu dot id tuan ku ? ’ ka .
42016006	Om boros ka di tulun diri do suminimbar , ‘ Hatus o kakanan do tumau do saitun , ’ ka dau . Boros ka di pagawai do kousinan diri dot id dau , ‘ Diya iti pinotulisan di tutang nu . Irikau no om lomusan no do monulis o limo nopo nohopod , ’ ka dau .
42016007	Om boro-boros no iyau di tulun di koduwo , ‘ Songkuro i diya'ddi do tutang oi tobpinai ? ’ ka dau . Om boros ka dau'd suminimbar , ‘ Soribu o karung do gandum , ’ ka . Om boros ka di pagawai do kousinan , ‘ Diya iti pinotulisan di tutang nu . Tuliso' nopo o walu' nahatus , ’ ka dau .
42016008	Om royoho' noddi di tuan dau i pagawai dit a' otorodok diri tu' oilo kopio i' iyau do minomonsoi do miagal diri ; tu' ongoilo nogi' i tulun di tumanud do kowoyo-woyoon diti pomogunan do mongilo-ilo di diyolo'd korohian ko' mantad di tulun di poimpasi dot id tanawau , ” ka dau .
42016009	Om boro-boros po kawagu i Yesus , “ Pokinongou kou no ! Pakayon no o kakayaan diti pomogunan do panganu do tambalut . Om koiyon kou indo do hilo'd tiyonon dit a' rumaag , dot aiso' o guna' diti kakayaan do dom pomogunan .
42016010	Tu' iri nopo tulun di milo do ponongkuyaanan do mongilo-ilo di hal dit ongokooro' , om milo nori do ponongkuyaanan do mongilo-ilo di hal dit angagayo . Nga' iri nopo tulun dit a' milo do ponongkuyaanan do mongilo-ilo di hal dit ongokooro' , om a' kopio iyau milo do ponongkuyaanan do mongilo-ilo di hal dit angagayo .
42016011	Iyo nopoddi om ondung a' kou milo do ponongkuyaanan do mongilo-ilo diti kakayaan do hiti'd pomogunan , om isai nogiddi ot orohian do monuhu' dokoyu do mongilo-ilo di kakayaan do don rusod ?
42016012	Om ondung kointalang dot a' kou milo do ponongkuyaanan do mongilo-ilo di dombokon do songonuon , om isai po daa ot orohian do manahak dokoyu dit apatut daa dokoyu'd asanganu ?
42016013	Aiso' i' o tongosongulun piya do milo'd sumiliu'd turipon do duwo o Tuan , tu' poinggayo nondo doti' o kosianan dau di tiso' ko' mantad di koduwo , ko' otorodok doti' iyau dot id tuan dau di tiso' ko' mantad di koduwo . Om iyo kou nogiddi , tu' a' kou i' milo do sumiliu'd turipon do Kinorohingan om turipon pondo do kakayaan , ” ka di Yesus .
42016014	Om kongorongou noddi i tulun do Parisi do koinsanai di pinoboros di Yesus diri , om irak-irakai no diyolo' iyau , tu' iyolo' nopo nga' orohian do tusin .
42016015	Nga' boros ka di Yesus , “ Iyokoyu nopo om mintopo-topot dot id toguang do tulun , nga' okito id Kinorohingan ot id suang do ginawo dokoyu . Tu' nunu nopo i sorohon do tulun dot agayo o ngaran , om aiso' indo o ngaran-ngaran dot id pagantangan do Kinorohingan .
42016016	Oinsanan nopo i Tourat di Musa om i ponudukan di piro-piro o nabi do poinggirot kasai' do gisom di kinorikatan di Yohanis Gampamatis . Om mantad poddi om pinopinsusui no iti Habar dot Osonong do pasal di Pomorintaan do Kinorohingan . Om monotos nopoddi o tulun do sumiliu do tulun do songonuon do Kinorohingan .
42016017	Nga' a' nogi' apagon do tumanus ilo tawan om pomogunan ko' mantad dot ongoiso' piya o titik do hurup dit okooro' do hiri'd Tourat do tumanus .
42016018	Om isai-isai o kusai do magada' do sawo dau om kumawin no kawagu do tondu'd suwai , om magampahu' no iyau'ddi . Om i nogi' tulun di mangawin di tondu' di naadaan do sawo , nga' magampahu' nogi' , ” ka dau .
42016019	Om boros ka kawagu di Yesus , “ Haro o tiso' o tulun do kaya' . Om manampakai kasai' nopo iyau do pakayan dit angagayo o gatang , om osima' kasai' iyau do taakanon do monikid tadau .
42016020	Om haro'ddi o songulun o mosikin dot i Lasarus o ngaran , do pinoiliu do hiri'd toning di wawayaan do walai dau , om notongkop pod gandas o tinan dau .
42016021	Om orohian daa iyau do mongoi pangakan di mumu' do takanon dit aratu' do mantad id mija' di tulun do kaya' . Nga' rikot nogi' i tasu do mongoi ponila' di gandas dau .
42016022	Om kapatai noddi i tulun do mosikin diri , om igitai no iyau di moloikat do hiri'd tiyonon dit osonong kopio , i hiri'd toning di Abraham do hilo'd surga . Om iri nogi' i tulun do kaya' nga' napatai nogiddi om linobong .
42016023	Om oinggorit tomod diri i tulun do kaya'ddi do hiri'd naraka . Om tingaha' no iyau do minontong , nga' kokito no dau i Abraham dot id iso' o kinoiyonon dit osodu' om i Lasarus nga' hiri nogid toning di Abraham .
42016024	Om pomolohou no i tulun do kaya'ddi do poingkaa , ‘ Oi Apa' Abraham , kosianai no doho' . Suhuo' daa doho' i Lasarus do mongoi popotudu' do tunturu' dau dot id waig om ongoyon i' dau yoposo' o dila' ku . Tu' oinggorit oku no kopio'dti do hiti'd suang diti tapui ! ’ ka dau .
42016025	Nga' boros ka di Abraham do suminimbar , ‘ Oi tanak ku , soroho' pogi' : do solinaid di poimpasi ko po om nongopurimanan ngai' nu no it ongosonong , om i Lasarus no om nongopurimanan ngai' no dau it angaraat . Nga' baino' nopoddi om osimbayan no iyau . Om iya' no om oinggorit .
42016026	Om kawagu po nga' haro o luang dot agayo dot id pialatan toko' . Om tulun do mantad hiti nga' a' no milo do mongoi'd hino , om tulun do mantad hino nga' a' no milo'd mongoi'd hiti ! ’ ka dau .
42016027	Om boros kaddi di tulun do kaya' , ‘ Iyo nopondo , om pokionuon ku no kopio do suhuon nu i Lasarus do mongoi do hilo'd walai di tapa' ku .
42016028	Tu' limo po o tobpinai ku'd hilo' . Om suhuon no doho' i Lasarus do mongoi pomisunud diyolo' , om a' i' iyolo' kakaa do hiti'd koinggoritan , ’ ka dau .
42016029	Om boros ka di Abraham do suminimbar , ‘ Ongkibuuk no iyolo'ddi , i Buuk di Musa om i piro-piro buuk do Nabi ! Pologoson nopo iyolo' do tumanud di nongkotulis dot id buuk diri , ’ ka dau .
42016030	Nga' boros ka di tulun do kaya'ddi , ‘ A' i' kabagal iri , oi Apa' Abraham . Nga' ondung haro daa o tulun di napatai dot oposian kawagu do mongoi pomisunud diyolo' , om rumologo i' daa iyolo' di dusa diyolo'ddi , ’ ka dau .
42016031	Nga' boros ka di Abraham do suminimbar , ‘ Ondung a' iyolo' mamadul di ponuhuan di Musa om i piro-piro o nabi , om atantu' no dot a' i' iyolo' otumbayaan do haro piya o tulun di napatai dot oposian kawagu , ’ ka dau , ” ka di Yesus .
42017001	Om boro-boros no i Yesus di piro-piro o tumatanud dau do poingkaa , “ Atantu' no do haro o piro-piro o hal do kobungou'd tulun do momonsoi'd dusa . Nga' obungou no i tulun di mominsuhu'ddi .
42017002	Om osonong nogi' do lontoidan do watu di pongingisar o liou dau , om pataamon nogindo do hilo'd rahat dit aralom , ko' kopominsuhu' iyau do tongoiso' piya diti tulun diti tongoluhoi podti , gisom do kowonsoi nondo iyolo'd dusa .
42017003	Iyo nopoddi , om mumbangan-bangan kou no kopio ! Ondung kowonsoi'd dusa o tobpinai dokoyu , om ongoyon no iyau sunudai . Ondung monosol iyau do nokowonsoi iyau do miagal diri , om ompunan no iyau .
42017004	Ondung kowonsoi iyau'd dusa dot id diya' dot inturu' do sangadau om mongoi kasai' nopo iyau solowot diya' do momoros do , ‘ Mokiampun oku , ’ ka , do monikid di kasala' iyau , om ompunan kasai' no iyau , ” ka dau .
42017005	Om boro-boros noddi i piro-piro o rasul dot id Tuhan Yesus do poingkaa , “ Oi Tuhan , pogiroto' no o kotumbayaan dahai , ” ka .
42017006	Om boros kad Tuhan do suminimbar , “ Ondung haro o kotumbayaan dokoyu dot ongoirad nopo do linsou dit okooro' kopio , om milo kou no do momoros dot id guas dot ara do , ‘ Sakat no om tumanom no do hilo'd rahat , ’ ka , om atantu' no do mihuboyo-boyo' iri di boros dokoyu , ” ka dau .
42017007	Om boros ka kawagu di Yesus , “ Ondung haro ot id pialatan dokoyu do haro o susuhuon do mamaradu do hiri'd dumo ko' momogompi' pod dumba' . Om angatan tuu dau i susuhuon dau'ddi do , ‘ Kaino kopio makan , ’ ka , do koguli' i susuhuon dau'ddi ?
42017008	Atantu' no dot a' i' dau angatan , suwai ko' moro-boros nogi' iyau di susuhuon dau'ddi dot , ‘ Ongoi posodia' do takanon ku . Om manampakai no di pakayan dit opulang , om tamangan oku no do gisom do kaakan om koinum oku ; om kaakan oku po om makan ko nogindo iya' , ’ ka .
42017009	Om a' i' minog do royohon i susuhuon diri do minumboyo' piya iyau di pinonuhuan di tuan dau .
42017010	Om iyo kou nogiddi iyokoyu . Ondung ongowonsoi ngai' dokoyu i pinonuhuan dot id dokoyu , om momoros kou nopo dot , ‘ Iyahai nopodti om susuhuon no toomod , om iti no ot apatut do wonsoyon dahai , ’ kanto dokoyu , ” ka di Yesus .
42017011	Tontok di manau-panau i Yesus do kumaa do hilo'd Yorusalim , om kawaya' no iyau do hiri'd watas dot id piwolitan do pomogunan do Samaria om Galilia .
42017012	Di nopo manau-panau iyau do kumaa dot id iso' o kampung , om ongoyo' no iyau bontolo' do hopod o tulun di kitoruol do kusta . Om hiri pod sodu' i tulun diri ,
42017013	om pinglohou no dot , “ Oi Yesus , oi Tuan , kosianai no dahai ! ” ka .
42017014	Om ontong no i Yesus diyolo' , om boro-boros nod poingkaa , “ Ongoi kou no solowot di piro-piro ot imam om pokiporisaan no diyolo' ino tinan dokoyu ! ” ka dau . Nga' hiri po iyolo'd tanga'd ralan om kolingasai no iyolo' di toruol diyolo' .
42017015	Om kopurimanai noddi di songulun dot id pogialatan diyolo' do nolingasan iyau , om guli' no iyau dot id di Yesus om pamarayou no iyau'd Kinorohingan dot opuhod o boros .
42017016	Om otud no iyau dot id toguang di Yesus , do minongunsikou dau . Iyau nopoddi nga' tulun do Samaria .
42017017	Om boros kaddi di Yesus , “ Okon toi ko' hopod kou tulun do nolingasan diri ? Nga' hinonggo noddi i siam o tulun ?
42017018	Nokuro tu' iti no tulun do bansa'd suwai o guminuli' do mongoi pongunsikou'd Kinorohingan ? ” ka dau .
42017019	Om boros kaddi di Yesus dot id tulun diri , “ Ingkakat no om mamanau i' . Nolingasan ko no tu' notumbayaan ko i' doho' , ” ka dau .
42017020	Om haro'ddi o piro-piro tulun do Parisi do minonguhot di Yesus ondung soira' do korikot i Pomorintaan do Kinorohingan . Om boros ka di Yesus do suminimbar , “ A' i' dokoyu okito i Pomorintaan do Kinorohingan .
42017021	Aiso' i' o momoros dot , ‘ Ontong pogi' , nokorikot nod hiti ! ’ ka , ko' , ‘ Nokorikot nod hilo' ! ’ ka . Tu' iri nopo Pomorintaan do Kinorohingan om id suang i' dokoyu , ” ka dau .
42017022	Om boro-boros noddi i Yesus di piro-piro o tumatanud dau do poingkaa , “ Rumikot nondo o maso dot orohian kou do kokito dot ongoiso' o tadau di Tanak do Tulun , nga' a' kou i' kokito .
42017023	Om haro nondo o tulun do momoros dot id dokoyu dot , ‘ Ontong pogi' , hilo' iyau , ’ ka , ko' , ‘ Ontong pogi' , nga' hiti no iyau , ’ ka . Nga' kada' kou soliwan do mongoi pogihum dau .
42017024	Tu' kowoyo-woyoo' nopo do Tanak do Tulun do tontok di tadau do mintalang iyau , om iyo noddi kodumaat do kumalab do dumarapas dilo tawan om kababang do mantad id iso' o tisan om kakaa dot id tisan ponong id sampaping .
42017025	Nga' id gulu nopo kopio om mositi' no do kopuriman iyau dot ogumu' o koinggoritan , om a' romiton di tulun do maso'dti .
42017026	Tu' tontok nopondod tadau do pointalangon i Tanak do Tulun , om kowoyo-woyoo' nopo dau om miagal do kowoyo-woyoo' di poimpasi po i Nuu di gulu po .
42017027	Tu' mangakan-ngakan nopo om monginum-nginum , om mogikakawin o tulun . Om iyo kasai' nopoddi iyolo' do gisom do norikot o kinosuangan di Nuu do hiri'd kapal , om korikot noddi i sakob do gisom do nangapatai ngai' i tulun .
42017028	Om iyo nogiddi di poimpasi po i Lut . Tu' mangakan-ngakan om monginum-nginum , om mogiboli-boli om mananom-tanom om maal do walai o tulun .
42017029	Nga' tontok di minogidu' i Lut do mantad hilo'd Sodom , om tadau iddi do suminondot o tapui di monomburalak po do mantad hilo'd tawan do minamatai ngai' di tulun .
42017030	Om iyo nogiddi o kowoyo-woyoo' do tontok di tadau do pointalangon i Tanak do Tulun .
42017031	Om tontok nopondo do tadau'ddi om iri nopo i tulun do hiri'd timpak do taap do walai dau , om a' no iyau minog do lumintuhun do mongoi panganu di konunu-nunuwai do hiri'd suang di walai dau . Om iyo nogiddi i tulun di hiri'd dumo dau , tu' a' no minog do gumuli' do hiri'd walai dau .
42017032	Soroho' pogi' dokoyu ondung nunu o nosiliu dot id sawo di Lut !
42017033	Iri nopo tulun di tumotos do momogompi'd koposion dau , om okon nogi' dot atagakan di koposion dau'ddi . Nga' iri nopo tulun dit atagakan do koposion dau , om okon nogi' dot ogompi' dau o koposion dau'ddi .
42017034	Kotumbayaai kou no : Tu' tontok nopondo do totuong diri om haro o duwo tulun do poingodop dot id iso' o toodopon , om ngoyon nondo i tiso' om tongkiadan nopo i tiso' .
42017035	Om haro nogi' o duwo o tondu' do tumutu do gandum , om ngoyon nondo i tiso' , om tongkiadan no i tiso' .
42017036	[ Om haro nogi' o duwo o tulun do morobuat do hiri'd dumo , om ngoyon nondo i tiso' , om tongkiadan nopo i tiso' , ] ” ka di Yesus .
42017037	Om ponguhot no i piro-piro o tumatanud di Yesus do poingkaa , “ Hinonggo iri dot ongosiliu oi Tuhan ? ” ka diyolo' . Om boros ka di Yesus do suminimbar , “ Hinonggo nopo o haro o nintorusan di napatai , om hiri no o timungon di tombolog di mangangakan do nintorusan di napatai , ” ka dau .
42018001	Om ponusui noddi i Yesus dot iso' o poinukadan do minonuduk di piro-piro o tumatanud dau , om sumambayang kasai' indo iyolo' , om a' lumuhoi o ginawo dot otumbayaan .
42018002	Boros ka di Yesus , “ Haro o songulun o gompomutus dot id iso' o bandar . Om iri nopo gompomutus diri nga' a' i' ooris do Kinorohingan om a' mamadul dot isai nopo o tulun .
42018003	Om hiri nopod bandar diri nga' haro o songulun o tondu' do nopuadan do miguli-guli' nopo do hiri'd gompomutus diri do mokiobi' dau . Boros ka di tondu' di nopuadan diri , ‘ Tulungon oku no do sumimbar di ponokibisara' ku , ’ ka .
42018004	Om haro i' o piro-piro koloido' do mada' i gompomutus diri do monulung di tondu'ddi . Nga' alaid noddi om kopomusorou no i gompomutus do poingkaa , ‘ Mulong piya dot a' oku ooris do Kinorohingan om a' oku mamadul dot isai nopo o tulun ,
42018005	nga' a' i' tumingkod do mamagangau doho' ilo tondu' , om osonong nogi' do tulungon ku nopo iyau do sumimbar do mogobi' dau . Tu' a' nopo nga' rumikot kasai' indo iyau do mamagangau doho' , ’ ka dau , ” ka di Yesus .
42018006	Om boros kaddi kawagu do Tuhan dot id diyolo' , “ Soroho' no dokoyu i boros di gompomutus dit a' otulid diri !
42018007	A' nogi' tuu o Kinorohingan mogobi' do tulun di songonuon dau , i lumohou dau do tadau om totuong ? Popiurut-uruton tuu dau o maso do koponulungan dau diyolo' ?
42018008	Kotumbayaai kou no : Olomus i' iyau do mogobi' diyolo' ! Nga' soira' nopondo do rumikot o Tanak do Tulun om haro po tuu o tokito dau do tulun dit otumbayaan dau do hiti'd pomogunan ? ” ka dau .
42018009	Om ponusui po kawagu i Yesus do poinukadan do monuduk di tulun di momusorou dot osonong iyau , nga' popoinsiriba-riba' indo do tulun do suwai .
42018010	Boros ka di Yesus , “ Haro o duwo tulun do minongoi do hiri'd Walai'd Sasambayangan dot Agayo do mongoi sambayang . Iri nopo tiso' nga' tulun do Parisi , om iri no koduwo om gomponimung do sukai .
42018011	Om iri nopo tulun do Parisi diri nga' poingkakat dot iso-iso' do sumambayang do poingkaa , ‘ Oi Kinorohingan , mongunsikou oku no kopio diya' , tu' iyoho' nopo om a' oku i' miagal do tulun do suwai di tamaha' , om i monipu' , om i magampahu' . Om mongunsikou oku po tu' iyoho' nopo om a' oku i' miagal dilo gomponimung do sukai .
42018012	Tu' iyoho' nopo om induwo oku i' do puasa dot id suang do sominggu' , om manahak oku po diya' do sompihopod do mantad do koinsanai dit aanu ku , ’ ka dau .
42018013	Nga' iri nopo i gomponimung do sukai'ddi , om poingkakat iyau do hiri'd sodu' , om a' i' iyau kasaap do tumingaha' do hilo'd tawan . Om duntungo' nopo dau o kangkab dau do popointalang do monosol iyau om kumorologo , om pomoros nod poingkaa , ‘ Oi Kinorohingan , kosianai no doho' tu' tulun do kidusa , ’ ka dau , ” ka di Yesus .
42018014	Om boro-boros noddi kawagu i Yesus diyolo' do poingkaa , “ Kotumbayaai kou no , do tontok di nokouli' goduwo iyolo'ddi do hiri'd walai diyolo' , om iri nogiddi i gomponimung do sukai o rinamit do Kinorohingan , om okon i' ko' i tulun do Parisi . Tu' pointikid-tikid do tulun di minggayo-gayo , om poinsiribaon indo ; om pointikid-tikid di tulun di minsiriba' om poinggoyoon nogindo , ” ka dau .
42018015	Haro o piro-piro o tulun do pinapaatod do tangaanak diyolo' dit ongokoro' po dot id di Yesus do pokikamaan diyolo' dau om pokibarakatan diyolo' . Om kokito noddi di piro-piro o tumatanud di Yesus iyolo' , om togodo' no diyolo' i tulun diri .
42018016	Nga' lohowo' no di Yesus i tangaanak , om boro-boros no iyau di piro-piro o tumatanud dau , “ Pologoso' nopo ilo tangaanak do rumikot dot id doho' ! Kada' dokoyu iyolo' oduhai , tu' iyo no diyolo' o kasanganu di Pomorintaan do Kinorohingan .
42018017	Ilaai no dokoyu dot iri nopo tulun di tumimbaba' do Kinorohingan dot a' iyo do tanak o kowoyo-woyoo' dau , om a' no kasanganu di Pomorintaan do Kinorohingan , ” ka dau .
42018018	Om haro'ddi o songulun o boyoon do tulun do Yohudi do minonguhot di Yesus do poingkaa , “ Oi Guru dit osonong , nunu ma ot apatut ku'd wonsoyon om kaanu oku i' do koposion dit otopot kopio om i poingompus ? ” ka dau .
42018019	Om boros ka di Yesus do suminimbar , “ Nokuro tu' roitan oku diya'd osonong ? Tu' songulun po nga' aiso' i' ot osonong do suwai ko' Kinorohingan noo !
42018020	Nokoilo ko no di piro-piro o toturan do Kinorohingan do poingkaa , ‘ Kada' pagampahu' , kada' pamatai , kada' panakau , kada' pongudut , om pusohon no o tapa' om tina' nu , ’ ka , ” ka dau .
42018021	Om boros ka di tulun diri do suminimbar , “ Natanud ngai' ku no i ponuhuan diri do mantad po dit okoro' oku po , ” ka dau .
42018022	Om boros kaddi di Yesus do nokorongou'ddi , “ Haro po o tiso' dot apatut nu'd wonsoyon : ngoyon ngai' no padagango' i dapu' nu , om patahakon no i tusin do gatang diri dot id tulun do mosikin , om kaanu ko indo do dapu' do hilo'd surga . Om owonsoi nu pondo o miagal diri om rumikot no do mongoi tanud doho' , ” ka dau .
42018023	Nga' korongou poddi di tulun i boros do miagal diri , om tumongob tomod diri iyau tu' kaya' i' kopio iyau .
42018024	Om oilaan i' di Yesus do tumongob kopio i tulun diri , om boro-boros no iyau do poingkaa , “ Osusa' no kopio o tulun do kaya' do sumuang di Pomorintaan do Kinorohingan !
42018025	Osonong-sonong nogi' o songinan ot unta do sumuang do luang do dalat , ko' mantad do tulun do kaya' do sumuang do Pomorintaan do Kinorohingan , ” ka dau .
42018026	Korongou poddi di piro-piro o tulun i boros di Yesus do miagal diri , om ponguhot no iyolo' dau , “ Iyo nopoddi , om isai poo ot apasi ? ” ka .
42018027	Om boros ka di Yesus do suminimbar , “ Iri piya it a' milo'd tulun do wonsoyon , nga' milo id Kinorohingan do wonsoyon , ” ka dau .
42018028	Om boros kaddi di Pitrus , “ Antangai pogi' , nga' tongkiadai ngai' nopo dahai o sompiiyon dahai , tu' tumanud no iyahai diya' , ” ka dau .
42018029	Om boros ka di Yesus , “ Kotumbayaai kou no : Iri nopo tulun do tuminongkiad do walai dau , ko' sawo dau , ko' tobpinai dau , ko' tapa' om tina' dau ko' tangaanak dau , dot i momonsoi'd karaja' do Pomorintaan do Kinorohingan o koponongkiadan ,
42018030	om somulian indo iyau do kopiluap o kogumuo' do maso'd baino' , om koimbagu nopondo om onuan iyau do koposion dit otopot kopio om i poingompus , ” ka dau .
42018031	Om angatai no di Yesus i hopod om duwo o tumatanud dau do tumimung dot iyolo-yolo' , om boro-boros noddi iyau diyolo' do poingkaa , “ Pokinongou kou pogi' ! Kumaa toko' nodti do hilo'd Yorusalim . Om hilo' nopondo , om ongowonsoi ngai' nopo i pinotulis di piro-piro o nabi do pasal di Tanak do Tulun .
42018032	Om patahakon nondo iyau dot id tulun dit okon ko' Yohudi , om hingi-hingion nondo diyolo' iyau , om indaraaton , om pindulaan .
42018033	Om inggoriton nondo diyolo' iyau om patayon . Nga' kotolu nopondod tadau om apasi indo kawagu iyau , ” ka dau .
42018034	Koinsanai di pinoboros di Yesus diri , nga' a' i' di tumatanud dau osuhutan . Tu' iri nopo komoyon diri om a' i' pinatarang dot id diyolo' . Om a' i' iyolo' koilo ondung nunu o komoyon di pinoboros di Yesus diri .
42018035	Om tontok dit oruhai no i Yesus do korikot do hilo'd Yorikou , om haro o songulun o bolou do poirikau do hiri'd tisan do ralan do mokipuhawang do tulun .
42018036	Om soira' di norongou dau dot ogumu' o tulun do tumalib , om ponguhot no iyau , “ Nokuro kopio iti ? ” ka .
42018037	Om boros ka diyolo' , “ Tumalib i Yesus , i tulun do Nasarit diri , ” ka .
42018038	Om pinglohou noddi i tulun di nobolou'ddi dot opuhod do poingkaa , “ Oi Yesus , i tanak di Daud , kosianai no doho' , ” ka .
42018039	Om togodo' no iyau di tulun di hiri'd gulu , om noduhan diyolo' iyau do minglohou . Nga' okon nogi' dot opuhod-puhod iyau do minggarang do poingkaa , “ Oi tanak di Daud , kosianai no doho' , ” ka .
42018040	Om undorong noddi i Yesus , om ponuhu' no iyau'd tulun do mangahak di tulun di bolou'ddi do pokoyoon dot id dau . Om korikot poddi i tulun do bolou'ddi do hiri'd di Yesus , om uhoto' no di Yesus iyau do poingkaa ,
42018041	“ Nunu daa o korohian nu'd wonsoyon ku dot id diya' ? ” ka dau . Om boros ka di tulun di bolou'ddi do suminimbar , “ Tuan , orohian oku'd kokito , ” ka dau .
42018042	Om boros kaddi di Yesus , “ Iyo nopondo om kokito ko no ! Olingasan ko no tu' otumbayaan ko i' doho' , ” ka dau .
42018043	Om diiri i' om diiri om kokito no iyau . Om tanud noddi iyau di Yesus do mikuwo'd minongunsikou do Kinorohingan . Om pamarayou ngai' nopoddi do Kinorohingan i tulun dot ogumu' di nokokito di nosiliu'ddi .
42019001	Tontok di nokorikot i Yesus do hilo'd bandar do Yorikou , om pamanau no iyau do minaya' do hiri'd bandar diri .
42019002	Om hiri nopod bandar diri nga' haro o songulun o boyoon do gomponimung do sukai , di kaya' kopio . Ngaran nopo dau om i Sakius .
42019003	Om orohian kopio iyau do kokito di Yesus , nga' a' i' iyau kokito dau , tu' ogumu' i' kopio o tulun , om kawagu po nga' osiriba' kopio o kinoulunan dau .
42019004	Om panangkus noddi iyau do minogulu di tulun dot ogumu' , om indakod no iyau dot iso' o kayu , om kokito indo iyau di Yesus , it a' no alaid om tumalib nod hiri .
42019005	Om tontok di nokorikot i Yesus do hiri'd guas di kayu'ddi , om tingaha' no iyau , om boro-boros nod poingkaa , “ Oi Sakius ! Lintuhun kopio , tu' a' oku no milo dot a' mumbaya' do hilo'd walai nu , ” ka dau .
42019006	Om arau-arau nopoddi i Sakius do lumintuhun om otood nopo iyau do ruminamit di Yesus .
42019007	Nga' sontogod-togod ngai' nopo i tulun do nokokito do miagal diri . Boros ka diyolo' , “ Si ! Nokuro tu' mongoi iyau salakoi do hilo'd walai do tulun dit a' osonong , ” ka .
42019008	Om hiri poddi iyolo'd walai di Sakius , om ingkakat no i Sakius , om boro-boros no iyau di Yesus do poingkaa , “ Oi Tuhan , songintanga' nopodti dapu' ku om patahakon ku di tulun do mosikin . Om isai nopo o tulun di noumbalan ku'd monipu' om bayaran ku no dot ingapat kopiluap mantad ko' i naanu ku , ” ka dau .
42019009	Om boros kaddi di Yesus dot id di Sakius , “ Tadau nod baino' do pinasi ko'd Kinorohingan , om koinsanai di sompiiyon nu . Om nonuan kou do koposion do wagu , tu' iya' nga' sinakagon i' di Abraham .
42019010	Tu' Kinorikatan nopod Tanak do Tulun om mogihum om mamasi di tulun di napalid , ” ka dau .
42019011	Tontok di maso po di tulun do mokinongou di boros di Yesus diri , om ponusui po kawagu iyau dot iso' o poinukadan . Tu' tontok nopoddi om osomok no iyau do hilo'd Yorusalim , om osorou nopod tulun nga' oruhai nod mintalang i Pomorintaan do Kinorohingan .
42019012	Boros ka di Yesus , “ Haro o songulun dit agayo o pangkat do minongoi dot id pomogunan di hilo'd sodu' , tu' iyau nopoddi om pilion do sumiliu'd raja' ; om opili' pondo iyau do raja' om pogulian nogindo kawagu dau .
42019013	Om lohowo' no dau i hopod o susuhuon dau di tintod dau do minamanau . Om onuwai ngai' nogiddi dau iyolo' do soroisaan do tusin do tamas , om boros ka dau , ‘ Poindopuon no dokoyu iti tusin diti do daamot ku do kotongkiad , ’ ka .
42019014	Nga' angaraatan diri dau i tulun do hiri'd pomogunan dau , om ponuhu' no iyolo'd tulun do mongoi poposunud di nakapamanau iyau do boros do poingkaa , ‘ Mada' i' iyahai do tulun diti do sumiliu'd raja' dahai , ’ ka .
42019015	Nga' nopili' i' i tulun dit agayo o pangkat diri do sumiliu'd raja' . Om poguliai noddi dau do hiri'd pomogunan dau . Om olomus nopo iyau do minomolohou ngai' di susuhuon dau'ddi do mongoi solowot dau , tu' mongilo iyau ondung songkuro no o tuntung do naanu diyolo' .
42019016	Om rikot no i susuhuon di koiso' om boro-boros nod , ‘ Oi Tuan , iri nopo tusin do tamas dit iso' noo di tinahak nu doho'ddi , om hopod noddi , ’ ka dau .
42019017	Om boros ka di tuan , ‘ Osonong no kopio , iya' no o susuhuon dot osonong . Om silihon ku nondo iya' do momorinta' do hopod o bandar , tu' otorodok ko i' do mongilo-ilo do hal dit okooro' , ’ ka dau .
42019018	Om rikot no i susuhuon di koduwo om boro-boros nod , ‘ Oi Tuan , iri nopo i tusin do tamas dit iso' noo di tinahak nu doho'ddi , om limo noddi , ’ ka dau .
42019019	Om boros ka di raja'ddi dot id dau , ‘ Silihon ku nondo iya' do momorinta' do limo o bandar , ’ ka .
42019020	Om rikot no i susuhuon di suwai , om boro-boros nod , ‘ Diiya i tusin nu'ddi oi Tuan . Lopoto' ku nopo do somputangan om poopio' ku no .
42019021	Tu' moddosi oku diya' , tu' oilaan ku no dot orongit ko . Om mongoi ko nopo panganu dit okon piya ko' diya' , om mongoi ko pongupu' do tua' do hiri'd okon ko' iya' o minananom , ’ ka dau .
42019022	Om boros kaddi di raja' , ‘ Iya' no o susuhuon dit araat ! Hukuman ku no iya' do tumanud di pinoboros nu . Koilo ko i' dot orongit oku , om manganu oku dit okon ko' doho' om mongupu' oku do tua' do hiri'd okon ko' iyoho' o minananom .
42019023	Iyo nopoddi , om nokuro tu' a' nu nongoi poopio' i tusin ku'ddi do hilo'd bing , om koguli' oku nopondo , om aanu ku i' kawagu i tusin ku om i bunga di tusin ku'ddi ? ’ ka dau .
42019024	Om boros kaddi di raja' dot id tulun di songingkakat do hiri , ‘ Ongoyo' nogi' onuo' i tusin diri do mantad id dilo' , om patahakon i' di susuhuon di nakaanu do hopod o tusin do tamas , ’ ka .
42019025	Nga' boros ka di tulun diri , ‘ Nga' oi Tuan , hopod no o dau do naanu , ’ ka diyolo' .
42019026	Om boros ka di raja' do suminimbar , ‘ Ilaai no dokoyu : Tulun nopo di haro no mantad ot id dau , om onuan po dot ogumu' ko' iri . Nga' iri nopondo tulun dit aiso' mantad ot id dau om iri piya'ndo i haro dot id dau nga' ongoyon i' onuo' .
42019027	Om porikoto' ngai' nod hiti i pisangod ku dit a' asanangan doho' do sumiliu'd raja' . Om patayon ngai' nopo iyolo' dot id toguang ku ! ’ ka dau , ” ka di Yesus .
42019028	Om kongoboros ngai' poddi di Yesus iri , om ongoi no iyau do hiri'd gulu diyolo' do minamanau do kumaa'd hilo'd Yorusalim .
42019029	Om korikot poddi iyolo' do hilo'd Nulu-Nulu do Saitun , it id somok no do Baitpagi om Baitani , om suhuo' no di Yesus o duwo di tumatanud dau do mogulu diyolo' do mamanau .
42019030	Om boros ka di Yesus do minomilin diyolo' , “ Ongoi kou do hilo'd kampung dit id dabantalan dokoyu . Om korikot kou nopondod hilo' om okito nondo dokoyu o tiso' o tanak do kaladai do poingkogos , it a' po noumbalan do tulun do sumakai . Om iyadan no dokoyu iri om gayaton no do kumaa'd hiti .
42019031	Om ondung haro o tulun do monguhot ondung nokuro tu' iyadan dokoyu i kaladai , om poboroson no o poingkaa , ‘ Gunaon do Tuhan , ’ kanto dokoyu , ” ka dau .
42019032	Om pamanau noddi goduwo i tumatanud di Yesus diri , om iyo ngai' nopo di nokoboros mantad di Yesus o nokito diyolo' .
42019033	Om tontok di maso diyolo' do mongiad di polihan di tanak do kaladai'ddi , om boro-boros no dot id diyolo' i sanganu di kaladai , “ Nokuro tu' iyadan dokoyu ino kaladai ? ” ka dau .
42019034	Om boros ka diyolo' do suminimbar , “ Gunaon do Tuhan iti , ” ka .
42019035	Om gayato' noddi diyolo' i tanak do kaladai'ddi do pinaatod dot id di Yesus . Om lopikai no diyolo' di rasuk diyolo' dit id soibau i kaladai , om pasakayo' nogiddi diyolo' i Yesus di kaladai .
42019036	Om ogumu' tomod o tulun do pinopinglapik do rasuk diyolo' dit id soibau do hiri'd ralan dit awayaan di Yesus do poinsakai di kaladai .
42019037	Om maha' di rumuhuk no iyolo' di Nulu-Nulu do Saitun , dit osomok noddi i Yesus do hilo'd Yorusalim , om oinsanan nopo i tumatanud di Yesus dit ogumu'ddi do minamarayou'd Kinorohingan do mikuwo'd opuhod o boros om mongunsikou dau do koinsanai di koimayaan di nokito diyolo' .
42019038	Om pomoros no iyolo' dot opuhod do poingkaa , “ Abarakatan no i Raja' di rumikot dot id suang do ngaran do Tuhan ! Osimbayan no o hilo'd surga , om arayou o Kinorohingan ! ” ka no diyolo' .
42019039	Om boro-boros noddi di Yesus o piro-piro di tulun do Parisi di hiri'd pogialatan di tulun dot ogumu' , “ Oi Guru , oduhai ngai' ilo tumatanud nu do mimboros , ” ka .
42019040	Om boros ka di Yesus do suminimbar , “ Kotumbayaai kou no ! Tu' ondung tumingkod iyolo' , om ilo' piya'ndo watu nga' minggiak i' , ” ka dau .
42019041	Om tontok dit osomok noddi i Yesus do hilo'd Yorusalim , om di nokito dau i bandar diri , om pogihadai no dau i bandar .
42019042	Boros ka dau , “ Osianan oku no diya' , songkuro daa o kosonongo' ondung koilo ko daa di poporikot do kouludan do tadau'd baino' . Nga' a' ko no kokito'ddi .
42019043	Tu' koumbal ko nondo do koimbagu dot osorilian do piro-piro o pisangod di mangantob diya' , om turungkuon ko nondo diyolo' om pointutuk iyolo' diya' do mongonsit diya' .
42019044	Om raagon ko nondo diyolo' , do mitonggoi do koinsanai'd tulun di poingiyon do hiti . Om aiso' no o tongoiso' piya dilo watu do pologoson diyolo' do mogitimpak-timpak do hiri'd pinouludan mantad , tu' a' nu i' pinadul i maso do ruminikot o Kinorohingan do mongoi daa pamasi diya' , ” ka dau .
42019045	Om suang noddi i Yesus do hiri'd Walai'd Sasambayangan dot Agayo , om uyungo' ngai' no dau i tulun di mogidagang-dagang do hiri .
42019046	Om boro-boros noddi iyau diyolo' do poingkaa , “ Nokotulis no dot id suang do Buuk do Kinorohingan o poingkaa : Boros kad Kinorohingan , ‘ Roitan nondo do tiiyonon do sumambayang i Walai ku , ’ ka . Nga' siniliu nogiddi dokoyu iti do tiiyonon do gampanakau ! ” ka dau .
42019047	Om monikid tadau nopo i Yesus do monuduk do hiri'd Walai'd Sasambayangan dot Agayo . Om sipamatai no daa dau i piro-piro o boyoon dot imam om i guru do Tourat om i boyoon do tulun do Yohudi ,
42019048	nga' aiso' i' o ralan diyolo' do momonsoi do miagal diri , tu' oinsanan nopo i tulun do mongoi kasai' pokinongou di Yesus om orohian kopio iyolo' do mokinongou di boros dau .
42020001	Insan o tadau , di maso di Yesus do monuduk do tulun do hiri'd Walai'd Sasambayangan dot Agayo , do mikuwo'd poporongou iyau diyolo' di Habar dot Osonong do mantad id Kinorohingan , om rikot no i piro-piro o boyoon dot imam , om i guru do Tourat , om i boyoon do tulun do Yohudi do minongoi ponguhot di Yesus .
42020002	Boros ka diyolo' dot id di Yesus , “ Sunudai daa iyahai ondung nunu kopio o kuasa' nu do minomonsoi ngai'dti ? Isai o minanahak diya' do kuasa'ddi ? ” ka .
42020003	Om boros ka di Yesus do suminimbar , “ Iyoho' nga' haro i' o tuhoton . Sunudai oku daa dokoyu ,
42020004	ondung disai di kuasa' di Yohanis do mamatis do tulun ? Mantad tuu iri dot id Kinorohingan ko' mantad id tulun ? ” ka dau .
42020005	Om pogiboro-boros noddi iyolo' , “ Ondung poboroson toko' dot , ‘ Mantad id Kinorohingan , ’ ka , om poboroson nondo dau dot , ‘ Iyo nopoddi , om nokuro tu' a' kou minonongkuyaan dau ? ’ ka nondo dau .
42020006	Nga' ondung poboroson toko' do , ‘ Mantad id tulun , ’ ka , om oinsanan nopondo ilo tulun do momodumpau dati' do watu , tu' iyolo' nopo om monongkuyaan ngai' i' do nabi i Yohanis , ” ka diyolo' .
42020007	Om boros kaddi diyolo' do suminimbar , “ A' i' iyahai koilo , ” ka .
42020008	Om boros kaddi di Yesus dot id diyolo' , “ Iyo nopondo , om iyoho' nga' a' i' poposunud dot id dokoyu ondung mantad id disai o kuasa' ku do minomonsoi ngai'dti , ” ka dau .
42020009	Om ponusui po i Yesus dot id tulun diri do poinukadan do poingkaa , “ Haro o tiso' o tulun do minananom dot anggur dot id kabun dau . Om posiwaai noddi dau i kabun di piro-piro o tulun , om ongoi no iyau dot id pomogunan do suwai , om alaid diri iyau do poundorong do hiri .
42020010	Om tontok di norikot o kopongupuan di tua' dot anggur , om suhuo' no di sanganu di kabun , i susuhuon dau do mongoi daa panganu di dau'd bahagi' . Nga' bobogo' nogi' di tulun di minoniwa' di kabun i susuhuon diri , om suhuo' no diyolo' iyau do muli' dot aiso' i' o nunu-nunu do pinatahak .
42020011	Om ponuhu' po kawagu i sanganu di kabun diri dot iso' di susuhuon dau do suwai ; om iri nogi' nga' binobog i' di tulun di minoniwa' di kabun , om nindaraat diyolo' iyau , om suhuo' no diyolo' do muli' dot aiso' i' o pinatahak .
42020012	Om ponuhu' po kawagu i sanganu di kabun diri do susuhuon dau di kotolu . Om iri nogi' nga' binobog i' di tulun di minoniwa' di kabun diri , om pataamo' nogiddi diyolo' iyau do hiri'd soliwan di kabun .
42020013	Om boros kaddi di sanganu di kabun , ‘ Nunu po pama o wonsoyon ku'dti ? Suhuon ku no ilo tanak ku di kosianan kopio ku . Atantu' no do pusohon i' bo diyolo' ilo tanak ku , ’ ka dau .
42020014	Nga' soira'ddi nokito di tulun di minoniwa' di kabun i tanak di sanganu di kabun diri , om pogiboro-boros no iyolo' , ‘ Ilo' no moti' o tumungkus diti kabun diti . Maai toko' nogi'lo' patayo' , om iyati' indo o kotungkus diti kabun ! ’ ka diyolo' .
42020015	Om gayato' noddi diyolo' i tanak diri do pinoposoliwan do mantad hiri'd kabun om patayo' no diyolo' iyau , ” ka di Yesus . Om uhoto' no di Yesus iyolo' , “ Koguli' nopondo i sanganu di kabun diri , om kukuroyon tuu'ndo dau i tulun di minoniwa' di kabun diri ?
42020016	Atantu' no do patayon ngai' dau i tulun di minoniwa' di kabun dau'ddi . Om posiwaan nondo dau i kabun diri do tulun do suwai , ” ka dau . Nga' tontok di norongou di tulun i boros di Yesus diri , om boros ka diyolo' , “ A' i' bo kopio dau patayon ! ” ka .
42020017	Om ontong no i Yesus diyolo' om boro-boros nod , “ Iyo nopoddi , om nunu ma o komoyon di nokotulis do hiri'd Buuk do Kinorohingan do poingkaa ? ‘ Iri nogi' i watu dit a' pinowonsoi di mamamaal om iri nogiddi i nosiliu do watu dit agayo kopio o guna' ! ’ ka .
42020018	Om oinsanan nopo i tulun dit aratu' do kootung di watu'ddi dot angapatai ; om it ootungan di watu nga' oruta' nopondo do miagal pod pupuk , ” ka di Yesus .
42020019	Om koilaai poddi di piro-piro o guru do Tourat om i boyoon dot imam dot iyolo' i' o komoyon di Yesus di poinukadan diri , om sipanangkap no daa'ddi iyolo' di Yesus do diiri no , nga' moddosi i' iyolo' di tulun dot ogumu' .
42020020	Om monotos tomod diri iyolo' do mogihum do maso dit osonong do manangkap dau . Om minonisip diri iyolo' do piro-piro o tulun do sinuhu' do minsorupai-rupai dot otulid o ginawo . Om suhuo' noddi diyolo' i tulun diri do mongoi pomurunsut di Yesus do ponguhatan o pakayon , om katahak i' diyolo' i Yesus dot id kuasa' do gobunor .
42020021	Om ongoi ngai' noddi i tulun di sinisipan diyolo'ddi boro-boros di Yesus do poingkaa , “ Oi Guru , oilaan i' dahai do koinsanai di poboroson nu om i potudukon nu om ongotopot ngai' nopo . Om oilaan nogi' dahai do posondoton nu nopo kopio do popotuduk o pasal do korohian do Kinorohingan dot id tulun , tu' iya' nopo om a' i' montong do pangkat do tulun .
42020022	Om sunudai daa'ndo iyahai ondung koino-ino do mambayar do sukai dot id di Kaisar ko' amu' po , do tumanud do Tourat ? ” ka diyolo' .
42020023	Nga' oilaan i' di Yesus i koiloo' diyolo' do momurunsut dau . Om boros kaddi di Yesus dot id diyolo' ,
42020024	“ Pokitono' oku daa dokoyu dot ongoiso' di tusin do pirok . Disai do gambar diti , om disai'd ngaran diti ? ” ka dau . “ Di Kaisar , ” ka diyolo'd suminimbar ,
42020025	Om boros kaddi di Yesus dot id diyolo' , “ Iyo nopoddi , om patahakon no dot id di Kaisar , i di Kaisar , om patahakon dot id Kinorohingan i dong Kinorohingan , ” ka dau .
42020026	Om aiso' iddi o nokito diyolo' dot ongoiso' piya do kasalaan di Yesus dot id toguang di tulun dot ogumu' . Om kada' nopoddi iyolo' ungkomi do nongoimayaan do nokorongou di pinonimbar dau .
42020027	Om haro'ddi o piro-piro o tulun do mantad id sinompuruan do tulun do Saduki do ruminikot dot id di Yesus . ( Om iyolo' no i momoros dot a' no apasi kawagu i tulun di napatai . ) Om uhoto' no diyolo' i Yesus do poingkaa ,
42020028	“ Oi Guru , tinulis di Musa iti toturan diti do bagi dati' , ‘ Ondung apatai ot iso' o kusai om aiso' po o tanak dau , om mositi' no do kowinon di tobpinai dau i sawo daa dau'ddi , om oonuan i' do sinakagon i tulun di napatai , ’ ka .
42020029	Nokoumbal i' do haro o turu' o tulun do mogiobpinai . Om kakawin no it id dotuo , om kapatai no iyau dit aiso' po o tanak dau .
42020030	Om kowino' noddi di tobpinai dau di koduwo i sawo daa dau , om iyau nga' minatai nogi' dit aiso' po o tanak dau .
42020031	Om iyo iddi o nosiliu dot id tobpinai dau di kotolu do gisom do noinsanan i turu' o mogiobpinai'ddi .
42020032	Om alaid noddi om iri'ddi i tondu' nga' napatai nogi' .
42020033	Om orikot nopondo o maso do posion kawagu i tulun do nangapatai , om isai no mando o sansawo di tondu'ddi ? Tu' nakapangawin ngai' nopo di tondu' i turu' o kusai'ddi ? ” ka diyolo' .
42020034	Om boros ka di Yesus do suminimbar , “ Iti nopo tulun do songimpasi do dinondo om kumawin i' ,
42020035	nga' iri nopo tulun dit osorupai do posion kawagu do mantad id kapatayon , om i poimpasi do maso dit id dabantalan , om a' no kumawin .
42020036	Kowoyo-woyoo' nopo diyolo' om miagal pod moloikat , om a' no apatai . Om tangaanak no iyolo'd Kinorohingan , tu' pinasi i' kawagu iyolo' do mantad id kapatayon .
42020037	Tu' nokotuduk no kopio'd Musa do posion kawagu i tulun di napatai . Tu' iri nopo i tinulis dau do pasal di bulungkut di mikit-sikit do tapui om pinoboros dau do Tuhan nopo om , ‘ Kinorohingan di Abraham , om Kinorohingan di Isak , om Kinorohingan di Yakub , ’ ka .
42020038	Om Kinorohingan nopo om okon i' ko' Kinorohingan di tulun di napatai ! Suwai ko' Kinorohingan iyau di tulun di poimpasi . Tu' bagi' nopod Kinorohingan om poimpasi ngai' i' iyolo' , ” ka di Yesus .
42020039	Om boro-boros noddi o piro-piro di guru do Tourat do poingkaa , “ Osonong no kopio i pinonimbar nu oi Guru , ” ka .
42020040	Om a' noddi iyolo' katama' do minonguhot di Yesus do nunu nopo o ponguhatan .
42020041	Om ponguhot no i Yesus diyolo' do poingkaa , “ Poingkuro do milo'd roitan do sinakagon di Daud i Raja' do Gampamasi ?
42020042	Tu' i Daud nga' nokoboros i' dot id Buuk do Sinding do poingkaa , ‘ Boros kad Tuhan dot id Tuhan ku : Irikau no do hiti'd dawananan ku ,
42020043	do gisom do poinsiribaon ngai' ku dot id diya' i pisangod nu , ’ ka .
42020044	Om ondung roitan di Daud do ‘ Tuhan ’ , i Raja' do Gampamasi , om poingkuro'ddi do sinakagon iyau di Daud ? ” ka di Yesus .
42020045	Om daamot po di tulun dot ogumu' do mokinongou di Yesus do moro-boros , om boro-boros no i Yesus di tumatanud dau do poingkaa ,
42020046	“ Umbangan-banganan no dokoyu i piro-piro o gomponuduk do tugama' . Tu' iyolo' nopo om orohian do mananrasuk dot anaru do tontok do mimpanau , om orohian do suahon do tulun do hilo'd pasar . Om orohian iyolo' do hiri'd tiyonon di tulun dit ongkipangkat do hiri'd walai'd sasambayangan , om i hiri'd poginakanan .
42020047	Om monipu' iyolo' di tongoondu' di nopuadan , om magahau iyolo' do walai diyolo' . Om anaru o sambayang diyolo' do pangalit diyolo' di karaaton diyolo' . Om awagat no motindo kopio o pomohukum diyolo'ddi ! ” ka dau .
42021001	Om kokito no di Yesus i piro-piro o tulun do kaya' do hiri'd Walai'd Sasambayangan dot Agayo , do mongoi poposuang do porsombahan diyolo' do hiri'd poiiyanan do porsombahan .
42021002	Om kokito no dau ot iso' o tondu' do nopuadan di mosikin kopio , do minongoi poposuang do duwo no tusin do tambaga' .
42021003	Om boros kaddi di Yesus , “ Pokinongou kou pogi' : Ogumu' nogi' o pinosuang dilo tondu' do nopuadan ko' mantad di pinosuang do koinsanai di tulun do suwai .
42021004	Tu' iri nopo pinatahak di tulun do suwai om it a' no diyolo' aayi-ayi' . Nga' iti nopo tondu'dti om mulong po do mosikin kopio iyau , nga' insanai nopo dau do pinapatahak i haro dot id dau , i pomoli i' daa dau do kaakan-akanan dau , ” ka di Yesus .
42021005	Om haro'ddi o piro-piro o tulun do moro-boros do pokosonong di Walai'd Sasambayangan dot Agayo di linumis do watu dit ongosonong om i konunu-nunuan di pinatahak dot id Kinorohingan . Om boro-boros noddi i Yesus diyolo' do poingkaa ,
42021006	“ Koinsanai diti tongokito dokoyu'dti , om raagon ngai' nondo dot orikot i maso , om aiso' no o tongoiso' piya diti watu dot oolu' do mogitimpak-timpak do hiti'd pinotimpakan mantad , ” ka dau .
42021007	Om uhoto' noddi diyolo' i Yesus do poingkaa , “ Oi Guru , soira' dot ongosiliu ngai' iri ? Om nunu o tanda' do pogintutunan dot orikot i maso dot ongosiliu iri ? ” ka diyolo' .
42021008	Om boros ka di Yesus do suminimbar , “ Antaan-taan no dokoyu , om a' kou i' apalid . Tu' ogumu' motindo o tulun do rumikot do mamakai do ngaran ku , om momoros dot , ‘ Iyoho' no iyau ! ’ ka , om , ‘ Norikot no i maso'ddi , ’ ka . Nga' kada' kou no kopio tanud diyolo' .
42021009	Om kada' kou kooris do soira' do korongou kou'd habar do mogisasaap om sumaap do porinta . Tu' a' no milo dot a' kopogulu dot ongosiliu o miagal diri . Nga' okon po ko' kopupuson do pomogunan iri , ” ka dau .
42021010	Om boro-boros po kawagu i Yesus do poingkaa , “ Mogisasaap nondo o bansa' , om mogisasangod o pomorintaan do pomogunan .
42021011	Om hinonggo-honggo nopo nga' gumuyu' nondo o tana' dot opuhod kopio , om mononglous dot adalaan . Om haro o toruol di mogkoroliu . Om haro ot osiliu do korolosi om koronob kopio do hilo'd tawan .
42021012	Nga' id gulu nopo ko' iri , om ongoyon kou nondo tangkapo' om inggoriton kou . Om butusan kou nondo dot id walai'd sasambayangan om pogiilon kou nogindo . Om gayaton kou dot ongoyon potimbabao' di piro-piro o raja' om gobunor , tu' tumanud kou i' doho' .
42021013	Om iri no o maso dokoyu do poposusui di Habar dot Osonong do mantad id Kinorohingan .
42021014	Tontuon mantad no dokoyu ot id suang do ginawo dokoyu dot a' kou tumangkabo ondung nunu i poboroson dokoyu do pokotopot do tinan dokoyu .
42021015	Om onuan ku indo iyokoyu do boros om toilaan gisom dot aiso' i' o tongosongulun piya di pisangod dokoyu do kasaap dokoyu , om a' iyolo' kosongkiwal di boros dokoyu .
42021016	Om indaraaton kou nondo di tina' om tapa' dokoyu , om i tobpinai dokoyu , om i koobpinayan , om i kongoombolutan dokoyu . Om patayon nondo diyolo' o wookon dokoyu .
42021017	Om araatan ngai' nopondo o tulun dokoyu , tu' tumanud kou i' doho' .
42021018	Nga' iso' pod tobuk dokoyu nga' aiso' i' ot ouul .
42021019	Nga' ondung ogirot om alanut kasai' o ginawo dokoyu , om apasi kou i' , ” ka dau .
42021020	Boros ka kawagu di Yesus , “ Ondung okito dokoyu dot oturungku' do soudor ilo bandar do Yorusalim , om oilaan no dokoyu dot a' no alaid om raagon no'lo bandar .
42021021	Tontok nopoddi om mositi' no do mogidu' do hilo'd konuluhanan i tulun do hilo'd Yudia . Om i tulun di hiri'd suang di bandar nga' mositi' nod mogidu' do mantad hiri , om iri tulun di hiri'd soliwan di bandar nga' kada' no suang do hiri'd bandar .
42021022	Tu' tontok no do tadau'ddi o ‘ Tadau do Koporotuan do Pomohukum ’ , om osiliu i' i nokotulis dot id Buuk do Kinorohingan .
42021023	Nga' araat no kopio o tadau'ddi , dot id tongoondu' di monontian , om i tongoondu' di poposusu do tanak dau ! Om tontok nopondoddi , om awagat no kopio o kosusaan do koontok do pomogunan diti , om hukuman do Tuhan o bansa'dti .
42021024	Om haro nondo o wookon diyolo' dot apatai do gayang o pamatai , om haro o tanggayan do pisangod do kumaa dot id pomogunan do suwai ; om ulak-ulakan nondo di tulun dit a' kotutun do Kinorohingan o Yorusalim do gisom dot aayi' i maso di natantu' mantad do Tuhan do bagi' diyolo' , ” ka dau .
42021025	Boros ka kawagu di Yesus , “ Om okito nogindo dokoyu o tanda' do hilo'd tadau , om hilo'd tulan , om hilo'd rombituon . Om ongooris ngai' nopondo o bansa'd tulun do hiti'd pomogunan , om oborulong do korongou do ngorod om tongus dot opuhod om tumbak do rahat dit opuhod kopio .
42021026	Om ongoruhai no dot angapatai o tulun dot opopoddosian dot ongkokito dit ongosiliu do pointongkop do hiti'd pomogunan , tu' angagangau ngai' nopondo i momorinta' do hilo'd tawan .
42021027	Om tontok noddi do rumikot i Tanak do Tulun dot id rolot do haun do mikuwo'd kuasa' om kagayaan dau dit agayo kopio .
42021028	Om soira' do tumimpuun dot ongosiliu o miagal diri , om mingkakat kou no om humangog kou no , tu' oruhai kou nod posion , ” ka dau .
42021029	Om ponusui noddi i Yesus do poinukadan dot id diyolo' do poingkaa , “ Antangan pogi' dokoyu i guas dot ara om i guas do suwai .
42021030	Soira' nopo do momuroun kawagu i kayu'ddi , om oilaan no dokoyu dot oruhai nod orikot o maso dot alasu' .
42021031	Om iyo nogiddi , tu' okito nopo dokoyu dot ongosiliu o miagal diri , om oilaan no dokoyu dot oruhai no kopio'd korikot i Pomorintaan do Kinorohingan .
42021032	Ilaai no dokoyu ! Dot a' po angapatai ngai' iti tulun do songimpasi do dinondo , om ongosiliu ngai' no o miagal diri .
42021033	Tumanus indo o tawan om pomogunan , nga' boros ku nopo om hino kasai' i' do gisom do poingompus , ” ka dau .
42021034	Boros ka kawagu di Yesus , “ Mumbangan-bangan kou no ! Om kada' kou kadalaai dot agangau do moginakan om moginum di tiinumon di kaawuk , ko' adalaan po do momusorou do koposi-posion dokoyu , gisom dot a' kou indo kosodia' dot orikot i tadau'ddi , do tontok dit a' i' dokoyu insan-insanon .
42021035	Tu' rumikot nondo moti' o tadau'ddi do miagal do kasip do kosulungon ngai'd tulun do hiti'd pomogunan .
42021036	Mumbangan-bangan kou no , om sumambayang no kasai' om okoris kou indo do sumaap do koinsanai dit ongosiliu do koimbagu om milo kou do rumuba' di Tanak do Tulun , ” ka dau .
42021037	Dangadau nopo om monuduk i Yesus do hiri'd Walai'd Sasambayangan dot Agayo . Om totuong no om mongoi iyau do hiri'd Nulu-Nulu do Saitun do mongoi undorong do hiri .
42021038	Monikid kosuabon nopo do mongoi ngai' i tulun do hiri'd Walai'd Sasambayangan dot Agayo do mongoi pokinongou di ponudukan di Yesus .
42022001	Iri nopo Tadau'd Agayo do Roti dit A' Kipangambang , i roitan do Paska , om oruhai no dot orikot .
42022002	Om maso no di piro-piro o boyoon dot imam om i guru do Tourat do mogihum do ralan do mamatai di Yesus , do lisok-lisokon , tu' moddosi iyolo' di tulun dot ogumu' .
42022003	Om suang noddi o rogon dot id di Yudas , i roitan dot i Iskariot , iyau nopo om songulun do mantad id pogialatan di hopod om duwo di tumatanud di Yesus .
42022004	Om ongoi noddi iyau solowot di piro-piro o boyoon dot imam om i boyoon do madtatamong di Walai'd Sasambayangan dot Agayo do mongoi ponokirunding diyolo' ondung poingkukuro o ralan dau do papatahak di Yesus dot id diyolo' .
42022005	Om ongotood tomod diri iyolo' do nokorongou'ddi . Om pamatos no iyolo' do manahak di Yudas do tusin .
42022006	Om kookunai no di Yudas o miagal diri . Om timpuun noddi iyau do mogihum do maso dot osonong dit a' oilaan do tulun do papatahak di Yesus dot id diyolo' .
42022007	Om korikot noddi i Tadau dot Agayo do Roti dit A' Kipangambang . Om tontok noddi o koponumbolian diyolo'd dumba' dot akanon do tontok do Paska .
42022008	Om lohowo' noddi di Yesus i Pitrus om i Yohanis , om boro-boros no diyolo'd poingkaa , “ Ongoi kou posodia' do taakanon do dong Paska do maan toko' ! ” ka dau .
42022009	Om boros ka diyolo' do minuhot di Yesus , “ Hinonggo o korohian nu dot ongoyon dahai posodiaai ? ” ka .
42022010	Om boros ka di Yesus do suminimbar , “ Tontok do sumuang kou do hilo'd bandar , om haro nondo o songulun o kusai do kiinigit do kakanan do kisuang do waig do mongoi solowot dokoyu . Om tumanud kou nopo dau do kumaa do hiri'd walai di solokoyon dau .
42022011	Om sunudan nondo i sanganu di walai'ddi do poingkaa , ‘ Muhot i guru ondung hinonggo o tiyonon dau om i piro-piro o tumatanud dau do mangakan do taakanon do dong Paska ? ’ kanto dokoyu .
42022012	Om potudukon indo di sanganu di walai dot id dokoyu o bilik dot agayo do hiri'd louting , i haro mantad no o konunu-nunuwai . Om posodiawon ngai' no dokoyu i taakanon do hiri , ” ka dau .
42022013	Om pamanau noddi i Pitrus om i Yohanis , om iyo ngai' nopo di pinoboros di Yesus o nokito diyolo' . Om posodiawo' noddi diyolo' i taakanon do dong Paska do hiri .
42022014	Om korikot noddi o kapangakanan di taakanon do dong Paska , om torungak no i Yesus di piro-piro o tumatanud dau do makan .
42022015	Om boro-boros noddi i Yesus diyolo' do poingkaa , “ Orohian kopio oku do tumorungak dokoyu'd mangakan do taakanon di dong Paska dot a' oku po oinggorit !
42022016	Kotumbayaai kou no dot : A' oku no kaakan kawagu do taakanon diti do gisom do kointalang i komoyon diti poginakanan dot id suang di Pomorintaan do Kinorohingan , ” ka dau .
42022017	Om ongoyo' noddi di Yesus i sangkir di kisuang do waig dot anggur , om sambayang no do minongunsikou'd Kinorohingan . Om boro-boros no di piro-piro o tumatanud dau do poingkaa , “ Romito' no dokoyu iti sangkir , om minum ngai' kou nodti .
42022018	Ilaai no dokoyu dot a' oku nondo koinum kawagu do waig dot anggur diti do gisom do korikot i Pomorintaan do Kinorohingan , ” ka dau .
42022019	Om ongoyo' noddi di Yesus i roti , om sambayang no do minongunsikou . Om pogikobing-kobingo' noddi dau i roti'ddi , om potikido' no dau di piro-piro o tumatanud dau . Om boro-boros no diyolo' dot , “ Iti no o tinan ku , [ i patahakon do bagi' dokoyu . Om wonsoyon no dokoyu o miagal diti do kopomuhandaman doho' , ” ka dau .
42022020	Om niyo nogiddi dau i sangkir di kisuang do waig dot anggur diri , tu' kaakan poddi iyolo' om potunuyo' no dau i sangkir dot id diyolo' , om boro-boros no dot , “ Iti no sangkir o tumpongo'd Kinorohingan do wagu , i pinogirot di raha' ku i raha' di potuntugon do bagi' dokoyu ] , ” ka dau .
42022021	Boros ka kawagu di Yesus , “ Antangai pogi' dokoyu ! Nga' hino id hiti i tulun di papadagang doho' !
42022022	Atantu' no dot apatai nondo i Tanak do Tulun , do miagal di natantu' mantad do Kinorohingan . Nga' obungou no i tulun di papadagang dau ! ” ka dau .
42022023	Om mogiuhot-uhot nopoddi iyolo' dot ondung isai ot id pogialatan diyolo' do momonsoi'd miagal diri .
42022024	Om timpuun noddi i piro-piro o tumatanud di Yesus do mogisosongkiwal do pasal dot isai diyolo' ot agayo kopio o ngaran .
42022025	Boros ka di Yesus dot id diyolo' , “ Iri nopo i piro-piro o raja' do pomogunan , dit a' kotutun do Kinorohingan , om mongulok-ulok iyolo' di rayat , om i piro-piro o pomorinta' nga' roitan dot , ‘ Mongintirung do rayat ’ .
42022026	Nga' iyokoyu nopo om a' i' iyo'ddi , tu' isai nopo it orohian dot agayo o ngaran dot id pogialatan dokoyu , om mositi' nod sumiliu iyau do miagal dit aiso' o ngaran-ngaran , om i boyoon nga' mositi' no do sumiliu do miagal do susuhuon .
42022027	Isai toi ot agayo : i tulun di surungan ko' i modsurung ? Atantu' no dot i surungan ot agayo . Nga' iyoho' nopodti dot id pogialatan dokoyu om miagal i' di modsusurung .
42022028	Moyo-woyo' kasai' kou i' doho' dot id suang do koinsanai do kosusaan ku .
42022029	Om onuan ku'ddi iyokoyu do kuasa' do momorinta' do miagal di Tapa' ku tu' minanahak doho' do kuasa' do momorinta' .
42022030	Om kowoyo' kou nondo doho' do makan om minum do hiri'd Pomorintaan ku . Om koirikau kou nondo di hopod om duwo o tirikohonon do don raja' om momorinta' kou di hopod om duwo o payat dot Israil , ” ka dau .
42022031	Boros ka di Yesus , “ Oi Simun , Simun , pokinongou no ! Noonuan nod kabanaran i rogon do mongoi pogumbal dokoyu ; do miagal di gandum dot atapan gisom dot opisompipi' it osonong om it araat .
42022032	Nga' nakasambayang oku no do bagi' diya' oi Simun , om a' i' koluhoi o kotumbayaan nu . Om koguli' ko nopondo kawagu dot id doho' om mositi' no do pogiroton ngai' nu o kotumbayaan di tobpinai nu , ” ka dau .
42022033	Om boros ka di Pitrus do suminimbar , “ Oi Tuhan , uhang ku i' do korundun piya diya' do kogiil , om tumonggoi diya' do matai' , ” ka dau .
42022034	Boros ka di Yesus do suminimbar , “ Kotumbayaai no oi Pitrus , dot a' po koponingkukuhuk o manuk do tadau'd baino' om intolu ko no kopogolim doho' ! ” ka dau .
42022035	Om boro-boros noddi i Yesus dot id diyolo' do poingkaa , “ Tontok di sinuhu' ku iyokoyu di gulu do minamanau di noduhan ku iyokoyu do mongigit do poiiyanan do tusin om kantung om kasut , om haro toi o kinokurangan dokoyu'ddi ? ” ka dau . “ Aiso' i' , ” ka diyolo'd suminimbar .
42022036	Om boros ka kawagu di Yesus , “ Nga' baino' nodti om : isai nopo i haro o poiiyanan do tusin ko' kantung , om mositi' no dot igitan dau iri ; om isai nopo it aiso' o gayang , om padagangon nopo o rasuk dau dit id soibau do pomoli do gayang .
42022037	Kotumbayaai no , dot iri nopo om nokotulis no dot id Buuk do Kinorohingan do , ‘ Roitan nondo iyau'd tulun dit araat , ’ ka , om mositi' no dot osiliu dot id doho' . Tu' nunu nopo i nongkotulis dot id Buuk do Kinorohingan do pasal doho' , om maso nori dot osiliu do dinondo , ” ka dau .
42022038	Om boros ka di piro-piro o tumatanud di Yesus , “ Oi Tuhan , ontong pogi' , nga' haro i' o duwo o gayang do hiti , ” ka diyolo' . Om boros ka di Yesus do suminimbar , “ Ula' po nod boros , ” ka dau .
42022039	Om tongkiad noddi i Yesus di bandar , om ongoi no do hilo'd Nulu-Nulu do Saitun , do miagal di koubasan dau . Om tanud no dau i piro-piro o tumatanud dau .
42022040	Om korikot poddi iyolo' do hiri , om boro-boros no i Yesus diyolo' do poingkaa , “ Sambayang kou no om a' kou i' kowonsoi'd dusa do tontok dot oontok kou'd pogumbalan , ” ka dau .
42022041	Om tongkiad noddi i Yesus diyolo' do minongoi sambayang do hiri'd sodu-odu' , dot orikot no doti' do momigod do watu o kosoduwo' do mantad id diyolo' ,
42022042	om otud no iyau om sambayang noddi do poingkaa , “ Oi Apa' , ondung milo no daa , om poinsoduwon no do mantad id doho' iti koinggoritan dit otimbabaan ku . Nga' a' indo tumanud di doho'd korohian , suwai ko' tumanud nopo do korohian do Tapa' , ” ka dau .
42022043	[ Om rikot noddi o tiso' o moloikat do minongoi popokoris dau .
42022044	Om oinggorit tomod diri ot id suang do ginawo di Yesus , gisom do suminambayang iyau do mikuwo'd aayi-ayi' o ginawo . Om iyo poddi do raha' o lasu' dau do tumuru' do hiri'd tana' . ]
42022045	Om kopongo poddi i Yesus do suminambayang , om guli' noddi iyau do hiri'd piro-piro o tumatanud dau . Om kabantalai no dau iyolo' dot ongkoodop tu' tumongob tomod iyolo' .
42022046	Om boros kaddi di Yesus dot id diyolo' , “ Nokuro tu' koodop kou ? Tungag kou om sumambayang kou i' , om a' kou i' oontok do pogumbalan , ” ka dau .
42022047	Om maso po di Yesus do moro-boros , om korikot no o sonsinompuruan o tulun do winoyo' di Yudas , i songulun dot id pogialatan di tumatanud di Yesus . Om ongoi no i Yudas rapou di Yesus om tungubai no dau iyau .
42022048	Nga' boros ka di Yesus dot id di Yudas , “ Oi Yudas , tunguban nu toi do papadagang i Tanak do Tulun ? ” ka dau .
42022049	Om koilaai poddi di piro-piro o tumatanud di Yesus di hino'd hiri o kootuson diri , om boro-boros no iyolo' do poingkaa , “ Oi Tuhan , sumaap nopo iyahai dot iti gayang o pakayon dahai ! ” ka diyolo' .
42022050	Om haro'ddi o tiso' di tumatanud di Yesus do minonibas di susuhuon di Boyoon dot Agayo dot Imam do gayang o pinonibas , gisom do kaansap nopo o tolingo'd wanan di susuhuon diri .
42022051	Nga' boros ka di Yesus , “ Ula' nori ! ” ka dau . Om kamao' noddi di Yesus i tolingo di tulun diri om kolingos no .
42022052	Om boros kaddi di Yesus dot id piro-piro o boyoon dot imam om i piro-piro o soudor di madtatamong di Walai'd Sasambayangan dot Agayo , om i boyoon do tulun do Yohudi di nokorikot do hiri do mongoi panangkap dau , “ Tulun oku toi'dti dot araat , tu' gisom do rumikot kou dot ongkiinigit do gayang om bobobog do mongoi panangkap doho' ?
42022053	Tu' monikid tadau oku i' do poiruhang dokoyu do hilo'd Walai'd Sasambayangan dot Agayo , om a' oku i' dokoyu tinangkap . Nga' iti no o maso do kapamansayan dokoyu'd miagal diti , tu' kumaraja' no o kuasa' do totuong , ” ka dau .
42022054	Om tangkapo' no diyolo' i Yesus om pootodo' noddi diyolo' do hiri'd walai di Boyoon dot Agayo dot Imam . Om muhut-suhut i Pitrus do hiri'd sodu' .
42022055	Hiri nopod tanga-tanga' di natad diri om haro o rinubpu' do tinutudan , om ongoi noddi i Pitrus irikau dot id toning di tulun di songirikau do posorili' di tapui .
42022056	Nga' kokito no di tiso' o susuhuon do tondu' i Pitrus do poirikau do hiri'd doros di tapui . Om sonsodo' no di susuhuon diri i Pitrus do mogintong kopio , om boro-boros nod , “ Iti tulun diti nga' moyo-woyo' i' di Yesus di tiinu' , ” ka dau .
42022057	Nga' minogolim i' i Pitrus , boros ka dau , “ A' oku i' kopio kotutun do tulun dino ! ” ka dau .
42022058	Nga' oruhai po do mantad diri , om kokito po kawagu do tulun do suwai i Pitrus . Boros ka dau , “ Iya' nga' kinoruhangan nogi' diyolo ! ” ka . Nga' boros ka di Pitrus do suminimbar , “ Okon i' , okon oku i' ko' kinoruhangan diyolo' , ” ka dau .
42022059	Om sajaam no doti' do mantad diri , om ongoi po kawagu boro-boros dau ot iso' o tulun dot apatog o boros do poingkaa , “ Atantu' no dot iti tulun diti nga' tumatanud nogi' di Yesus , tu' tulun i' iyau do Galilia ! ” ka .
42022060	Nga' boros ka di Pitrus do suminimbar , “ A' oku i' koilo dino komoyon nu ! ” ka dau . Om maso po di Pitrus do moro-boros , om poningkukuhuk no o tandaha' .
42022061	Om koili no i Yesus om ontong no iyau di Pitrus . Om kahandamai noddi di Pitrus i nokoboros mantad do Tuhan dot id dau do poingkaa , “ A' po koponingkukuhuk o manuk do tadau'd baino' , om intolu ko no kopogolim doho' , ” ka .
42022062	Om soliwan noddi i Pitrus do mantad hiri , om pingihad tomod no iyau .
42022063	Om iri nopo i piro-piro o tulun di madtamong di Yesus , om minomohingi-hingi om minomobog dau .
42022064	Om sompono' no diyolo' o mato di Yesus , om boro-boros nod , “ Tonduwai daa om isai i minomobog diya'ddi ? ” ka no diyolo' .
42022065	Om ogumu' po o boros diyolo'd suwai do pongindaraat diyolo' di Yesus .
42022066	Om kosuabon noddi , om timung no i piro-piro o boyoon do Yohudi om i boyoon dot imam om i guru do Tourat om ongoyo' nogiddi diyolo' potimbabao' i Yesus di Gompomutus do Don Tugama' .
42022067	Boros ka diyolo' dot id di Yesus , “ Sunudai daa iyahai , ondung iya' kopio i Raja' do Gampamasi ? ” ka . Om boros ka di Yesus do suminimbar , “ Mulong piya do poboroson ku dot id dokoyu nga' a' kou i' otumbayaan .
42022068	Om ondung monguhot oku dokoyu , nga' a' kou i' sumimbar .
42022069	Nga' mantad pondod baino' , om poirikau nondo o Tanak do Tulun do hiri'd dawananan do Kinorohingan dit Osundu Kopio , ” ka dau .
42022070	Boros ka ngai' diyolo' , “ Iyo nopoddi , om Tanak ko no kopio'd Kinorohingan ? ” ka . Boros ka di Yesus do suminimbar , “ Iyo nondo pinoboros dokoyu , ” ka dau .
42022071	Om boros ka diyolo' , “ A' no minog do haro o sasi' ! Nokorongou ngai' toko' no di boros dau ! ” ka .
42023001	Om ingkakat ngai' nopo i tulun di songintimung do hiri , om ngoyo' no diyolo' i Yesus potimbabao' di Pilatus .
42023002	Om hiri noddi iyolo' do pinapasala' dau . Boros ka diyolo' , “ Nokito dahai iti tulun diti do mamalid do rayat , om mogodu iyau'd tulun do mambayar do sukai dot id di Kaisar . Tu' boros ka dau om iyau no o Kristus , om raja' iyau , ” ka .
42023003	Om uhoto' noddi di Pilatus i Yesus , “ Otopot toi do raja' ko do tulun do Yohudi ? ” ka dau . Om boros ka di Yesus do suminimbar , “ Iyo nondo boros nu , ” ka .
42023004	Om boros ka di Pilatus dot id piro-piro o boyoon dot imam , om id tulun dot ogumu' , “ Aiso' i' o tongoiso' piya do kasalaan do tulun diti do noilaan ku do kopomohukuman dau , ” ka dau .
42023005	Nga' okon nogi' do posonsogon diyolo' o poingkaa , “ Iri no i ponudukan do tulun diti o pamayayat dau'd tulun do pointongkop do Yudia do sumaap do porinta . Tuminimpuun iyau do hilo'd Galilia , om nokorikot noddi do hiti'd baino' , ” ka diyolo' .
42023006	Om korongou poddi di Pilatus o miagal diri , om ponguhot no iyau , “ Otopot toi kopio do tulun do Galilia o tulun diti ? ” ka dau .
42023007	Om koilaai poddi di Pilatus do hilo'd Galilia o tadon di Yesus , i hilo'd pomogunan di porintaon di Horudis , om pokoyoo' noddi dau i Yesus dot id di Horudis , i hilo'd Yorusalim do tontok do maso'ddi .
42023008	Om asanangan tomod diri i Horudis do nokokito di Yesus . Tu' alaid no iyau do mongou-rongou do pasal di Yesus , om sisolowot iyau dau . Om siontong iyau dau do momonsoi'd koimayaan .
42023009	Om iri no o kinoponguhatan di Horudis do tuhoton dot ogumu' dot id di Yesus . Nga' a' nopo i Yesus suminimbar .
42023010	Om i piro-piro o boyoon dot imam om i guru do Tourat nga' hiri ngai' nogi' , om papasala' ngai' iyolo' di Yesus .
42023011	Om hingi-hingio' noddi di Horudis om i piro-piro o soudor dau i Yesus om nindaraat diyolo' iyau , om rosukai nogiddi diyolo' iyau do rasuk di don raja' , om pootodo' no kawagu diyolo' iyau dot id di Pilatus .
42023012	Om tontok i' do tadau'ddi do nokopiambalut kawagu iyo Horudis di Pilatus , i mitogod daa di gulu po .
42023013	Om timungo' ngai' no di Pilatus i boyoon dot imam om i woyo-woyoon om i rayat .
42023014	Om boro-boros no iyau diyolo' , “ Pinaatod dokoyu iti tulun diti dot id doho' , om poboroson dokoyu do mamalid iyau'd tulun . Nga' nouhot ku no iyau dot id toguang dokoyu , om aiso' i' kopio o tongoiso' piya do karaaton dau do noimbulayan ku do miagal di pinotondos dokoyu .
42023015	Om i Raja' Horudis nga' iyo iddi doho' ot osorou , om iri no o kinopogulian dau di Yesus dot id dati' . A' i' iti tulun diti minomonsoi dot ongoiso' piya do kasalaan dit apatut do kopomohukuman do kapatayon .
42023016	Iyo nopoddi om bobogon ku nopo iyau , om poiduwon ku nondo iyau , ” ka dau .
42023017	[ Om pointikid-tikid do tadau dot agayo do Paska , om koubasan no di Pilatus do papalabus do songulun di songinggiil , do tumanud do pokionuon di tulun dot ogumu' . ]
42023018	Om oinsanan nopo i tulun di pointimung do hiri do pinapagarang do , “ Patayon nopo iyau , om polobuson no dahai i Barabas ! ” ka .
42023019	[ I Barabas nopoddi om poinggiil tu' nokohompit iyau do suminaap do porinta do hiri'd bandar , om nakapamatai iyau'd tulun . ]
42023020	Om pomoros po kawagu i Pilatus dot id tulun dot ogumu' do poiduwon dau i Yesus .
42023021	Nga' pamagarang nogi' iyolo' do , “ Posolibon nopo iyau ! Posolibon nopo iyau ! ” ka .
42023022	Om boro-boros po kawagu i Pilatus dot id diyolo' do kointolu no do poingkaa , “ Nunu o kasalaan do tulun diti ? Tu' aiso' i' o noimbulayan ku dot ongoiso' piya do kasalaan dau do kopomohukuman dau'd kapatayon . Bobogon ku nopo iyau om poiduwon ku nondo iyau , ” ka dau .
42023023	Nga' a' nopo iyolo' tumingkod do minggarang do gisom do kototos tomod iyolo' , do monuhu' do papasalib di Yesus . Om alaid noddi om kamanang iddi iyolo' .
42023024	Om hukumai noddi di Pilatus do kapatayon i Yesus , do tumanud di pinokianu di tulun dot ogumu'ddi .
42023025	Om polobuso' no dau i tulun di pinokilobusan di tulun dot ogumu' , iri no i tulun di pinogiil tu' nokohompit i' do sumaap do porinta om minamatai'd tulun . Om patahako' noddi di Pilatus i Yesus dot id tulun dit ogumu'ddi , om owonsoi i' diyolo' dot id di Yesus o poingkuro nopo o korohian diyolo' .
42023026	Om tanggayai no di piro-piro o soudor i Yesus do minamanau . Om maha' di hiri no iyolo'd tanga'd ralan , om kosolowot no diyolo' o tiso' o tulun , i roitan dot i Simun , i tulun do Kirini , di sumuang nogi' daa iyau do hiri'd bandar . Om ongoyo' no diyolo' iyau pususo' om sansagai no diyolo' do sumaan di salib di Yesus om sumusuhut nondo di Yesus .
42023027	Om ogumu'ddi o tulun do minoyo' di Yesus , om haro nogi' o piro-piro o tongoondu' dot id pogialatan diyolo' . Om mihad diri i tongoondu'ddi do mogihad di Yesus .
42023028	Nga' koili no i Yesus diyolo' , om boro-boros no iyau do poingkaa , “ Oi tongoondu' do Yorusalim ! Kada' oku dokoyu pogihadai . Nga' pogihadan nogi' dokoyu o tinan dokoyu , om tangaanak dokoyu .
42023029	Tu' rumikot indo o maso do mimboros o tulun dot , ‘ Olumaag no kopio i tongoondu' dit a' insan ponontian , it a' nokoumbal do kianak , om it a' nokoumbal do posusu'd tanak ! ’ ka .
42023030	Om tontok nopondoddi , om minggarang nondo o tulun dot id konuluhanan dot , ‘ Onsitai iyahai ! ’ ka . Om minggarang iyolo' dot id konulu-nuluan dot , ‘ Olitai iyahai ! ’ ka .
42023031	Tu' ondung iyo'dti o wonsoyon do tulun dot id kayu di miyau , om okuro - kuro nogindo tuu o wonsoyon diyolo' dot id kayu di napatai ! ” ka dau .
42023032	Om haro po o duwo o tulun do suwai — do tulun dot araat goduwo do hinukuman do kapatayon do nakaandad di Yesus do hinukuman .
42023033	Om korikot poddi iyolo' dot id iso' o kinoiyonon di roitan do “ Korulung do Tulu ” , om posolibo' noddi diyolo' i Yesus do hiri . Om hiri nogi' o pinosoliban di duwo o tulun dot araat diri , do songulun o ponong id wanan om songulun o ponong id gibang di Yesus .
42023034	Om sambayang noddi i Yesus do poingkaa , “ Oi Apa' , ompunai no iyolo' , tu' a' i' iyolo' koilo ondung nunu ilo wonsoyon diyolo' , ” ka dau . Om pogibohogi-hogio' no diyolo' i pakayan di Yesus , do nundi' do minamahagi' .
42023035	Om ogumu' o tulun do songingkakat do hiri do miontong do daamot di piro-piro o boyoon do Yohudi do mimboros do momohingi-hingi di Yesus do poingkaa , “ Minamasi i' iyau do tulun do suwai ; umbalai daa kopio dau posio' o dau'd tinan do dinondo , ondung otopot no kopio do Raja' iyau di Gampamasi , i nopili' do Kinorohingan , ” ka no diyolo' .
42023036	Om i piro-piro o soudor nga' minomohingi-hingi i' di Yesus . Om ngoyo' no diyolo' iyau onuwai do waig dot anggur dit oonsom ,
42023037	om boros ka diyolo' , “ Ondung raja' kopio ko do tulun do Yohudi om posio' no o tinan nu , ” ka .
42023038	Om id dompok ponong id sawat nopo di kayu di pinosoliban di Yesus , om tinulisan do boros do poingkaa , “ Iti no o Raja' do Tulun do Yohudi , ” ka .
42023039	Om i tiso' di tulun dot araat di nakasalib diri , nga' minongindaraat i' di Yesus . Boros ka dau , “ Okon toi' ko' Raja' ko di Gampamasi ? Posio' pogi' o diya'd tinan , om posion indo iyahai , ” ka dau .
42023040	Nga' togodo' no di tiso' di tulun dot araat i tambalut dau , boros ka dau , “ A' ko iya' ooris do Kinorohingan ? Tu' iya' nga' hinukuman i' do kapatayon do miagal dau .
42023041	Nga' iti nopo hukuman dot id dato om miontok i' di winonsoi to . Nga' iyau nopo om aiso' i' kopio o sala' ! ” ka dau .
42023042	Om boros kaddi dau dot id di Yesus , “ Oi Yesus , sorohon oku no do rumikot ko do miagal do Raja' ! ” ka .
42023043	Om boros ka di Yesus do suminimbar dau , “ Kotumbayaai no do tadau id baino' do kosugku' ko doho' do hilo'd Pirdaus , ” ka dau .
42023044	Om jam kohopod om duwo noddi doti' iri do pitangaadau om sigog nopo om aiso' no o tulinau do tadau , om otuong nopo o pointongkop do pomogunan diri . Om otuong nopoddi do gisom do nokorikot do jam kotolu do sosodopon .
42023045	Om tontok nogiddi do kopiduwo nopo do nohurak i tirai di poirinding do hiri'd Walai'd Sasambayangan dot Agayo .
42023046	Om pomolohou noddi i Yesus dot opuhod do poingkaa , “ Oi Apa' ! Patahakon ku no o rusod ku dot id suang do palad nu ! ” ka dau . Om koboros poddi dau o miagal diri , om kapatai no iyau .
42023047	Om kokito poddi di boyoon do soudor do miagal diri o nosiliu , om pamarayou no iyau'd Kinorohingan . Om boros ka dau , “ Otopot no kopio dot aiso' o sala' dau , ” ka .
42023048	Om iri nopo tulun dot ogumu' di ruminikot do hiri do minongoi ontong , om nokokito ngai' nopo di nosiliu do miagal diri . Om uli' ngai' noddi iyolo' do mikuwo'd minonosol tomod .
42023049	Om oinsanan nopo i nongkotutun di Yesus , om i tongoondu' di minoyo' dau do mantad hilo'd Galilia do songingkakat do hiri'd sodu-odu' , om nokokito ngai' iyolo' di nongosiliu'ddi .
42023050	Om haro o tiso' o tulun dot i Yusup o ngaran , i mantad hilo'd bandar dot Arimatia , it id pomogunan do Yudia . Iyau nopo om osonong koulun , om pusohon do tulun , om iyau nga' mandad-andad no do korikatan di Pomorintaan do Kinorohingan . Om mulong piya do poinghompit iyau di piro-piro o Gompomutus do Don Tugama' , nga' a' i' iyau kosokodung di pinomutus om i winonsoi di Gompomutus do Don Tugama'ddi .
42023051	
42023052	Om ongoi no iyau solowot di Pilatus , om pokionuo' no dau i rata' di Yesus .
42023053	Om ngoyo' noddi dau polintuhuno' i rata' di Yesus do mantad hiri'd kayu salib , om lopoto' no dau do kain linan . Om ngoyo' no dau lobongo' i rata'ddi do hiri'd lobong di pinoluang dot id pampang — om it a' po insan kapamalabangai'd tulun .
42023054	Tontok nopod tadau'ddi , om tadau do kolimo ; om oruhai no dot orikot o tadau'd Sabat .
42023055	Om iri nogi' i tongoondu' di minoyo' di Yesus do hilo'd Galilia nga' minoyo' nogi' di Yusup , om nokokito iyolo' di lobong diri . Om nokokito nogi' iyolo' do kowoyo-woyoo' do pinopoiliu di rata' di Yesus do hiri'd suang di lobong .
42023056	Om uli' noddi iyolo' , om posodia' no iyolo' do tubat om tumau dot ongosonong o kosingudan do ponuntug di rata' di Yesus . Om undorong noddi iyolo' do tontok di tadau'd Sabat do tumanud di ponuhuan do Tourat .
42024001	Om osuab poddi di tadau'd Minggu' , om ongoi no i tongoondu' do hiri'd lobong do minongigit do tubat di nosodia' mantad no diyolo' .
42024002	Om soira' di nokorikot iyolo'd hiri , om kokito no diyolo' do noidu' no i watu di pinonompon di lobong .
42024003	Om suang no iyolo' do hiri'd lobong , nga' a' no hino'd hiri i rata' di Tuhan Yesus .
42024004	Om daamot po diyolo' do songingkakat do hiri , om ongoborulong do momusorou do pasal diri , om sigog nopo om poingkakat o duwo o tulun do kipakayan do mogulinau tomod do hiri'd toning diyolo' .
42024005	Om otud nopo i tongoondu' do hiri'd tana' dot opopoddosian . Om boros ka di duwo o tulun diri dot id diyolo' , “ Nokuro tu' mogihum kou di tulun di poimpasi dot id pogialatan do tulun di napatai ?
42024006	A' i' iyau hino'd hiti . Napasi no kawagu iyau . Soroho' pogi' dokoyu i pinoboros dau dot id dokoyu di hilo' po iyau'd Galilia do poingkaa ,
42024007	‘ Patahakon nondo i Tanak do Tulun dot id tulun di kidusa , om posolibon nogindo iyau . Nga' apasi indo kawagu iyau do kotolu'd tadau , ’ ka , ” ka diyolo' .
42024008	Om kosorou noddi di tongoondu' i boros di Yesus do miagal diri .
42024009	Om koguli' poddi iyolo' do mantad hiri'd lobong , om posusuyo' no diyolo' i nongosiliu'ddi dot id hopod om iso' di rasul , om id koinsanai di tumatanud di Yesus do suwai .
42024010	Iri nopo i tongoondu' di pinoposunud do koinsanai'ddi dot id piro-piro o tumatanud di Yesus nga : i Maria Magdalina , om i Yohana , om i Maria i tina' di Yakub , om piro-piro o tongoondu'd suwai di moyo-woyo' diyolo' .
42024011	Nga' a' i' ongotumbayaan i rasul di sinusui di tongoondu'ddi , tu' osorou nopo daa diyolo' om maan i' toomod di tongoondu' i sinusui diyolo' .
42024012	Nga' ingkakat nopo i Pitrus om panangkus no do minongoi'd hiri'd lobong om kungkub no iyau do minontong do hiri'd suang di lobong , om kokito no dau dot iri po kain dit opurak di pinomorilit di rata' o hino'd hiri . Om osuayan tomod diri i Pitrus , om uli' no iyau do mikuwo'd ogumu' o tuhoton dot id suang do ginawo dau do pasal di nosiliu'ddi .
42024013	Om tontok i' do tadau'ddi , do haro o duwo o tulun di tumatanud di Yesus do manau-panau do kumaa dot id iso' o kampung di roitan dot Imaus . Om kosoduwo' nopod Imaus do mantad hilo'd Yorusalim nga' haro i' doti' o hopod om iso' o kilomito .
42024014	Om maso nopo diyolo' do manau-panau om miboro-boros iyolo' do pasal di nongosiliu'ddi .
42024015	Om maso diyolo' do miboro-boros om miuhot-uhot do pasal diri , om sigog id rikot i Yesus dot id diyolo' om tanud no iyau diyolo' do minamanau .
42024016	Om kokito no diyolo' i Yesus , nga' a' nopo diyolo' notutunan iyau .
42024017	Om boro-boros noddi i Yesus diyolo' do poingkaa , “ Nunu iti pibara-barasan dokoyu do hiti'd tanga'd ralan ? ” ka dau . Om undorong nopo iyolo' do mikuwo'd tumongob tomod .
42024018	Om ponguhot no di Yesus o tiso' diyolo' , i roitan dot i Kiliopas , do poingkaa , “ Iya' po kopio o sompogunan do hilo'd Yorusalim dit a' nokoilo di nosiliu do hilo'd Yorusalim di wagu poddi ? ” ka dau .
42024019	Om boros ka di Yesus , “ Nunu i nosiliu ? ” ka dau . Om boros ka diyolo' do suminimbar , “ I nosiliu dot id di Yesus , i tulun do Nasarit diri . Iyau nopo om nabi i' . Om haro kopio o kuasa' do boros dau om kikuasa' i wonsoyon dau — dot id pagantangan do Kinorohingan om id pagantangan do koinsanai'd tulun .
42024020	Nga' pinatahak iyau di piro-piro o boyoon dot imam , om i boyoon do bansa' toko' do hukuman do kapatayon , om posolibo' noddi diyolo' iyau .
42024021	Om iyau i' daa o soro-sorohon dahai do popoidu' do tulun dot Israil ! Om kotolu nogi' do tadau'd baino' do mantad di nosiliu o miagal diri .
42024022	Om kawagu po nga' haro o piro-piro o tongoondu' do mantad id pogialatan dahai do pinoposunud di kosuayan kopio dahai . Tu' osuab po di kosuab om ongoi no iyolo' do hiri'd lobong ,
42024023	nga' a' no hino'd hiri i rata' di Yesus . Om koguli' diri iyolo' om posunudo' no diyolo' dahai do nokokito kaka iyolo' do moloikat , om pinoposunud i moloikat diri do napasi no kaka i Yesus .
42024024	Om ongoi noddi o piro-piro o tulun dot id pogialatan dahai do hiri'd lobong , om kokito no diyolo' dot otopot kopio i' i pinoboros di tongoondu'ddi , nga' a' i' iyolo' nokokito di Yesus , ” ka diyolo' .
42024025	Om boro-boros noddi i Yesus diyolo' , “ Basug kou no kopio ! A' kou no kopio monongkuyaan di pinoboros di piro-piro o nabi diri .
42024026	Okon toi ko' mositi' pod oinggorit i Raja' do Gampamasi , om kaanu nogindo iyau do kagayaan ? ” ka dau .
42024027	Om susuyo' noddi di Yesus diyolo' o koinsanai di nongkotulis dot id suang di Buuk do Kinorohingan do pasal dau do minimpuun di piro-piro o buuk di Musa om i buuk di piro-piro o nabi .
42024028	Om osomok noddi iyolo' do korikot dot id kampung di rikoton diyolo' , om pamanau no i Yesus do miagal-agal do lumombus do mamanau .
42024029	Nga' oduhai no diyolo' iyau . Boros ka diyolo' , “ Osodop noti om tumuong no , om tumanud nopo dahai do baino' , ” ka diyolo' . Om woyo' noddi i Yesus diyolo' do minongoi do hiri'd niyonon diyolo' .
42024030	Om tontok di mogitotorungak iyolo'd makan , om ngoyo' no di Yesus i roti , om sambayang no iyau do minongunsikou'd Kinorohingan , om pogikobing-kobingo' no dau i roti'ddi , om patahako' no dau diyolo' .
42024031	Om koilaai nogiddi diyolo' dot i Yesus i tulun diri . Nga' a' noddi diyolo' nokito i Yesus .
42024032	Om piboro-boros noddi iyolo' , “ Okon toi ko' notingkau tomod o ginawo to do nokorongou di boros dau di hilo' to'd tanga'd ralan diri , do tontok di pinoposuhut iyau do komoyon di songintulis dot id Buuk do Kinorohingan dot id dato ? ” ka diyolo' .
42024033	Nga' maso iddi , do miningkakat iyolo' om pamanau no iyolo' do guminuli' do hilo'd Yorusalim . Om korikot noddi iyolo' do hilo'd Yorusalim , om kokito no diyolo' do songintimung no i hopod om iso' o tumatanud di Yesus do mogiaamung di tulun do suwai .
42024034	Om somboro-boros nopo iyolo' do poingkaa , “ Otopot no kopio do napasi kawagu i Tuhan ! Tu' nokointalang no iyau dot id di Simun ! ” ka no diyolo' .
42024035	Om susuyo' no di duwo o tumatanud di Yesus di wagu po korikot diri i nosiliu di hiri iyolo'd tanga'd ralan , om susuyo' diyolo' ondung poingkuro iyolo' do nokotutun di Tuhan do tontok di minangabing iyau di roti .
42024036	Om maso po diyolo' do mogiboro-boros , om sigog nopo om poingkakat i Yesus dot id pogialatan diyolo' . Om boro-boros no iyau'd poingkaa , “ Ongosimbayan kou po ! ” ka dau .
42024037	Om kongotigowo ngai' nopo iyolo' om moddosi . Tu' ondos daa diyolo' om tomburio i nokito diyolo' .
42024038	Nga' boros ka di Yesus , “ Nokuro tu' moddosi kou ? Nokuro tu' mikoduwo o ginawo dokoyu ?
42024039	Antangai pogi' dokoyu iti palad ku om iti kolung ku . Ilaai no dokoyu , dot iyoho' i' kopio iti ! Ngoyo' nopo dokoyu kamao' o tinan ku , om sonsodon no kopio . Tu' tomburio nopo om aiso' i' o tonsi om aiso' o tulang , do miagal doho' dot okito dokoyu , ” ka dau .
42024040	Om tontok di moro-boros i Yesus do miagal diri , om poontongo' no dau iyolo' di palad om i kolung dau .
42024041	Nga' tontok dit a' po iyolo' otumbayaan , tu' adalaan no kopio iyolo' dot otood om osuayan , om uhoto' no iyolo' di Yesus , “ Haro po o taakanon dokoyu'd hiti ? ” ka dau .
42024042	Om onuwai no diyolo' i Yesus do songkorot o sada' di noonsok .
42024043	Om romito' no di Yesus i sada'ddi , om akano' no dau dot id toguang diyolo' .
42024044	Om boro-boros noddi kawagu i Yesus diyolo' , “ Tontok di poinsugku' oku po dokoyu , om nokoboros mantad ku no dot id dokoyu o miagal diti : ‘ Pointikid-tikid di nokotulis do pasal doho' dot id suang di Tourat di Musa , om id suang di piro-piro buuk do nabi om id suang di Buuk do Sinding , om a' no milo dot a' angabayaan , ’ kangku , ” ka dau .
42024045	Om onuwai no di Yesus iyolo' do toilaan om kosuhut i' iyolo' do komoyon dit id suang do Buuk do Kinorohingan .
42024046	Om boros kaddi dau dot id diyolo' , “ Nokotulis no dot id Buuk do Kinorohingan , dot iri nopo Raja' di Gampamasi , om oinggorit nondo om apatai . Nga' apasi indo kawagu iyau do kotolu'd tadau .
42024047	Om id suang nogi' do ngaran di Raja' do Gampamasi do mositi' no do popinsusuyon dot id koinsanai'd bansa' , dot apatut do rumologo ngai' o tulun do momonsoi'd dusa . Om popinsusuyon do mangampun o Kinorohingan do dusa . Om timpuunon nopo do posusuyan diti habar , om hilo'd Yorusalim .
42024048	Iyokoyu no o sumiliu'd sasi' do koinsanai'ddi .
42024049	Om porikoton ku nogindo dot id dokoyu i nakabatos di Tapa' . Nga' mositi' no do mandad kou do hiti'd bandar diti do gisom dot olopot kou di kuasa' do mantad id Kinorohingan , ” ka dau .
42024050	Om koboros poddi di Yesus iri , om angatai no dau iyolo' do sumoliwan di bandar do minamanau do gisom do nokorikot do hilo'd Baitani . Om hilo' no do pinoinsawat di Yesus o longon dau do minamarakat diyolo' .
42024051	Om maso di Yesus do mamarakat diyolo' , om koinsawat noddi iyau do hilo'd surga . Om kotongkiad noddi iyau do mantad id diyolo' .
42024052	Om otud ngai' no iyolo' do tuminuku' dot id di Yesus . Om uli' noddi iyolo' do hilo'd Yorusalim do mikuwo'd otood tomod .
42024053	Om hiri kasai' nopoddi iyolo'd Walai'd Sasambayangan dot Agayo do mamarayou'd Kinorohingan .
43001001	Di nopo di timpuun i' dit a' po nowonsoi iti pomogunan , om hino mantad no i Boros . Iri nopo Boros diri om poinsugku' do Kinorohingan , om miagal nopo kopio'd Kinorohingan i Boros diri .
43001002	Mantad poddi timpuun i' om poinsugku' mantad no iyau do Kinorohingan .
43001003	Om iyau no o pinawayaan do Kinorohingan do minomonsoi do koinsanai'd nunu nopo , om aiso' i' o tiso' piya di songinwonsoi do winonsoi dot a' pinawaya' dau .
43001004	Iri nopo Boros diri om tudan do koposion , om iri no koposion diri o manahak do tanawau dot id tulun .
43001005	Iri nopo tanawau'ddi om tumitiu dot id totuong , om a' i' kopisok o totuong di tanawau'ddi .
43001006	Om porikoto' nod Kinorohingan i susuhuon dau , dot i Yohanis o ngaran .
43001007	Kinorikatan nopo dau om minongoi poposusui do pasal di tanawau'ddi , om otumbayaan ngai' indo o tulun do korongou di habar diri .
43001008	Okon i' ko' iyau i tanawau'ddi ; tu' iyau nopo om ruminikot no do minongoi poposusui do pasal di tanawau'ddi .
43001009	Iri nopo tanawau dit otopot , om ruminikot do hiti'd pomogunan om tuminitiu dot id koinsanai'd tulun .
43001010	Hiti no daa'd pomogunan i Boros diri nga' mulong piya dot iyau o pinawayaan do Kinorohingan do minomonsoi'dti pomogunan , nga' a' i' iti pomogunan nokotutun dau .
43001011	Rikot no iyau do hiri'd pomogunan dau nga' a' i' iyau rinamit di bansa' dau .
43001012	Nga' haro iddi o piro-piro tulun do ruminamit dau om notumbayaan dau ; om onuwai noddi dau iyolo' do kosorupayan do sumiliu'd tangaanak do Kinorohingan .
43001013	Om okon i' ko' miagal di kowoyo-woyoo' di koubasanan o kinosilihan diyolo' do tangaanak do Kinorohingan , do miagal di tangaanak do pogkosusuon do tulun , tu' tulun i' o tapa' ; nga' tadon nopo di koposion do wagu om Kinorohingan i' .
43001014	Om iri nopo i Boros diri om suminiliu'd tulun , om nokoiyon dot id pogialatan toko' , om nokokito toko' i' di kagayaan dau . Iri nopo kagayaan dau'ddi om naanu dau do mantad id Tapa' dau , tu' iso' no iyau o tanak di Tapa' . Om id dau no o kokitanan toko' do Kinorohingan om i kosianan do Kinorohingan dot id dati' .
43001015	Om i Yohanis no o suminiliu do sasi' dau , om i pinopopinsunud do poingkaa , “ Ilo' no i komoyon ku di pinoboros ku do poingkaa : Rumikot nondo iyau do kosusuhut doho' , nga' iyau nopo om agayo i' o kuasa' ko' iyoho' , tu' di nopo dit a' oku po hino , om hino mantad no iyau , ” ka .
43001016	Iyau nopo om poimponu' do kosianan ; om aiso' o kotingkadan dau do mamarakat dati' .
43001017	Iri nopo Tourat om pinatahak do Kinorohingan do pinawaya' di Musa . Nga' kosianan nopo om kotorodoko' do Kinorohingan om i Yesus Kristus i' o pinopointalang .
43001018	Aiso' i' o nokoumbal do nokokito do Kinorohingan , do suwai ko' iri no i tanak di Tapa' dit iso' noo , i miagal kopio di Tapa' om i poingulud kopio dau . Iyau no i pinopointalang di Tapa' dot id dati' .
43001019	Om suhuo' no di piro-piro boyoon do tulun do Yohudi di hilo'd Yorusalim i piro-piro imam om i tulun do Liwi do mongoi ponguhot di Yohanis ondung isai kopio iyau .
43001020	Om poboroso' nopo kopio di Yohanis o poingkaa , “ Okon oku i' ko' i Raja' do Gampamasi , ” ka .
43001021	Om ponguhot po kawagu iyolo' , “ Iyo nopondo , om isai kopio ko nanu' ? I Ilia ko ? ” ka . “ Okon , ” ka di Yohanis do suminimbar . Om ponguhot po kawagu iyolo' , “ Iri ko tuu i Nabi ? ” ka . “ Okon , ” ka di Yohanis .
43001022	Om boros kaddi diyolo' , “ Iyo nopondo , om sunudai daa iyahai ondung isai kopio ko . Om milo i' iyahai do momisunud di tulun di minonuhu' dahai . Posunudo' daa ondung isai kopio ko , ” ka diyolo' .
43001023	Om boros ka di Yohanis do suminimbar , “ Iyoho' no i komoyon di Nabi Yosaya , do poingkaa , ‘ I tulun di mimboros dot opuhod do hilo'd tana' do kowotuan do poingkaa : Potingo' no o ralan do wayaan do Tuhan ! ’ ka , ” ka dau .
43001024	Om iri nopoddi i tulun di sinuhu' di tulun do Parisi'ddi
43001025	nga' minonguhot po dot , “ Ondung okon ko ko' i Raja' do Gampamasi om okon ko ko' i Ilia , om okon ko ko' i Nabi om nokuro'ddi tu' mambatis ko ? ” ka diyolo' .
43001026	Om boros ka di Yohanis do suminimbar , “ Waig no o pamatis ku iyoho' . Nga' haro i' o tulun dot id pogialatan dokoyu dit a' dokoyu otutunan .
43001027	Iyau nopo om id tohuri i' ko' iyoho' do rumikot , nga' a' oku i' mando osorupai do mongiad piya di tali do kasut dau , ” ka dau .
43001028	Iri ngai' nopoddi om nosiliu do hilo'd Baitani , i ponong id koulayon do mantad id Bawang do Yordan , i kinoiyonon di Yohanis do mambatis do tulun .
43001029	Tadau noddi kawagu , om kokito no di Yohanis i Yesus do rumikot dot id dau . Om boros kaddi di Yohanis , “ Ilo' no i Tanak do Dumba' do Kinorohingan di mongidu' do dusa do tulun do hiti'd pomogunan .
43001030	Om ilo' no i komoyon ku do rumikot dot id tohuri ko' iyoho' , nga' agayo i' mando o kuasa' dau ko' iyoho' , tu' di nopo dit a' oku po nopogkosusu om hino mantad no iyau .
43001031	Iyoho' nga' a' i' daa nokotutun ondung isai iyau di gulu po . Om inda' ka do ruminikot oku nogi' do mongoi pamatis do tulun do waig o pamatis om kotutun i' dau i tulun dot Israil , ” ka dau .
43001032	Om poboroso' po di Yohanis i nokito dau . Boros ka dau , “ Nokito ku i Rusod do Kinorohingan do miagal do punai o kowoyo-woyoo' do luminintuhun do mantad hilo'd tawan , om undorong no dot id dau .
43001033	Tontok nopoddi om a' oku po daa koilo ondung isai iyau . Nga' nosunudan oku nod Kinorohingan , i minonuhu' doho' do mamatis do tulun do waig o pamatis do poingkaa , ‘ Okito nu nopondo i Rusod do Kinorohingan do lumintuhun om mundorong dot id iso' o tulun , om iri no tulun diri i mamatis do tulun do Rusod do Kinorohingan o pamatis , ’ ka dau .
43001034	Om nokito ku no o miagal diri dot iyoho' kopio o nokokito , om poboroson ku no dot iyau no kopio i Tanak do Kinorohingan , ” ka dau .
43001035	Tadau noddi kawagu om hiri pod kinoiyonon diri i Yohanis do miwoyo' do duwo di tumatanud dau .
43001036	Om soira'ddi nokito di Yohanis i Yesus do tuminalib , om boro-boros no iyau dot , “ Intong kou pogi' ! Ilo' no i Tanak do Dumba' do Kinorohingan , ” ka .
43001037	Om korongou no di duwo o tumatanud di Yohanis i boros dau'ddi , om ongoi noddi iyolo' tanud di Yesus .
43001038	Om koili no i Yesus , om kokito no dau iyolo' do manud-tanud dau . Om uhoto' no dau iyolo' , “ Nunu o tihumon dokoyu ? ” ka dau . Om boros ka diyolo'd suminimbar , “ Rabi , hinonggo o tiyonon nu ? ” ka diyolo' . ( Komoyon nopod “ Rabi ” om guru . )
43001039	Om boros ka di Yesus , “ Kainou pogi' mongoi ontong , ” ka dau . Om woyo' no iyolo' dau om kokito no diyolo' i tiyonon dau . Tontok nopoddi nga' jam kaapat no do dongsosodopon , om undorong nopoddi iyolo' do hiri'd di Yesus do tadau'ddi .
43001040	Iri nopo tiso' di duwo o tulun di nokorongou di pinoboros di Yohanis om i tuminanud diri di Yesus nga' i Andarias , i tobpinai di Simun Pitrus .
43001041	Om olomus nopoddi i Andarias do minongoi pogihum di Simun , i tobpinai dau , om sunudai no dau do , “ Nokosolowot no iyahai di Mosias ! ” ka . ( Komoyon nopo do Mosias om Kristus , i Raja' do Gampamasi . )
43001042	Om pootodo' no di Andarias i Simun dot id di Yesus . Om sonsodo' no di Yesus i Simun om boro-boros nod , “ Iya' nopondo oi Simun , i tanak di Yona , om roitan nondo dot i Kipas , ” ka . ( Komoyon nopod Kipas om miagal i' do komoyon do Pitrus , tu' komoyon nopo om pampang . )
43001043	Tadau noddi kawagu om korohiai no i Yesus do mongoi do hilo'd Galilia . Om kosolowot noddi dau i Pilipus om boro-boros nod , “ Kaino , tanud doho' , ” ka .
43001044	I Pilipus nopoddi nga' mantad hilo'd Baitsaida , i kinoiyonon di Andarias om i Pitrus .
43001045	Om kosolowot no di Pilipus i Natanil om sunudai no dau iyau , “ Nosolowot no dahai i tulun di noroitan di Musa dot id suang di Tourat , om i pinoboros di piro-piro o nabi . Iri nopo tulun diri om i Yesus , i mantad hilo'd Nasarit , i tanak di Yusup , ” ka dau .
43001046	Nga' boros ka di Natanil , “ Haro kopio tuu ot osonong do mantad hilo'd Nasarit ? ” ka . Om boros ka di Pilipus do suminimbar , “ Kaino pogi' mongoi nogi' kopio ontong , ” ka dau .
43001047	Om kokito no di Yesus i Natanil do rumikot , om boros kaddi dau dot i Natanil o komoyon , “ Ilo' no o tulun kopio dot Israil . Om a' i' mongudut iti tulun diti , ” ka .
43001048	Om uhoto' no di Natanil i Yesus . Boros ka dau , “ Poingkuro ko do nokotutun doho' ? ” ka . Om boros ka di Yesus do suminimbar , “ Di nopo dit a' ko po noongoi kolohou di Pilipus om nokito tiya' no di hiri ko'd sahau di guas dot ara , ” ka .
43001049	Om boros ka di Natanil , “ Oi Guru , iya' no kopio i Tanak do Kinorohingan ! Iya' no i Raja' do bansa'd Israil ! ” ka dau .
43001050	Om boros ka di Yesus , “ Monongkuyaan ko no , om minomoros oku nogi' do nokito tiya' do hilo'd sahau di guas dot ara ? Nga' kokito ko indo dit angagayo ko' mantad diri ! ” ka dau .
43001051	Om boros ka kawagu di Yesus , “ Ponongkuyaai no dot otopot i' kopio do kokito ko nondo dilo tawan dot oiwangan , om songindakod-dakod om songingkurus-kurus o moloikat dot id Tanak do Tulun , ” ka dau .
43002001	Duwo noddi o tadau do mantad diri om haro o poginakanan do pikowinan do hilo'd bandar do Kana , i hilo'd Galilia , om i tina' di Yesus nga' minongoi nogid hiri .
43002002	Om i Yesus om i tumatanud dau nga' naalap i' do mongoi rapou di poginakanan diri .
43002003	Soira' di naayi' i waig dot anggur , om boro-boros no i tina' di Yesus dot id dau . Boros ka dau , “ Nooyian no iyolo'd waig dot anggur , ” ka dau .
43002004	Om boros ka di Yesus do suminimbar , “ Inan , kada' oku suhuo' . Tu' a' po orikot o maso ku do popointalang ondung isai kopio oku , ” ka dau .
43002005	Nga' boros ka di tina' di Yesus dot id piro-piro di susuhuon , “ Wonsoyon nopo dokoyu i poboroson dau dot id dokoyu , ” ka .
43002006	Om haro ot onom o luping do hiri do poiiyanan do waig di pongongoug do tumanud di koubasanan do tulun do Yohudi . Orumpos nopo do pointikid-tikid di luping diri om haro i' doti' o hatus o lito .
43002007	Om boros ka di Yesus dot id piro-piro susuhuon diri , “ Suangai ngai' dokoyu'd waig ilo luping , ” ka . Om suangai ngai' no diyolo' i luping diri gisom do nongoponu' .
43002008	Om boros kaddi di Yesus dot id diyolo' , “ Ongoi kou anu dot ongokooro' dilo waig om patahakon i' di mongilo-ilo diti poginakanan , ” ka dau . Om ngoyo' no diyolo' patahako' di mongilo-ilo di poginakanan i waig diri .
43002009	Om tiimai no dau i waig di nosiliu no do waig dot anggur . ( Nga' a' i' iyau koilo ondung honggo o tadon di waig dot anggur diri . Iri no i susuhuon di pinoposuang di waig do hiri'd luping o koilo . ) Om lohowo' noddi di mongilo-ilo di poginakanan i kusai di kuminawin ,
43002010	om boro-boros no , “ Koubasanan nopo om poguluonon pod moninggarung i waig dot anggur dit osonong kopio , om angabangat pondo do minum i tulun di nalap , om singgorungon nogindo i waig dot anggur di koubasanan . Nga' nokoolu' nu i' iya' i waig dot anggur dit osonong kopio do gisom piya'd dinondo ! ” ka dau .
43002011	Om iri no o koimayaan di gulu i' kopio di Yesus wonsoyo' . Om winonsoi dau iri do hilo'd Kana , i hilo'd Galilia . Om iri no i koimayaan di winonsoi dau'ddi o pinopointalang do kogoyoo' dau . Om kotumbayaai noddi dau i tumatanud dau .
43002012	Om ongoi noddi i Yesus do hilo'd Kapornaum do miwoyo' di tina' dau , om i piro-piro tobpinai dau om i tumatanud dau . Om hilo' no iyolo' do poundorong do solinaid do piro-piro o tadau .
43002013	Tontok dit oruhai nod orikot i Tadau'd Agayo do Paska do tulun do Yohudi , om ongoi no i Yesus do hilo'd Yorusalim .
43002014	Om di nopoddi hiri iyau id Walai'd Sasambayangan dot Agayo di hilo'd Yorusalim , om kokito no dau i dumadagang do sapi' om dumba' , om punai , om i tulun do monukar do tusin do songirikau'd hiri .
43002015	Om pomonsoi no iyau do pipikot do tali o winonsoi om pinguyungo' ngai' noddi dau i tayam-tayam diri : i dumba' om i sapi' , do mantad hiri'd Walai'd Sasambayangan dot Agayo . Om pinsomboliko' dau i mija' di tulun di monukar do tusin , om songinsasad poddi i tusin diyolo' .
43002016	Om boros kaddi di Yesus dot id tulun di padagang do punai , “ Igitai ngai' dokoyu iti do sumoliwan do mantad hiti . Kada' dokoyu siliho' do tiiyonon do dumadagang iti walai'd Tapa' ku ! ” ka dau .
43002017	Om kosorou noddi di tumatanud dau it ayat dot id suang do Buuk do Kinorohingan do poingkaa , “ Iyo pod tapui di molob-ngolob do hiti'd ginawo ku o kosianan ku di Walai nu , oi Kinorohingan , ” ka .
43002018	Om boros kaddi di piro-piro boyoon do tulun do Yohudi do sumongkiwal di Yesus , “ Pomonsoi daa do koimayaan do popointalang dot id dahai do haro o kuasa' nu do momonsoi'd miagal diti , ” ka .
43002019	Om boros ka di Yesus do suminimbar , “ Raago' pogi' dokoyu iti Walai'dti , om tolu nopo moti' o tadau nga' owonsoi ku no kawagu , ” ka dau .
43002020	Om boros kaddi diyolo' , “ Apat i' nohopod om onom o toun do koloido' do minomonsoi diti Walai'd Sasambayangan dot Agayo , om tolu no daa'ndo tadau nu iya' do momonsoi'dti ? ” ka .
43002021	Nga' iri nopo Walai'd Sasambayangan dot Agayo do komoyon di Yesus om iri i tinan dau .
43002022	Om id tohuri noddi di napasi kawagu i Yesus do mantad id kapatayon , om kahandamai nogi' di tumatanud dau do nokoboros i Yesus do miagal diri . Om ponongkuyaai noddi iyolo' di nokotulis dot id suang do Buuk do Kinorohingan om i pinoboros di Yesus do miagal diri .
43002023	Nopo di hilo' i Yesus id Yorusalim di maso do Tadau'd Agayo do Paska om ogumu' o tulun do notumbayaan dau do nokokito di piro-piro o koimayaan do winonsoi dau .
43002024	Nga' a' i' i Yesus monongkuyaan diyolo' , tu' koilo i' iyau do kowoyo-woyoo' do koinsanai'd tulun .
43002025	A' i' minog do haro o tulun do momisunud dau do pasal dot isai nopo , tu' koilo i' iyau dit id suang do ginawo'd tulun .
43003001	Haro o tiso' o boyoon do tulun do Yohudi dit id suang do sinompuruan do tulun do Parisi dot i Nikodimus o ngaran .
43003002	Insan o totuong om rikot no iyau dot id di Yesus , om boro-boros nod , “ Guru , oilaan i' dahai do sinuhu' ko'd Kinorohingan . Tu' iso' pod tulun nga' aiso' i' o milo do momonsoi'd koimayaan do miagal di winonsoi nu , ondung a' o Kinorohingan moyo-woyo' dau , ” ka dau .
43003003	Om boros ka di Yesus do suminimbar , “ Ponongkuyaai no , dot aiso' i' o tiso'd tulun do kokito di Pomorintaan do Kinorohingan , dot a' po iyau apaganak kawagu , ” ka dau .
43003004	Om boros ka di Nikodimus dot id di Yesus , “ Milo po toi do paganakon kawagu o tulun di nokolohing . Milo po tuu iyau do gumuli' kawagu do hiri'd paganakan di tina' dau om pogkosusuon indo kawagu ? ” ka .
43003005	Om boros ka di Yesus do suminimbar , “ Otopot i' kopio iti poboroson ku'dti dot : Ondung a' o tulun apaganak kawagu dot id suang do waig om id suang do Rusod do Kinorohingan , om a' i' kosuang di Pomorintaan do Kinorohingan .
43003006	Tumanud nopo do kowoyo-woyoo' do don tulun om paganakon i' i tulun diri di molohing dau , nga' tumanud no do kowoyo-woyoo' do don rusod om paganakon o tulun di Rusod do Kinorohingan .
43003007	Om kada' kosuayai do poboroson ku piya dot : apatut i' kopio dot apaganak kawagu ngai' kou .
43003008	Iri nopo ribut om tumongus nopo do hinonggo nopo o korohian dau ; orongou toko' no i kohus di ribut nga' a' toko' i' oilaan ondung hinonggo o tadon om ondung hinonggo o pakayaan . Om iyo nogiddi i tulun dit apaganak do Rusod do Kinorohingan , ” ka dau .
43003009	Om poguhot no i Nikodimus , “ Poingkuro dot osiliu o miagal diri ? ” ka dau .
43003010	Om boros ka di Yesus do suminimbar , “ Dot a' ko i' koilo om guru ko i' do hiti'd Israil ?
43003011	Ponongkuyaai no : do poboroson nopo dahai om iri no i toilaan dahai , om i pososion dahai nga' iri no i nokito kopio dahai , nga' a' kou i' monongkuyaan di pinoboros dahai .
43003012	A' kou i' monongkuyaan di susuyan ku iyokoyu do pasal do kowoyo-woyoo' do hiti'd pomogunan om poingkuro kopio kou nogindo daa do monongkuyaan do susuyan ku daa iyokoyu di kowoyo-woyoo' do pasal do surga ?
43003013	Aiso' i' o tiso' piya'd tulun do nokoinsawat do hilo'd surga , do suwai ko' iyau i luminintuhun do hiti'd pomogunan , iri no i Tanak do Tulun .
43003014	Om poingkuro nopo i Musa do pinopoinsawat di tulanut do tambaga' di pinorilit do kayu di pinoodsuk do hilo'd tana' do kowotuan , om iyo nogindoddi o Tanak do Tulun do poinsawaton .
43003015	Om kaanu indo do koposion dit otopot kopio om i poingompus o pointikid-tikid do tulun di monongkuyaan dau , ” ka dau .
43003016	Tu' nosianan no kopio o Kinorohingan do tulun do hiti'd pomogunan , gisom do pinatahak dau i Tanak dau dit iso-iso' , om pointikid-tikid do tulun di monongkuyaan dau om amu' no apatai , suwai ko' kaanu do koposion dit otopot kopio om i poingompus .
43003017	Tu' kinoporikatan nopod Kinorohingan di Tanak dau om okon i' ko' mongoi pomohukum diti pomogunan , suwai ko' mongoi pamasi .
43003018	Iri nopo tulun di monongkuyaan dau om a' no ohukuman . Nga' iri nopondo tulun dit a' monongkuyaan , om nohukuman nod Kinorohingan , tu' a' i' iyau monongkuyaan di Tanak do Kinorohingan dit iso-iso' .
43003019	Om iti nondo o kopomohukuman dau do tulun . Nokorikot no i tanawau do hiti'd pomogunan , nga' orohian nogi' o tulun do totuong ko' mantad di tanawau , tu' araat i' i pingwonsoyon diyolo' .
43003020	Pointikid-tikid do tulun dit araat o wonsoyon , om araatan no di tanawau , om a' iyau orohian do rumikot do hiri'd tanawau , tu' mada' i' iyau dot okito i wonsoyon dau dot araat .
43003021	Nga' iri nopo tulun di momonsoi'd korohian do Kinorohingan , om rumikot i' dot id tanawau , om kointalang indo do miontok di korohian do Kinorohingan i winonsoi dau .
43003022	Om ongoi noddi i Yesus om i tumatanud dau do hilo'd Yudia . Om hilo' noddi iyau do poundorong do poinsugku' diyolo' do piro-piro o koloido' , om minamatis iyau'd tulun .
43003023	Tontok nopoddi om a' po nokogiil i Yohanis . Om minamatis iyau'd tulun do hilo'd Ainon , it a' i' osodu' no do mantad hilo'd Salim , tu' osima' id waig o hilo' . Om somirikot noddi o tulun dot id dau , om botisai no dau iyolo' .
43003024	
43003025	Om haro'ddi o piro-piro di tumatanud di Yohanis do minonokisongkiwal di tulun do Yohudi do pasal di toturan do momolidang do tinan .
43003026	Om rikot no iyolo' dot id di Yohanis om boro-boros nod , “ Guru , osorou nu po i tulun di nokowoyo' diya' do hilo'd soborong di Bawang do Yordan diri , i pinotuduk nu dot id dahai di guulu ? Mamatis no moti'ddi iyau , om oinsanan nopo o tulun do rumikot dot id dau ! ” ka diyolo' .
43003027	Om boros ka di Yohanis do suminimbar , “ Aiso' i' ot osiliu do miagal diti dot id disai nopo o tulun ondung a' do Kinorohingan wonsoyon o miagal diri .
43003028	Om iyokoyu nga' nokorongou i' doho' do minomoros dot , ‘ Okon oku i' ko' i Raja' do Gampamasi , sinuhu' oku nod mogulu dau , ’ kangku .
43003029	Iri nopo tondu' di kowinon om iri no i kusai di mangawin o sanganu . Iri nopo i tambalut di kusai do kumawin diri , om poingkakat no toomod do mongoruhang om mokinongou , om orohian iyau do korongou do boros di kusai di kumawin . Om iyoho' nga' iyo nogiddi . Dinondo nopo om osonong noddi kopio o ginawo ku .
43003030	Om iyau no ot apatut do gumumu' o tulun do tumanud , om kumuri' piya'ndo tulun do tumanud doho' , ” ka dau .
43003031	Iri nopo i mantad hilo'd sawat om agayo no ko' mantad do koinsanai'd tulun . Iri nopo i mantad hiti'd pomogunan om poinghompit no do tulun do pomogunan , om mimboros do pasal dit osiliu do hiti'd pomogunan . Nga' iri nopo i mantad hilo'd sawat om agayo no ko' mantad do koinsanai'd tulun .
43003032	Om popinsusui iyau di nongokito om i nongorongou dau , nga' iso' pod tulun nga' aiso' i' o monongkuyaan di popinsusuyon dau .
43003033	Iri nopo tulun di monongkuyaan di pinosusui dau , om monongkuyaan no dot otopot o Kinorohingan .
43003034	Tu' iri nopo tulun di sinuhu' do Kinorohingan om popolombus no do boros do Kinorohingan , tu' nakatahak ngai' no i Rusod do Kinorohingan dot id dau .
43003035	Osianan i' i Tapa' di Tanak dau om pinatahak ngai' dau i kuasa' dau dot id Tanak dau'ddi .
43003036	Om iri nopondo tulun di monongkuyaan di Tanak diri om kaanu no do koposion dit otopot kopio om i poingompus . Nga' iri nopondo tulun dit a' mumboyo' di Tanak diri om a' no kaanu do koposion . Om hukuman no iyau'd Kinorohingan do gisom do poingompus .
43004001	Om korongou noddi i tulun do Parisi dot ogumu-gumu' o tulun di nosiliu'd tumatanud di Yesus om ogumu' o nobotisan dau ko' mantad di Yohanis .
43004002	( Nga' otopot nopo kopio om a' i' i Yesus minamatis , tu' iri no i tumatanud dau o minamatis . )
43004003	Om soira'ddi noilaan di Yesus do nokorongou i tulun do Parisi do pasal diri , om tongkiad no iyau do mantad hilo'd Yudia om poguliai no dau do hilo'd Galilia .
43004004	Om tontok di pakayaan dau do hilo' om a' no milo dot a' iyau kawaya' do hilo'd Samaria .
43004005	Om korikot noddi i Yesus dot id iso' o bandar do hilo'd Samaria di roitan do Sikar , it a' i' osodu' no do mantad id tana' di pinatahak di Yakub dot id di Yusup , i tanak dau , di gulu po .
43004006	Om hilo' no i torobong di Yakub . Om ohuyan tomod diri i Yesus do minamanau , om irikau no iyau do hiri'd tisan di torobong . Om tontok nopoddi nga' jam kohopod om duwo no doti' do pitangaadau .
43004007	Om nokoongoi no i tumatanud di Yesus do hiri'd bandar do minongoi boli do taakanon . Om korikot noddi o songulun o tondu' do Samaria do mongoi sago' . Om boros ka di Yesus dot id dau , “ Poinumo' oku daa , ” ka .
43004008	
43004009	Om boros ka di tondu' do Samaria do suminimbar , “ Iya' nopo oi Tuan , om bansa'd Yohudi , om iyoho' no om bansa'd Samaria ; om nokuro tu' mokiinum ko doho' ? ” ka dau . ( Tu' bansa' nopod Yohudi om a' i' kopio mongoi ponongkokuro-kuro do bansa'd Samaria . )
43004010	Om boros ka di Yesus do suminimbar , “ Ondung koilo ko daa di nipuhawang do Kinorohingan om ondung isai i mokiinum diya' , om atantu' no dot iya' daa o mokiinum dau , om oonuan ko indo dau di waig do kapasi , ” ka dau .
43004011	Om boros ka di tondu' , “ Aiso' i' o ponimbauk nu'ndo oi Tuan , om aralom i' moti' kopio iti torobong diti . Nga' honggo o ngayan nu'd waig di kapasi , oi Tuan ?
43004012	I Yakub i' , i taki-aki dahai o minanahak dahai diti torobong . Om hiti i' o nangayan dau di waig dot inumon dau ; om i tangaanak om i tayam-tayam dau nga' hiti i' o ninuman . Om sorohon nu daa'ddi dot agayo ko iya' ko' i Yakub ? ” ka di tondu' .
43004013	Om boros ka di Yesus , “ Iri nopo tulun di monginum do waig diti om tuuhan i' kawagu ,
43004014	nga' iri nopondo tulun di koinum do waig di patahakon ku , om a' no koumbal kawagu do tuuhan do gisom dot alaid . Tu' iri nopondo waig di patahakon ku dau om sumiliu nondo do miagal do tudan do waig dot id suang dau om sumimpulak do sumoliwan om manahak dau iri do koposion dit otopot kopio om i poingompus , ” ka dau .
43004015	Om boros ka di tondu'ddi , “ Tuan , onuwai oku daa do waig dino , om a' oku i' tuuhan kawagu ; om a' oku minog do gumuli'd hiti do mongoi sago' , ” ka dau .
43004016	Om boros ka di Yesus , “ Ngoyo' po lohowo' i sawo nu , om gumuli' nogindo'd hiti , ” ka dau .
43004017	Om boros kaddi di tondu' do suminimbar , “ Aiso' i' o sawo ku , ” ka dau . Om boros ka di Yesus , “ Otopot i' ino boros nu dot aiso' o sawo nu .
43004018	Tu' inglimo ko no kakawin , om iri nopo kusai di poinsugku' diya' do dinondo om okon i' ko' sawo nu , ” ka dau .
43004019	Om boros kaddi di tondu' , “ Oilaan ku noddi do nabi ko , oi Tuan .
43004020	Iri nopo i komolohingan dahai om hiti id nulu-nulu'dti o tiyonon do sumambayang dot id Kinorohingan , nga' boros ka di bansa' nu om hilo' nod Yorusalim o tiyonon do tulun do sumambayang dot id Kinorohingan , ” ka dau .
43004021	Om boros ka di Yesus dot id dau , “ Ponongkuyaai no , do rumikot indo o maso do sumambayang o tulun dot id Tapa' , dot okon nondo ko' hiti'd nulu - nulu'dti om okon ko' hilo'd Yorusalim .
43004022	Iyokoyu nopo i bansa'd Samaria om a' i' kotutun di sambayangan dokoyu , nga' iyahai nopo i bansa'd Yohudi om kotutun i' di sambayangan dahai , tu' iri i bansa'd Yohudi o milo do popoilo do ralan do Kinorohingan do mamasi'd tulun .
43004023	Nga' rumikot indo o maso , om otopot nopo kopio om nokorikot no , do sumambayang nondo o tulun dot id Tapa' do woyoon di Rusod do Kinorohingan , om otutunan kopio diyolo' do Kinorohingan iyau dit otopot , do miagal di korohian do Tapa' .
43004024	Tu' Kinorohingan nopo om Rusod i' , om isai nopo i sumambayang dot id Kinorohingan om mositi' nod woyoon di Rusod do sumambayang dot id dau do tumanud dit otopot , ” ka dau .
43004025	Om boros kaddi di tondu'ddi dot id di Yesus , “ Koilo oku i' do rumikot nondo i Raja' do Gampamasi ( i roitan do Kristus ) . Om korikot nopondo iyau , om momisunud nondo iyau dati' do koinsanai'd nunu nopo , ” ka dau .
43004026	Om boros ka di Yesus , “ Iyoho' nogi' bo iyau'ddi , iyoho' i moro-boros diya' do dinondo , ” ka dau .
43004027	Om koguli' noddi i tumatanud di Yesus . Om osuayan tomod daa iyolo' do nokokito di Yesus do monokiboro-boros do tondu' . Nga' aiso' i' o tiso' diyolo' do minonguhot di tondu' dot , “ Nunu daa o pokionuon nu oi inan ? ” ka , ko' minonguhot po di Yesus do , “ Nokuro tu' monokiboro-boros ko di tondu'ddi , oi Guru ? ” ka .
43004028	Om tongkiadai nopo di tondu'ddi i kakanan dau'd hiri , om panangkus no iyau do minongoi'd hiri'd bandar , om boro-boros no iyau di tulun do hiri .
43004029	Boros ka dau , “ Kainou mongoi solowot di tulun di minomisunud doho' do koinsanai'ddi nongowonsoi ku . Om okon tuu ko' iyau nogi' i Raja' do Gampamasi'ddi ? ” ka dau .
43004030	Om tongkiadai ngai' nopoddi di tulun i bandar om ongoi no iyolo' solowot di Yesus .
43004031	Om daamot nopoddi om angatai no di tumatanud di Yesus , i Yesus do minakan . Boros ka diyolo' , “ Guru , akan , ” ka .
43004032	Nga' boros ka di Yesus do suminimbar , “ Haro i' o takanon ku dit a' dokoyu oilaan , ” ka .
43004033	Om timpuun noddi i tumatanud dau do minogiuhot-uhot . Boros ka diyolo' , “ Haro tuu o tulun do minongoi dau paatod do taakanon ? ” ka .
43004034	Om boros kaddi di Yesus , “ Taakanon ku nopo om i tumanud do korohian di minonuhu' doho' , om momongo di karaja' di pinatahak dau dot id doho' .
43004035	Boros ka daa dokoyu om , ‘ Apat po tulan om mongomot no ! ’ ka . Nga' monuhu' oku no dokoyu do montong dilo koumaan , tu' nongoonsok no ilo tua' dilo songintanom , om osuhatan nod tomoton !
43004036	Iri nopo tulun di mongomot om kaanu i' dot isomuli' , om momoyo' do tulun do rumikot dot id koposion dit otopot kopio om i poingompus . Om iyo noddi dot otood goduwo i tulun di minananom om i tulun di mongomot .
43004037	Om otopot no kopio o komoyon do boros di poingkaa , ‘ Suwai o tulun do mananom , om suwai o tulun do mongomot , ’ ka .
43004038	Suhuon ku iyokoyu do mongoi pongomot do hilo'd tumo dit okon ko' iyokoyu o minananom ; nakakaraja' no o tulun do suwai'd hilo' , om iyokoyu nopo om mongoi po panganu di hasil di karaja' diyolo' , ” ka di Yesus .
43004039	Om ogumu'ddi o tulun do Samaria do mantad id bandar diri do notumbayaan di Yesus , tu' minomoros i' i tondu' dot , “ Poboroso' ngai' nopo dau dot id doho' i nongoumbalan ku'd momonsoi , ” ka .
43004040	Om tontok di nokosolowot di Yesus i tulun do Samaria , om sansagai no tomod diyolo' i Yesus do mundorong do hiri'd kinoiyonon diyolo' . Om undorong poddi i Yesus do hiri do solinaid do duwo o tadau .
43004041	Om koruhangai poddi o ginumu' do tulun di notumbayaan di Yesus do nokorongou iyolo' di ponudukan dau .
43004042	Om boros ka diyolo' dot id tondu'ddi , “ Monongkuyaan noddi kopio iyahai , nga' okon no ko' i pinoboros nu dot id dahai o nokoponongkuyaan dahai , nga' iyahai'ddi kopio o nokorongou dau , om koilo iyahai dot iyau no kopio o Gampamasi do tulun do hiti'd pomogunan , ” ka diyolo' .
43004043	Om katalib poddi o duwo o tadau do poundorong i Yesus do hilo'd Sikar , om ongoi no iyau do hilo'd Galilia .
43004044	Om nokoboros i' i Yesus do poingkaa , “ Nabi nopo om a' i' pusohon dot id pomogunan dau , ” ka .
43004045	Nga' di nopo di nokorikot iyau do hilo'd Galilia , om ongosonong tomod i' o ginawo di tulun do hilo' do suminuwau dau , tu' hilo' i' iyolo'd Yorusalim do tontok di Tadau'd Agayo do Paska , om nongkokito ngai' iyolo' di winonsoi di Yesus do hilo' .
43004046	Om guli' noddi i Yesus do hilo'd Kana , i hilo'd Galilia , i pinamansayan dau do waig dot anggur dot i waig toomod o winonsoi . Om hiri nopod bandar diri nga' haro o songulun o pagawai do pomorinta' di maso'd sumakit o tanak do hilo'd Kapornaum .
43004047	Om soira'ddi nokorongou iyau do nokorikot i Yesus do hilo'd Galilia do mantad hilo'd Yudia , om ongoi no iyau solowot di Yesus om angatai no dau i Yesus do mongoi'd hilo'd Kapornaum do mongoi pomolingos di tanak dau di motingkapatai no .
43004048	Om boros ka di Yesus dot id pagawai do pomorinta'ddi , “ Ondung a' kou kokito do koimayaan om a' kou i' otumbayaan , ” ka .
43004049	Om boros ka di pagawai do pomorinta' , “ Tuan , kaino kopio , dot a' po apatai i tanak ku , ” ka dau .
43004050	Om boros ka di Yesus dot id dau , “ Pamanau no , tu' nolingasan no i tanak nu , ” ka . Om ponongkuyaai nopo i tulun diri di boros di Yesus , om pamanau no iyau .
43004051	Om hiri noddi iyau'd tanga'd ralan om korikot no i susuhuon dau do minongoi pomisunud dau do , “ Nolingasan no i tanak nu , oi Tuan , ” ka diyolo' .
43004052	Om uhoto' noddi dau iyolo' ondung jam kopiro do nolingasan i tanak dau . Om boros ka diyolo' , “ Di jam koiso' doti'ddi di konihab do notingkod i sogiton dau , ” ka .
43004053	Om kosorou noddi di tapa' di tanak diri do tontok noddi do minomoros i Yesus dot id dau do , “ Nolingasan no i tanak nu , ” ka . Om kotumbayaai noddi iyau di Yesus om i sompiiyon dau nga' koinsanai nopo do notumbayaan di Yesus .
43004054	Iri no o koimayaan di koduwo do winonsoi di Yesus do hilo'd Galilia di nokoguli' iyau do mantad hilo'd Yudia .
43005001	Om id tohuri noddi ko' iri om haro o tadau'd agayo do tulun do Yohudi , om ongoi noddi i Yesus do hilo'd Yorusalim .
43005002	Hilo' nopod Yorusalim om haro o tiso' o kulam dit id somok di wawayaan di roitan do “ Wawayaan do Dumba' ” , i pinungaranan do Baitisda dot id suang do boros dot Ibrani . Om hiri nopoddi nga' haro o limo nokoiyonon do tinaapan .
43005003	Om hiri nopod tinaapan diri nga' ogumu' o tulun do sumakit do songillii ; haro o bolou , om haro o kimpo' , om haro it a' koundaliu . [ Om mandad ngai' nopo iyolo' do lingguon i waig .
43005004	Tu' haro i' o maso do lumintuhun o moloikat do Tuhan dot id kulam diri do mongoi pomolinggu' di waig . Om iri nopondo tulun di sumakit di kopogulu do tumabung do hiri'd kulam di ngoyon lingguo' i waig om olingasan no do mantad id nunu nopo o toruol dau . ]
43005005	Om hiri nopod kinoiyonon diri nga' haro o kusai di tolu no nohopod om walu' o toun do sumakit .
43005006	Om kokito no di Yesus i tulun diri do poinglii do hiri , om oilaan no dau do laid no kopio'd sumakit i tulun diri . Om uhoto' noddi di Yesus i tulun diri , “ Orohian ko i' dot olingasan ? ” ka dau .
43005007	Om boros ka di tulun do sumakit diri do suminimbar , “ Tuan , aiso' i' o tulun do hiti do mongoi patabung doho' do hilo'd kulam do tontok di ngoyon lingguo' ilo waig . Om daamot ku pondo do mongoi'd hilo'd kulam , om osoguluanan oku nod tulun do suwai , ” ka dau .
43005008	Om boros kaddi di Yesus dot id dau , “ Tungag no , om igitan i' ino galam nu om mamanau nondo , ” ka dau .
43005009	Om diiri iddi om diiri do nolingasan i tulun diri . Om saano' nopo dau i galam dau om pamanau no . Nga' tadau nopoddi om tadau'd Sabat .
43005010	Om iri noddi o nokoboro-boros di piro-piro boyoon do tulun do Yohudi dot id tulun di kolilingasai'ddi do , “ Baino' nopo moti' om tadau'd Sabat . Om pogoduhan i' di Tourat toko' do manaan dino galam nu , ” ka diyolo' .
43005011	Nga' boros ka di tulun diri , “ Iri tulun di minomolingos doho' di tiinu' o minonuhu' doho' do manaan diti galam ku om minonuhu' doho'd mamanau , ” ka dau .
43005012	Om ponguhot po iyolo' dau , “ Isai i minonuhu' diya' do manaan dino galam nu om i minonuhu' diya'd mamanau ? ” ka .
43005013	Nga' a' no i tulun di nolingasan diri nokoilo ondung isai i tulun di minonuhu' dau do momonsoi'd miagal diri , tu' nokorolot no i Yesus di tulun dot ogumu' .
43005014	Om kosolowot noddi di Yesus i tulun diri do hiri'd suang di Walai'd Sasambayangan dot Agayo , om boro-boros no iyau dau do poingkaa , “ Nolingasan ko noddi . Om kada' nondo pomonsoi kawagu'd dusa , om a' ko i' oontok dit araat ko iri , ” ka dau .
43005015	Om pamanau no i tulun diri om ngoyo' no dau sunudai i piro-piro boyoon do bansa'd Yohudi dot i Yesus o minomolingos dau .
43005016	Om iri noddi o kinoimpuunon di tulun do Parisi do monusa' di Yesus tu' minomolingos i' iyau'd tulun do tontok do tadau'd Sabat .
43005017	Nga' boros ka di Yesus dot id diyolo' , “ Kumaraja' kasai' i' i Tapa' ku do gisom do dinondo , om iyoho' nga' kumaraja' i' , ” ka dau .
43005018	Om iri no boros di Yesus do miagal diri o nokobinsuhu' kawagu di piro-piro boyoon do Yohudi do mogihum do ralan do mamatai dau . Om iyo pogi' iyolo'ddi nga' okon nopo ko' i nokotolibamban i Yesus di toturan do tugama' do pasal do tadau'd Sabat o kokuwaan nga' iri po nokoboros iyau do Tapa' dau o Kinorohingan ; tu' komoyon nopoddi nga' miyo iyau do Kinorohingan .
43005019	Om boros kaddi di Yesus do suminimbar di tulun diri , “ Ponongkuyaai kou no , dot a' i' i Tanak milo do mimpori-pori do momonsoi'd nunu nopo . Iri no it okito dau do wonsoyon di Tapa' dau o wonsoyon dau . Tu' nunu nopo i wonsoyon di Tapa' , om iri no i wonsoyon di Tanak .
43005020	Tu' osianan i' i Tapa' om potudukon dau dot id Tanak o koinsanai di wonsoyon dau . Om potudukon po di Tapa' dot id Tanak o piro-piro o wonsoyon dit agayo ko' iri , om gisom dot ongosuayan ngai' kou nondo .
43005021	Iri nopo Tapa' om mamasi i' do tulun di napatai , om manahak diyolo'd koposion dit otopot kopio om i poingompus ; om iri nogi' i Tanak nga' manahak i' do koposion dit otopot kopio om i poingompus dot id tulun di korohian dau do manahak do koposion .
43005022	Iri nopo Tapa' om a' i' momutus dot isai nopo o tulun . Tu' nakatahak ngai' no dau dot id Tanak dau i kuasa' do momutus .
43005023	Om winonsoi pogi' di Tapa' o miagal diri nga' monuhu' iyau'd koinsanai'd tulun do momusou di Tanak diri do miagal do pomumusou diyolo' di Tapa' . Iri nopo tulun dit a' momusou di Tanak om a' no momusou di Tapa' , i minonuhu' di Tanak diri .
43005024	Otopot no kopio iti poboroson ku do poingkaa : Tulun nopo di mokinongou'd boros ku , om monongkuyaan no di minonuhu' doho' , om kaanu no do koposion dit otopot kopio om i poingompus . Om a' no iyau ohukuman ; tu' nokoidu' no iyau do mantad id kapatayon om nakaanu no do koposion .
43005025	Ponongkuyaai kou no : Rumikot indo o maso , om otopot nopo kopio om nokorikot no , do korongou nondo i tulun do napatai di boros do Tanak do Kinorohingan . Om iri nopondo tulun di korongou dau om apasi no .
43005026	Om poingkuro nopo i Tapa' do tudan do koposion , om i Tanak dau nga' silihon nogi' dau do tudan do koposion .
43005027	Om noonuan no dau i Tanak dau do kuasa' do momutus , tu' iyau no i Tanak do Tulun .
43005028	Kada' kou kosuayai do korongou'dti tu' rumikot indo o maso do korongou ngai' do boros dau i tulun di nangapatai .
43005029	Om sumoliwan nondo iyolo' do mantad hiri'd lobong . Om iri nopondo tulun dit osonong o winonsoi om apasi indo do kumaa dot id koposion . Nga' iri nopo tulun di minomonsoi'd araat om apasi nondo do kumaa dot id hukuman , ” ka di Yesus .
43005030	Om boros ka kawagu di Yesus , “ A' oku i' milo do momonsoi'd nunu nopo do tumanud do doho'd korohian . Pomumutus ku nopo om tumanud no di ponuhuan do Kinorohingan . Om otulid i' o pomumutus ku tu' a' oku i' tumanud do doho'd korohian , suwai ko' i korohian di Tapa' ku , i minonuhu' doho' , o tonudon ku .
43005031	Ondung iyoho' o popoboros do pasal doho' , om a' i' doti' milo do ponongkuyaan i poboroson ku .
43005032	Nga' haro i' o tulun do suwai do pinopoboros do pasal doho' , om oilaan ku i' dot otopot i pinoboros dau .
43005033	Nokoponuhu' kou nod tulun do minongoi ponguhot di Yohanis , om nokoposunud no iyau dit otopot do pasal doho' .
43005034	Om kapabarasan ku nopo do miagal diti om okon i' ko' sumondiu oku'd boros do mantad id tulun di popoboros di toilaan diyolo' do pasal doho' , suwai ko' iyokoyu o pokipoposian ku .
43005035	I Yohanis nopoddi om miagal di lampung di kiapui om i popotitiu do tulinau . Om orohian kou i' do rumamit do daamot di boros dau'ddi , i miagal do tanawau .
43005036	Nga' iri nopo doho'd poboroson om agayo po ko' i pinoboros di Yohanis . Om iti nopo wonsoyon ku'd dinondo , iti karaja' di pinonuhuan doho' di Tapa' ku do momonsoi , om popointalang nogi' kopio dot i Tapa' o minonuhu' doho' .
43005037	Om i Tapa' , i minonuhu' doho' nga' pinopoboros i' do pasal doho' . Iyokoyu nopo om a' i' nokoumbal do nokorongou'd boros dau ko' nokokito po do rabas dau .
43005038	Om a' i' poingopi' dot id suang do ginawo dokoyu i boros dau , tu' a' kou i' monongkuyaan doho' , i sinuhu' dau .
43005039	Om minsingilo kou pogi' di nokotulis do hiri'd Buuk do Kinorohingan nga' momusorou kou dot iri o kaanu-anu dokoyu'd koposion dit otopot kopio om i poingompus . Om iri Buuk do Kinorohingan nga' pinopoboros i' do pasal doho' .
43005040	Nga' a' kou iddi rumikot dot id doho' om kaanu i' do koposion dit otopot kopio om i poingompus .
43005041	A' oku i' mogihum do karayahan do mantad id tulun .
43005042	Tu' otutunan ku i' iyokoyu om oilaan ku i' dot a' kou osianan do Kinorohingan dot id suang do ginawo dokoyu .
43005043	Ruminikot oku do mikuwo'd kuasa' di Tapa' ku , nga' a' kou i' ruminamit doho' . Nga' tulun nopondod suwai di rumikot do mikuwo'd dau'd kuasa' om romiton i' dokoyu .
43005044	Poingkuro kou'ndo do milo'd monongkuyaan , ondung mogihum kou nod karayahan do mantad id sompi' ko' tulun , om a' nogindo tumotos do mogihum do karayahan do mantad id Kinorohingan dit Iso-Iso' ?
43005045	Kada' dokoyu soroho' dot iyoho' o papasala' dokoyu dot id toguang do Tapa' . Tu' iri nopo papasala' dokoyu om i Musa , i sondihon dokoyu .
43005046	Ondung monongkuyaan kou daa di Musa , om monongkuyaan kou no daa doho' , tu' pasal i' doho' i tinulis dau .
43005047	Nga' ondung a' kou monongkuyaan di tinulis di Musa , om poingkuro kou nogi' daa'ndo do monongkuyaan di poboroson ku ? ” ka di Yesus .
43006001	Om piro-piro noddi o koloido' do mantad diri om ongoi no i Yesus do hiri'd soborong di Tasik Galilia , i roitan nogi' do Tasik Tiborias .
43006002	Om di nopo nokorikot iyau'd hilo' , om ogumu' tomod diri o tulun do tuminanud dau tu' nokokito iyolo' di kongoimayaan di winonsoi dau do tontok di minomolingos iyau do piro-piro o tulun di kitoruol .
43006003	Om takad no i Yesus dot iso' o nulu-nulu , om irikau no iyau'd hiri do mogiwoyo-woyo' di tumatanud dau .
43006004	Om tontok nopoddi nga' oruhai nod Tadau'd Agayo do Paska do tulun do Yohudi .
43006005	Om ontong no i Yesus do hiri'd posorili' dau , om kokito no dau o tulun dot ogumu' kopio do rumikot dot id dau . Om boros ka dau dot id di Pilipus , “ Honggo o ngoyon toko' boliai do taakanon , om kaakan ngai' i' iti tulun ? ” ka dau .
43006006	( Oilaan i' di Yesus it apatut dau'd wonsoyon , nga' nakapamarasan nopo dau do miagal diri om mogumbal i' iyau toomod di Pilipus . )
43006007	Om boros ka di Pilipus do suminimbar , “ Gatang piya'd duwo nahatus o tusin do pirok do roti nga' a' i' kabagal do paakan diti tulun dot ogumu'dti do sarakarayan piya daa , ” ka dau .
43006008	Om haro'ddi o tiso' di tumatanud di Yesus do suwai , dot i Andarias o ngaran , i tobpinai di Simun Pitrus , do minoro-boros ,
43006009	“ Haro i' o tanak do kusai'd hiti do kikokoriu do limo roti barli om duwo o sada' . Nga' nunu noo o toontok-ontok diti dot irad diti kogumu' o tulun ? ” ka dau .
43006010	Om boros ka di Yesus , “ Suhuo' ngai' ilo tulun do mirikau , ” ka . Hiri nopod kinoiyonon diri nga' kobuturan , om irikau noddi i tulun do hiri'd sakot — om oinsanan nopo nga' haro i' doti' o limo noribu o tulun do tongokusai nogi' .
43006011	Om ngoyo' noddi di Yesus i roti , om pongunsikou no iyau'd Kinorohingan . Om potikido' nogiddi dau di tulun dot ogumu' i roti'ddi . Om potikido' no dau i sada' , om akan ngai' noddi iyolo' do gisom do nangayahan .
43006012	Om kangaakan ngai' poddi iyolo' do gisom do nangayahan , om boro-boros no i Yesus di tumatanud dau . Boros ka dau , “ Ngoyo' dokoyu timungo' i noolu' di taakanon diri , om kada' dokoyu pologoso' do haro o kataam , ” ka dau .
43006013	Om kotimung noddi diyolo' iri , om hopod po om duwo balatak do noponu' do noolu' di taakanon do mantad di limo roti barli do nakan di tulun dot ogumu' .
43006014	Om kokito poddi di tulun dot ogumu' i koimayaan di winonsoi di Yesus diri , om boros ka diyolo' , “ Otopot no kopio , dot iti Nabi dit andad-andadon do rumikot do hiti'd pomogunan ! ” ka .
43006015	Om oilaan i' di Yesus do mongoi daa pononsog dau do sumiliu'd raja' diyolo' o kinorikatan di tulun dot ogumu'ddi . Om ongoi noddi iyau do hiri'd konulu-nuluan dot iso-iso' iyau .
43006016	Tontok di sumodop noddi , om ongoi no i tumatanud di Yesus do hiri'd tasik .
43006017	Om sakai no iyolo'd parau' do suminoborong di tasik do pakayaan do hilo'd Kapornaum . Om otuong noddi , nga' a' po i Yesus nokorikot dot id diyolo' .
43006018	Om timpuun noddi do gumayo o tumbak do hiri'd tasik tu' opuhod tomod o tongus .
43006019	Om tontok di haro no doti' o limo ko' onom o kilomito do kosoduwo' diyolo' do mantad hiri'd tisan , om kokito no diyolo' i Yesus do kumaa do ponong hiri'd parau' diyolo' do manau-panau do hiri'd soibau di waig . Om moddosi tomod diri iyolo' .
43006020	Nga' boros ka di Yesus dot id diyolo' , “ Kada' kou poddosi , iyoho' i' iti ! ” ka dau .
43006021	Om osonong nopoddi o ginawo diyolo' do pinapasakai dau do hiri'd parau' , om diiri iddi om diiri do nokorikot i parau' diyolo' do hiri'd ngoyon diyolo' .
43006022	Tadau noddi kawagu om koilaai no di tulun dot ogumu' , i hiri pod soborong di tasik , dot iso' noo o parau' do hiri di konihabon po . Om oilaan i' diyolo' do nakapamanau no i tumatanud di Yesus do suminakai di parau' , nga' i Yesus nopo om a' i' tuminanud diyolo' .
43006023	Om korikot noddi o piro-piro o parau' do mantad hilo'd bandar do Tiborias do minongoi dampir do hiri'd toning di pinangakanan di tulun dot ogumu' di roti di nokopongunsikou i Tuhan .
43006024	Om koilaai nopoddi di tulun dot ogumu' dot okon no ko' hiri i Yesus om i tumatanud dau , om sakai no iyolo' di piro-piro o parau'ddi om ongoi no iyolo' do hilo'd Kapornaum do minongoi pogihum di Yesus .
43006025	Om kosolowot poddi di tulun dot ogumu'ddi i Yesus do hiri'd soborong di tasik , om uhoto' no diyolo' iyau , “ Guru , soira' ko po korikot do hiti ? ” ka .
43006026	Om boros ka di Yesus do suminimbar , “ Otopot nopo kopio , om kopogihuman nopo dokoyu doho' om okon i' ko' i nokosuhut kou do komoyon di piro-piro o koimayaan do winonsoi ku , nga' iri no i nayahan kou do nakaakan di roti .
43006027	Nga' kada' kou karaja' do kakarajaan nopo om mogihum nod taakanon di milo'd mayi' om munos . Nga' karaja' kou nogi' do mogihum do taakanon dit a' milo'd mayi' om it a' munos , om i manahak do koposion dit otopot kopio om i poingompus . Om patahakon indo di Tanak do Tulun i taakanon diri dot id dokoyu , tu' nokointalang no do nopili' no iyau'd Kinorohingan Tapa' , ” ka dau .
43006028	Om uhoto' noddi diyolo' i Yesus , “ Nunu ot apatut dahai'd wonsoyon om owonsoi i' i korohian do Kinorohingan ? ” ka .
43006029	Om boros ka di Yesus , “ Poingkaa o korohian do Kinorohingan do wonsoyon dokoyu : Kotumbayaai kou no dau , i sinuhu' do Kinorohingan , ” ka .
43006030	Om boros ka diyolo' , “ Iyo nopoddi , om nunu o popointalang kopio di milo nu'd pointalangon om kokito i' iyahai om otumbayaan indo iyahai diya' ? Nunu nondo o wonsoyon nu ?
43006031	Iri nopo komolohingan dahai om minangakan do manna do hilo'd tana' do kowotuan , do miagal di nokotulis dot id Buuk do Kinorohingan do poingkaa , ‘ Pinaakan dau iyolo'd roti do mantad hilo'd surga , ’ ka , ” ka diyolo' .
43006032	Om boros kaddi di Yesus dot id diyolo' , “ Ponongkuyaai kou no ; okon i' ko' i Musa , suwai ko' i Tapa' ku o manahak dokoyu do roti dit otopot kopio do mantad hilo'd surga .
43006033	Tu' iri nopo roti do patahakon do Kinorohingan om iyau i luminintuhun do mantad hilo'd surga om i manahak do koposion dot id tulun do hiti'd pomogunan , ” ka dau .
43006034	Om boros ka diyolo' , “ Guru , onuan kasai' daa iyahai do roti do miagal dino , ” ka .
43006035	Om boros ka di Yesus dot id diyolo' , “ Iyoho' no i roti di manahak do koposion om iri nopondo tulun di rumikot dot id doho' om a' no louson kawagu do gisom dot alaid . Om iri tulun di monongkuyaan doho' nga' a' no tuuhan kawagu do gisom dot alaid .
43006036	Nga' nokoboros ku no dokoyu , do nokokito kou piya doho' nga' a' kou i' otumbayaan .
43006037	Pointikid-tikid do tulun di pinatahak do Tapa' ku dot id doho' om rumikot i' dot id doho' om a' oku i' magada' dot isai nopo o tulun di rumikot dot id doho' .
43006038	Tu' kinolintuhunan ku nopo do mantad hilo'd surga om okon i' ko' mongoi pomonsoi di doho'd korohian , suwai ko' mongoi pomonsoi do korohian di minonuhu' doho' .
43006039	Om poingkaa o korohian di minonuhu' doho' : iri no tu' koinsanai'd tulun di patahakon dau dot id doho' , om aiso' indo o tiso' pod atagak suwai ko' angapasi ngai' ku indo iyolo' do kopupuson diti pomogunan .
43006040	Poingkaa no kopio o korohian di Tapa' ku : iri no tu' oinsanan nopondo i tulun do kokito di Tanak om i monongkuyaan dau do kaanu do koposion dit otopot kopio om i poingompus , om posion ku kawagu iyolo' do kopupuson diti pomogunan , ” ka dau .
43006041	Om timpuun no i tulun do Yohudi do sontogod-togod di Yesus , tu' minomoros i' iyau dot , “ Iyoho' no i roti do luminintuhun do mantad hilo'd surga , ” ka .
43006042	Om boros ka diyolo' , “ Okon toi ko' i Yesus ilo' , i tanak di Yusup ? Kotutun i' iyahai di tapa' om i tina' dau ! Om poingkuro kopio'ddi do milo iyau'd momoros do luminintuhun iyau do mantad hilo'd surga ? ” ka diyolo' .
43006043	Om boros kaddi di Yesus dot id diyolo' , “ Kada' kou sontogod-togod .
43006044	Tu' aiso' i' o tiso' piya'd tulun do milo'd rumikot dot id doho' , ondung a' iyau porikoton di Tapa' ku dot id doho' , om isai nopondo i rumikot om posion ku no kawagu do kopupuson diti pomogunan .
43006045	Haro i' o nokotulis dot id suang di piro-piro buuk do nabi do poingkaa , ‘ Oinsanan nopondo o tulun do tudukan do Kinorohingan , ’ ka . Om oinsanan nopondo i tulun di korongou di Tapa' om i minsingilo dot id dau , do rumikot dot id doho' .
43006046	Nga' komoyon nopoddi om okon i' ko' haro o tulun do nokokito di Tapa' . Tu' iyau no i mantad id Kinorohingan o nokokito di Tapa' .
43006047	Ilaai no dokoyu : Tulun nopo dit otumbayaan om haro no o koposion dit otopot kopio om i poingompus .
43006048	Iyoho' no i roti di manahak do koposion .
43006049	Iri nopo komolohingan dokoyu om minangakan nogi' di manna do hilo'd tana' do kowotuan nga' napatai i' iyolo' .
43006050	Nga' a' i' iyo'ddi i roti do mantad hilo'd surga ; tu' iri nopondo tulun di mangakan diri om a' no matai .
43006051	Iyoho' no i roti do luminintuhun do mantad hilo'd surga — i roti di manahak do koposion . Om iri nopondo tulun di mangakan di roti'ddi om poimpasi no do gisom do poingompus . Om iri nopo roti di patahakon ku do pamasi'd tulun do hiti'd pomogunan om iti no tonsi ku , ” ka dau .
43006052	Om pogisosongkiwal noddi i tulun do Yohudi do nokorongou di boros dau do miagal diri . Boros ka diyolo' , “ Poingkuro'ddi o tulun diti do papatahak do tonsi dau do paakanan dati' ? ” ka no diyolo' .
43006053	Om boros kaddi di Yesus dot id diyolo' , “ Ponongkuyaai kou no : Ondung a' kou mangakan do tonsi di Tanak do Tulun om a' kou monginum do raha' dau , om a' kou po poimpasi kopio .
43006054	Iri nopo tulun di mangakan do tonsi ku om i monginum do raha' ku om haro no o koposion dit otopot kopio om i poingompus , om posion ku nondo iyau kawagu do kopupuson diti pomogunan .
43006055	Tu' iti nopo tonsi ku om taakanon i' kopio , om raha' ku nga' tinumon i' kopio .
43006056	Iri nopo tulun di mangakan do tonsi ku om i monginum do raha' ku om poingiso' no kasai' doho' om iyoho' nga' poingiso' no dau .
43006057	Iri Tapa' di poimpasi o minonuhu' doho' , om i Tapa' no o kapasi-pasi ku iyoho' . Om iyo nogiddi i tulun di mangakan do tonsi ku tu' apasi nondo tu' iyoho' o kapasi diyolo' .
43006058	Iti no i roti di luminintuhun do mantad hilo'd surga : om a' i' miagal di roti di nakan di komolohingan dokoyu iti . Tu' nakaakan piya iyolo' di roti'ddi nga' napatai i' iyolo' . Nga' iri nopondo tulun di kaakan do roti'dti om poimpasi no do gisom do poingompus , ” ka dau .
43006059	Om poboroso' ngai' nopo di Yesus iri do tontok di monuduk iyau do hiri'd walai'd sasambayangan do hilo'd Kapornaum .
43006060	Om kongorongou poddi iyolo' di boros di Yesus do miagal diri , om ogumu'ddi ot id pogialatan di tumatanud dau do minomoros dot , “ Awagat no kopio o ponudukan do miagal diri . Isai po daa o milo'd tumanud diri ? ” ka .
43006061	Om oilaan i' di Yesus do somboro-boros i tumatanud dau dot iri pinoboros dau o kokuwaan diyolo' . Om boros kaddi dau , “ Okua-kuwaan kou do nokorongou'ddi boros do miagal diri ?
43006062	Poingkuro nondod kokito kopio kou di Tanak do Tulun do minsawat kawagu do hilo'd kinoiyonon dau mantad ?
43006063	Mamasi nopod tulun om iri i Rusod do Kinorohingan . Om aiso' i' o guna' do kokorisan do tulun . Iti nopo boros do poboroson ku dokoyu'dti om boros i' do Rusod do Kinorohingan om boros di manahak do koposion .
43006064	Nga' haro i' ot id pogialatan dokoyu dot a' monongkuyaan , ” ka dau . ( Oilaan mantad no di Yesus do mantad di timpuun i' ondung isai it a' monongkuyaan , om i monongkuyaan , om ondung isai i papadagang dau . )
43006065	Om boros ka kawagu di Yesus , “ Om iri no o kinopomisunudan ku dokoyu dot iso' pod tulun nga' aiso' i' o milo do rumikot dot id doho' , ondung okon ko' i Tapa' o poporikot dau , ” ka .
43006066	Om mantad poddi om ogumu'ddi i tumatanud di Yesus do tuminongkiad dau , om a' noddi sitanud kawagu dau .
43006067	Om uhoto' noddi di Yesus i hopod om duwo o tumatanud dau . Boros ka dau , “ Tumongkiad kou i' iyokoyu doho' ? ” ka .
43006068	Om boros ka di Simun Pitrus , “ Tuhan , id disai po daa o ngoyon dahai ? Iri no boros do Tuhan o manahak do koposion dit otopot kopio om i poingompus .
43006069	Notumbayaan no iyahai om atantu' no kopio ot id suang do ginawo dahai dot otumbayaan do Tuhan no o susuhuon dit olidang do mantad id Kinorohingan , ” ka dau .
43006070	Om boros ka di Yesus , “ Okon toi ko' iyoho' o minomili' dokoyu ngai' do hopod om duwo o tulun ? Nga' iso' nopo dokoyu om rusod i' dot araat ! ” ka .
43006071	Komoyon nopo di Yesus diri nga' i Yudas i tanak di Simun Iskariot . Tu' mulong piya dot id pogialatan i Yudas di hopod om duwo o tumatanud di Yesus , nga' papadagang indo iyau di Yesus .
43007001	Id tohuri noddi ko' iri om pimpanau no i Yesus do hilo'd Galilia . Nga' a' no iyau minongoi do hilo'd watas do Yudia tu' mokipamatai no dau i tongoboyoon do bansa'd Yohudi .
43007002	Om tontok nopoddi nga' oruhai nod orikot i Tadau'd Agayo do Kinuhub-Kuhub .
43007003	Om boros kaddi di piro-piro tobpinai di Yesus dot id dau , “ Tongkiad nogi' do mantad hiti om mongoi i' do hilo'd Yudia , om kokito indo i tumatanud nu diti wonsoyon nu .
43007004	Aiso' i' o tulun do momolisok-lisok di wonsoyon dau ondung orohian iyau'd abantug . Om ondung momonsoi ko do miagal diri , om apatut i' do kongoilo o pointongkop diti pomogunan ! ” ka diyolo' .
43007005	( Tu' iri piya tongotobpinai di Yesus nga' a' i' monongkuyaan dau . )
43007006	Om boros ka di Yesus dot id diyolo' , “ A' po norikot i maso ku . Nga' iyokoyu nopo om soira-ira' nopo nga' milo i' .
43007007	Iyokoyu nopo om a' i' karaatan diti tulun do hiti'd pomogunan . Nga' iyoho' nopo om atantu' no do karaatan diti tulun do hiti'd pomogunan , tu' poboroson kasai' ku i' dot id diyolo' dot araat o wonsoyon diyolo' .
43007008	Ongoi kou nopo iyokoyu dot id karamayan diri . A' oku i' iyoho' mongoi tu' a' po norikot o maso ku , ” ka dau .
43007009	Om iyo noddi o pinoboros di Yesus dot id piro-piro o tobpinai dau , om undorong poddi iyau do hilo'd Galilia .
43007010	Om kapamanau poddi i tongotobpinai di Yesus do minongoi rapou di Tadau'd Agayo'ddi , om ongoi nogiddi i Yesus iyau dot iso-iso' , om a' i' iyau noilaan do tulun .
43007011	Om solinaid nopo do karamayan diri om mingihum po dau i tongoboyoon do tulun do Yohudi om minguhot dot , “ Hinonggo iyau ? ” ka no diyolo' .
43007012	Om ogumu'ddi o tulun do minogikonos-konos dot i Yesus o komoyon . Om haro o momoros dot , “ Iyau nopo om tulun dot osonong , ” ka . Om haro kawagu o momoros dot , “ Okon ! Mamalid i' iyau do tulun dot ogumu' ! ” ka no .
43007013	Nga' aiso' i' o tiso' diyolo' do katama' kopio do popimboros do pasal dau tu' ooris i' iyolo' di tongoboyoon do tulun do Yohudi .
43007014	Om piintangaan noddi di karamayan diri , om suang no i Yesus di Walai'd Sasambayangan dot Agayo , om timpuun no iyau do minonuduk .
43007015	Om ongosuayan tomod diri i tongoboyoon do tulun do Yohudi om boro-boros no iyolo' , “ Poingkuro kopio dot ogumu' o toilaan diti tulun , om a' i' insan kosikul ? ” ka no .
43007016	Om boros ka di Yesus do suminimbar , “ Iti nopo potudukon ku'dti om okon i' ko' doho'd ponudukan , suwai ko' ponudukan di minonuhu' doho' .
43007017	Iri nopo tulun dit orohian do tumanud do korohian do Kinorohingan om koilo i' ondung mantad id Kinorohingan ko' mantad id doho' toomod iti ponudukan ku .
43007018	Tulun nopoddi popotuduk di dau'd ponudukan , om mogihum no do kosuahan do tinan dau . Nga' tulun nopo di mogihum do kosuahan do bagi' di minonuhu' dau om otulid i' o ginawo , om a' kopio iyau mongudut .
43007019	A' kou toi noonuan no di Musa di Tourat ? Nga' aiso' i' o tiso' dokoyu do tuminanud di Tourat diri . Nokuro daa tu' pokipapatayan oku dokoyu ? ” ka dau .
43007020	Om boros ka di tulun dot ogumu' do suminimbar , “ Mulau ko indo ! Isai daa o sipamatai diya' ? ” ka diyolo' .
43007021	Om boros ka di Yesus do suminimbar , “ Iso' noo o karaja' do winonsoi ku di tadau'd Sabat , om osuayan kou no .
43007022	Nonuan kou di Musa do toturan do monunat , mulong piya dot otopot nopo kopio om okon i' ko' i Musa o tadon di sunat diri suwai ko' i komolohingan dit id gulu ko' i Musa . Om iri noddi o ponguwaan dokoyu , do tadau piya'ddi do Sabat nga' monunat kou i' do tulun .
43007023	Ondung wonsoyon dokoyu o miagal diri do mada' do kotolibamban di Tourat di Musa do pasal do monunat , om nokuro tu' otogod kou doho' do momolingos do tulun do gisom dot osonong kopio o tinan dau do tontok do tadau'd Sabat ?
43007024	Kada' kou pomutus do tulun dot it okito dokoyu o maan do poimpahan do momutus , suwai ko' poimpahan nopod momutus om it otulid , ” ka di Yesus .
43007025	Om haro'ddi o piro-piro o tulun di hilo'd Yorusalim do minomoros dot , “ Okon toi ko' iti nogi' i tulun dit ihum-ihumon do maan patayo' ?
43007026	Ontong pogi' nga' mimboros nopo moti' iyau dot id toguang do tulun dot ogumu' , om aiso' i' o tiso' piya'd tulun do moro-boros do sumaap dau ! Nokoilo no tuu'ddi i tongoboyoon toko' dot ilo' kopio i Raja' do Gampamasi ?
43007027	Nga' iri nopo i Raja' do Gampamasi do rumikot om aiso' i' o tongoiso' piya'd tulun do koilo do tadon dau ! Nga' iti nopo tulun diti om oilaan toko' i' o tadon , ” ka diyolo' .
43007028	Om maso poddi di Yesus do monuduk do hiri'd Walai'd Sasambayangan dot Agayo , om boro-boros no iyau dot opuhod do poingkaa , “ Kotutun kou i' kopio doho'ndo , koilo kou i' do tadon ku ? A' oku i' ruminikot do tumanud do doho'd korohian , suwai ko' sinuhu' oku i' dau , iyau i kikuasa' do monuhu' doho' , om milo i' iyau do ponongkuyaanan . Nga' iyokoyu nopo om a' i' kotutun dau .
43007029	Iyoho' nopo om kotutun i' dau tu' mantad oku i' dot id dau , om iyau no i minonuhu' doho' , ” ka dau .
43007030	Om tontok no daa'ddi do tangkapon diyolo' i Yesus , nga' aiso' iddi o katama' kopio do mongoi pomusus dau , tu' a' po norikot i maso dau .
43007031	Om ogumu' noddi ot id pogialatan di tulun diri do monongkuyaan dau , om momoros dot , “ Ondung korikot i Raja' do Gampamasi , om ogumu' po tuu o koimayaan do wonsoyon dau ko' mantad di winonsoi do tulun diti ? ” ka diyolo' .
43007032	Om korongou no di tulun do Parisi i pogikanas-kanasan di tulun dot ogumu'ddi do pasal di Yesus . Om iri noddi o kinoponuhuan diyolo' om i boyoon dot imam , do piro-piro di madtatamong do Walai'd Sasambayangan dot Agayo do mongoi panangkap di Yesus .
43007033	Om boros ka di Yesus dot id tulun dot ogumu' di hiri'd Walai'd Sasambayangan dot Agayo , “ A' oku no alaid do poinsugku' dokoyu . Om gumuli' oku nondo dot id dau , i minonuhu' doho' .
43007034	Om ihumon oku daa'ndo dokoyu nga' a' oku no dokoyu okito ; tu' a' kou i' milo'd mongoi do hilo'd kinoiyonon di koongoyon ku , ” ka dau .
43007035	Om pogiboro-boros noddi i tongoboyoon do tulun do Yohudi do poingkaa , “ Honggo'ddi kopio o ngoyon do tulun diti gisom dot a' toko' iyau osolowot ? Mongoi tuu iyau do hilo'd tulun do Yohudi di poundorong do hilo'd pomogunan do suwai , i hilo'd pogialatan do tulun do Yunani , om monuduk nondo iyau di tulun do Yunani ?
43007036	Nunu tuu o komoyon dau di boros dau do mogihum toko' piya dau nga' a' toko' no iyau osolowot om a' toko' milo'd mongoi do hilo'd kinoiyonon di ngoyon dau ? ” ka diyolo' .
43007037	Tontok di tadau do kooyion no do karamayan diri , i tadau dit agayo kopio , om ingkakat no i Yesus do hiri'd Walai'd Sasambayangan dot Agayo om pomoros nod opuhod do poingkaa , “ Isai nopo o tulun di tuuhan om rumikot no dot id doho' do mongoi inum .
43007038	Om nokotulis no dot id suang do Buuk do Kinorohingan , dot i tulun dit otumbayaan doho' o komoyon do poingkaa , ‘ Lumuyung nondo o waig di manahak do koposion do mantad id ginawo dau , ’ ka , ” ka di Yesus .
43007039	( Komoyon nopo di Yesus diri nga' i Rusod do Kinorohingan , it aramit do koinsanai'd tulun di monongkuyaan dau . Tontok nopoddi om a' po nakatahak i Rusod do Kinorohingan ; tu' a' po i Yesus nokoinggayo tu' a' po iyau napatai om a' po napasi kawagu do mantad id kapatayon . )
43007040	Om ogumu' o tulun do nokorongou di pinoboros di Yesus , om haro ot id pogialatan diyolo' do momoros dot , “ Atantu' no dot i Nabi ilo tulun dilo' ! ” ka .
43007041	Om iri no suwai om momoros dot , “ Ilo' no i Raja' do Gampamasi ! ” ka . Nga' haro i' o momoros dot , “ A , do hilo' kopio tuu'd Galilia o tadon di Raja' do Gampamasi ?
43007042	Id suang nopod Buuk do Kinorohingan om iri nopo Raja' do Gampamasi om sinakagon i' di Daud om mantad hilo'd Baitlahim , i kampung di Daud , ” ka diyolo' .
43007043	Alaid noddi om mogisosongkiwal diri i tulun dot ogumu' do pasal di Yesus .
43007044	Om haro i sipanangkap daa dau , nga' aiso' i' o tiso'd tulun do minongoi pomusus dau .
43007045	Om soira'ddi nokoguli' i madtatamong di Walai'd Sasambayangan dot Agayo , i sinuhu' daa do minongoi panangkap di Yesus , om uhoto' no iyolo' di piro-piro boyoon dot imam , om i tulun do Parisi . Boros ka diyolo' , “ Nokuro tu' a' dokoyu iyau nigitan do hiti ? ” ka .
43007046	Om boros ka di piro-piro madtatamong do suminimbar , “ A' po nokoumbal do haro o tulun do minimboros dot iyo kopio dau ! ” ka .
43007047	Om boros ka di piro-piro tulun do Parisi , “ Do napalid kou i' pama iyokoyu piya ?
43007048	Haro ot id pogialatan di piro-piro boyoon toko' om i tulun do Parisi do monongkuyaan dau ?
43007049	Nga' iti nopo tulun dot ogumu' diti om a' i' kosuhut di Tourat di Musa , om poingkuro piya nga' nousung mantad no iyolo' , ” ka diyolo' .
43007050	Iri nopo songulun dot id pogialatan di tulun do Parisi'ddi nga' i Nikodimus , i nokoumbal do minongoi solowot di Yesus . Om boros ka di Nikodimus dot id tulun do Parisi di suwai ,
43007051	“ Tumanud nopo do Tourat , om a' i' koino-ino do hukuman ot isai nopo o tulun dot a' po orongou o boros di tulun , om a' po osorisid kopio i winonsoi dau , ” ka dau .
43007052	Om boros ka diyolo' do suminimbar , “ Mantad ko i' pama iya' do hilo'd Galilia ? Sorisido' nopo pogi' ilo Buuk do Kinorohingan ! Om okito nu indo dot aiso' i' o nabi do mantad hilo'd Galilia ! ” ka diyolo' .
43008001	Om uli' ngai' noddi i tulun do hiri'd walai diyolo' . Nga' ongoi no i Yesus do hiri'd Nulu-Nulu do Saitun .
43008002	Om tadau noddi kawagu , dit osuab po , om ongoi po kawagu i Yesus do hiri'd Walai'd Sasambayangan dot Agayo , om ogumu' o tulun do ruminikot dot id dau . Om irikau no iyau , om timpuun no iyau do monuduk .
43008003	Om tontok noddi do pinaatod di piro-piro guru do Tourat om i tulun do Parisi dot id di Yesus o songulun o tondu' di nokosupan do magampahu' . Om suhuo' no diyolo' i tondu'ddi do mingkakat do hiri'd tanga-tanga' diyolo' .
43008004	Om boro-boros no iyolo' dot id di Yesus do poingkaa , “ Guru , iti nopo tondu'dti om nokosupan do magampahu' .
43008005	Om id suang nopod Tourat om minonuhu' i Musa do momodumpau do watu do tondu' do miagal diti do gisom dot apatai iyau . Om poingkuro o diya'd tosorou , oi Guru ? ” ka diyolo' .
43008006	Om minuhot pogi' iyolo' do miagal diri nga' pomurunsut daa diyolo' di Yesus , om haro indo o ralan diyolo' do papasala' dau . Nga' tudu' nopo i Yesus om ponulis no iyau do hiri'd tana' do tunturu' dau o pinonulis .
43008007	Tontok dit osonsog kopio iyolo' , om hangog no iyau om boro-boros nod , “ Isai nopo o tulun dit aiso' o dusa dot id pogialatan dokoyu , om iri no mogulu do momodumpau'd watu diti tondu'dti , ” ka dau .
43008008	Om tudu' noddi kawagu i Yesus , om pintulis no do hiri'd tana' .
43008009	Om korongou poddi diyolo' i boros di Yesus do miagal diri om tongkiad no iyolo' do mantad hiri , do soroiso-iso' iyolo' do tuminongkiad , do minogulu nopo om i molohing no kopio . Om alaid noddi om iso' po i Yesus do hiri om poingkakat kasai' po i tondu' do hiri'd pinoingkakatan dau .
43008010	Om hangog noddi i Yesus om boro-boros no dot id tondu'ddi , “ Honggo ngai' no iyolo'ddi ? Aiso' i' o tiso' diyolo' do minomohukum diya' ? ” ka .
43008011	Om boros ka di tondu'ddi do suminimbar , “ Aiso' i' oi Tuan , ” ka dau . [ Om boros ka di Yesus , “ Iyo nopondo , om iyoho' nga' a' i' momohukum diya' . Pamanau nopo , nga' kada' nogi' kopio pomonsoi kawagu'd dusa , ” ka . ]
43008012	Om boros ka kawagu di Yesus dot id tulun dot ogumu' , “ Iyoho' no o tanawau diti pomogunan . Iri nopo tulun di tumanud doho' om a' no kapamanau dot id dotuong , suwai ko' kaanu no di tanawau di manahak do koposion , ” ka dau .
43008013	Om boros ka di tulun do Parisi dot id dau , “ Baino' noddi om popoboros ko do pasal do tinan nu dot iya' i' om iya' o popoboros . A' i' bo otopot ino poboroson nu'ndo , ” ka diyolo' .
43008014	Om boros ka di Yesus do suminimbar , “ Mulong piya do popoboros oku do pasal do tinan ku dot iyoho' om iyoho' o popoboros nga' otopot i' iti poboroson ku ; tu' koilo oku i' ondung honggo o tadon ku om honggo o tongoyon ku . Iyokoyu nopo om a' i' koilo ondung honggo o tadon ku om honggo o pakayaan ku .
43008015	Iyokoyu nopo om momutus do tulun do don tulun do kowoyo-woyoo' do momutus ; nga' iyoho' nopo om a' i' momutus dot ongoiso' piya'd tulun .
43008016	Nga' ondung momutus oku'd tulun om otulid i' o pomumutus ku , tu' a' oku i' iso-iso' do momutus ; moyo-woyo' i' doho' i Tapa' ku , i minonuhu' doho' .
43008017	Haro i' o nokotulis dot id Tourat dokoyu do poingkaa : Iri nopo poboroson dit otopot om i poboroson do duwo o tulun do sasi' , ka .
43008018	Om duwo i' i popoboros do pasal doho' — iyoho' om i Tapa' , i minonuhu' doho' , ” ka dau .
43008019	Om boros ka diyolo' , “ Honggo o Tapa' nu'ndo ? ” ka . Om boros ka di Yesus do suminimbar , “ A' kou i' kotutun doho' , om i Tapa' ku nga' a' i' dokoyu otutunan . Ondung kotutun kou daa doho' , om atantu' no do kotutun kou i' di Tapa' ku , ” ka dau .
43008020	Om pinoboros ngai' nopo di Yesus iri do tontok di maso dau do monuduk do hiri'd Walai'd Sasambayangan dot Agayo , do hiri'd toning di piro-piro o pati' do poiyanan do tusin do porsombahan . Nga' aiso' i' o tiso'd tulun do minongoi panangkap dau tu' a' po norikot i maso dau .
43008021	Om boros ka kawagu di Yesus dot id diyolo' , “ Tumongkiad oku nondo , om ihumon oku no daa'ndo dokoyu , nga' apatai kou nogindo dot id suang do dusa dokoyu . Om a' kou i' koongoi do hilo'd kinoiyonon di ngoyon ku , ” ka dau .
43008022	Om boros ka di tongoboyoon do Yohudi , “ Kumiros doti' iyau , tu' minomoros no dot , a' kou koongoi do hilo'd kinoiyonon di ngoyon ku , ka , ” ka diyolo' .
43008023	Om boros kaddi di Yesus dot id diyolo' , “ Iyokoyu nopo om mantad i' do hiti'd siriba' ; nga' iyoho' nopo om mantad i' do hilo'd sawat . Iyokoyu nopo om mantad i' do hiti'd pomogunan ; nga' iyoho' nopo om okon i' ko' mantad hiti'd pomogunan .
43008024	Om iri no o kinabarasan ku dot id dokoyu dot apatai kou indo dot id suang do dusa dokoyu . Om apatai kou no kopio dot id suang do dusa dokoyu , ondung a' kou no monongkuyaan di boros dot , iyoho' no i roitan dot IYOHO' I HINO KASAI' , ” ka di Yesus .
43008025	Om boros ka diyolo' do minonguhot , “ Isai kopio ko toi'ndo ? ” ka . Om boros ka di Yesus do suminimbar , “ Nunu po daa gorong do moro-boros dokoyu !
43008026	Ogumu' po daa i poboroson ku do pasal dokoyu om i butusan ku . Nga' iri nopo minonuhu' doho' om milo i' do ponongkuyaan . Om nunu nopo it orongou ku do mantad id dau om iri no i posunudon ku dokoyu do hiti'd pomogunan , ” ka di Yesus .
43008027	Nga' a' i' diyolo' osuhutan dot iri nopo i poboroson dau dot id diyolo' om pasal i' di Tapa' .
43008028	Om iri no o kinapabarasan di Yesus dot id diyolo' do , “ Koinsawat nopondo dokoyu i Tanak do Tulun , om koilo kou nogindo dot ‘ Iyoho' no i roitan dit IYOHO' I HINO KASAI' ’ om oilaan dokoyu dot iso' po di winonsoi ku nga' aiso' i' o mantad id doho'd korohian . Iri no i pinotuduk di Tapa' dot id doho' o poboroson ku .
43008029	Om iri minonuhu' doho' nga' moyo-woyo' i' doho' . A' i' iyau insan do popologos doho' dot iso-iso' tu' momonsoi kasai' oku i' di korohian dau , ” ka di Yesus .
43008030	Om kongoboros poddi di Yesus o miagal diri om ogumu' diri o tulun do minonongkuyaan dau .
43008031	Om boros kaddi di Yesus dot id tulun do Yohudi dit otumbayaan dau , “ Ondung tonudon kopio dokoyu i ponudukan ku , om otopot no kopio do tumatanud kou doho' .
43008032	Om kotutun kou nondo di Kinorohingan dit otopot , om iri no o popoidu' dokoyu om okon kou nondo ko' turipon , ” ka dau .
43008033	Om boros ka diyolo' , “ Iyahai nopo om sinakagon i' di Abraham , om a' i' iyahai insan kosiliu do turipon dot isai nopo ! Om nunu'ddi o komoyon nu do momoros ko do , ‘ Poiduwon kou nondo , ’ ka ? ” ka diyolo' .
43008034	Om boros ka di Yesus dot id diyolo' , “ Otopot i' kopio iti poboroson ku dokoyu dot iri nopo tulun di momonsoi'd dusa , om turipon nod dusa .
43008035	Om turipon nopo om a' i' poundorong kasai' dot id sompiiyon , nga' tanak nopo om poundorong kasai' i' dot id sompiiyon do gisom dot alaid .
43008036	Om ka pogiddi , dot ondung i tanak o popoidu' dokoyu om koidu' kou no kopio .
43008037	Oilaan ku i' do sinakagon kou di Abraham . Nga' sipamatai kou indo doho' , tu' mada' kou i' do ponudukan ku .
43008038	Nunu nopo it okito ku dot id Tapa' ku om iri no i poboroson ku . Nga' iyokoyu nopo om momonsoi i' di pinotuduk di tapa' dokoyu dot id dokoyu , ” ka dau .
43008039	Om boros ka diyolo' do suminimbar , “ I Abraham bo o tapa' dahai , ” ka . Om boros ka di Yesus , “ Ondung otopot kopio do tangaanak kou di Abraham , om atantu' no do momonsoi kou i' daa di winonsoi di Abraham .
43008040	Momisunud oku daa dokoyu di boros dit otopot di norongou ku do mantad id Kinorohingan , nga' sipamatai kou nogi' doho' . Nga' i Abraham nopo om a' i' iyo'ddi .
43008041	Ino nopo dokoyu'd wonsoyon om iri i winonsoi di tapa' dokoyu , ” ka dau . Om boros ka diyolo' do suminimbar , “ Iyahai nopo om okon i' ko' tanak ngampang . Tu' iso' noo o tapa' dahai ; Kinorohingan noo , ” ka diyolo' .
43008042	Om boros kaddi di Yesus dot id diyolo' , “ Ondung Kinorohingan kopio o Tapa' dokoyu , om osianan kou i' daa doho' , tu' mantad oku i' dot id Kinorohingan . Om a' oku i' ruminikot do tumanud do doho'd korohian tu' iyau i' o minonuhu' doho' .
43008043	Nokuro tu' a' kou kosuhut di pinoboros ku ? Kokuwaan nopoddi nga' mada' kou i' do mokinongou di ponudukan ku .
43008044	Rogon i' o tapa' dokoyu , om orohian kou do tumanud do korohian di tapa' dokoyu . Mantad poddi timpuun i' om gampamatai no o Rogon . Om a' i' iyau insan do sumokodung dit otopot , tu' a' i' iyau popoboros dit otopot . Mongudut nopo iyau om kodou-douwo' no tu' iri no o kowoyo-woyoo' dau . Iyau nopo om goudut , om tadon do koinsanai'd tudut .
43008045	Nga' iyoho' nopo om popoboros i' dit otopot om iri no ot a' dokoyu koponongkuyaan doho' .
43008046	Isai no ot id pogialatan dokoyu do milo'd popointalang kopio do kidusa oku ? Ondung otopot o poboroson ku , om nokuro tu' a' kou monongkuyaan doho' ?
43008047	Tulun nopo di mantad id Kinorohingan , om mokinongou i' do boros do Kinorohingan . Nga' iyokoyu nopo om okon i' ko' mantad id Kinorohingan , om iri no ot a' dokoyu kopokinangahan di boros do Kinorohingan , ” ka di Yesus .
43008048	Om boros ka di tulun do Yohudi do suminimbar di Yesus , “ A' toi otopot i pinoboros dahai do tulun ko'd Samaria di norusadan do rogon ? ” ka .
43008049	Om boros ka di Yesus do suminimbar , “ A' oku i' norusadan do rogon . Momusou oku i' di Tapa' ku , nga' iyokoyu nopo om mongindaraat nogi' doho' .
43008050	A' oku i' mogihum do kosuahan do doho'd tinan . Nga' haro i' o songulun do mogihum do kosuahan do bagi doho' , om iyau no i momutus .
43008051	Otopot i' kopio iti poboroson ku , do tulun nopo di tumanud do boros ku , om a' no apatai do gisom dot alaid , ” ka dau .
43008052	Om boros kaddi di tulun do Yohudi dot id di Yesus , “ Oilaan noddi kopio dahai do norusadan ko'd rogon ! I Abraham piya nga' napatai i' om i piro-piro nabi nga' nangapatai ngai' i' . Nga' momoros ko indo iya' do , ‘ Tulun nopo di tumanud do boros ku om a' no apatai do gisom dot alaid , ’ ka nu .
43008053	Ondung napatai i Abraham , om noinsanan do napatai i nabi , om isai ko daa kopio iya' ? Agayo kopio ko tuu daa iya' ko' i Abraham , i tapa' dahai ? ” ka diyolo' .
43008054	Om boros ka di Yesus do suminimbar , “ Ondung mogihum oku daa do kosuahan do doho'd tinan , om aiso' i' o guna'ddi . Iri nopo i momusou doho' om iri i Tapa' ku , i sorohon dokoyu do Kinorohingan dokoyu .
43008055	Inda' ka dot a' kou i' kotutun dau . Nga' iyoho' nopo om kotutun i' dau . Ondung poboroson ku daa dot a' oku kotutun dau , om goudut oku no , do miagal ngai' dokoyu . Nga' iyoho' nopo om kotutun i' dau , om mumboyo' oku do boros dau .
43008056	I Abraham nopo , i tapa' dokoyu , om orohian tomod i' do kokito do tadau ku . Om nokokito no iyau'ddi om asanangan tomod iyau do nokokito ! ” ka dau .
43008057	Om boros kaddi di tulun do Yohudi dot id di Yesus , “ A' po kolimo nohopod o toun nu , om nokokito ko no di Abraham ? ” ka diyolo' .
43008058	Om boros ka di Yesus do suminimbar , “ Otopot no kopio iti poboroson ku dokoyu do nopo dit a' po nopogkosusu i Abraham om hino oku no iyoho' , ” ka dau .
43008059	Om ongoi no daa'ddi do watu i tulun do Yohudi do pomodumpau diyolo' di Yesus , nga' ongoi no lisok i Yesus , om tongkiad noddi iyau di Walai'd Sasambayangan dot Agayo .
43009001	Tontok di manau-panau i Yesus , om kokito no dau o tulun di bolou do mantad di kosususu .
43009002	Om uhoto' no di tumatanud di Yesus , i Yesus . Boros ka diyolo' , “ Guru , nokuro tu' bolou mantad iti tulun di pogkosusuo' i' ? Iri tuu nokowonsoi iyau'd dusa o nokobungou dau ko' iri po i dusa di molohing dau ? ” ka diyolo' .
43009003	Om boros ka di Yesus do suminimbar , “ Okon i' ko' i dusa dau ko' dusa po di molohing dau o nokobolou dau , suwai ko' iti nopo om popokito nod tulun di koimayaan di Kinorohingan noo o milo'd momonsoi dot id tinan do tulun diti .
43009004	Mositi' no do momonsoi toko' do karaja' di minonuhu' doho' do maso pod anawau . Tu' tumuong i' motindo om aiso' no o tiso' pod tulun do milo'd kumaraja' .
43009005	Iyoho' no o tanawau do hiti'd pomogunan , do solinaid ku po do hiti'd pomogunan , ” ka dau .
43009006	Om koboros poddi di Yesus o miagal diri om pomodula' no iyau do hiri'd tana' , om piunango' no dau di tana' i dula' dau . Om polihuto' nogiddi dau i tana' di nounang diri do hiri'd mato di tulun diri .
43009007	Om boro-boros no i Yesus dot id tulun diri , “ Ongoi ponginglagup do hilo'd Kulam do Siluam , ” ka . ( Komoyon nopod boros do “ Siluam ” om “ sinuhu' ” . ) Om ongoi no i tulun diri ponginglagup . Om di nopoddi guminuli' iyau , om kokito noddi iyau .
43009008	Om oinsanan nopoddi i hiri'd songkoduwo di tulun diri , om i tulun di nokokito dau do mokipuhawang di gulu po do minomoros dot , “ Okon toi ko' ilo' i tulun dit oubas do poirikau do mokipuhawang diri ? ” ka .
43009009	Om haro'ddi ot id pogialatan diyolo' do minomoros dot , “ Ilo' nogi' kopio iri , ” ka . Nga' haro i' o momoros dot , “ Okon , ilo' nopo om koiyo-iyo no di tulun diri , ” ka . Nga' boros ka di tulun diri , “ Iyoho' nogi' bo iri , ” ka .
43009010	Om boros ka diyolo' dot id dau , “ Poingkuro kopio tu' kokito ko noddi ? ” ka diyolo' .
43009011	Om boros ka dau , “ Minongunang do tana' dot okooro' i tulun di roitan dot i Yesus , om polihuto' nogiddi dau dot id mato ku , om boro-boros no , ‘ Ongoi ponginglagup do hilo'd Kulam do Siluam , ’ ka . Om ongoi oku noddi . Om tontok di minonginglagup oku , om kokito oku noddi , ” ka dau .
43009012	Om ponguhot po iyolo' dau , “ Hinonggo noddi ino tulun ? ” ka . Om boros ka dau , “ Uka , a' oku no koilo , ” ka .
43009013	Tadau nopo di minongunang i Yesus do tana' do dula' dau o pinongunang , do pinopoungkalat di tulun do bolou'ddi , om nokoontok no do tadau'd Sabat . Om ngoyo' noddi i tulun do bolou di nolingasan diri posolowoto' di tulun do Parisi .
43009014	
43009015	Om iyolo' nogi' nga' minonguhot i' dau ondung poingkuro iyau do nokokito . Om boros ka dau , “ Linihut dau do burutak iti mato ku , om ongoi oku noddi ponginglagup om kokito oku noddi , ” ka dau .
43009016	Om haro'ddi o piro-piro di tulun do Parisi do minomoros dot , “ Okon i' kopio ko' mantad id Kinorohingan i tulun di minomonsoi'd miagal dino , tu' a' i' iyau momusou do tadau'd Sabat , ” ka . Nga' boros ka di piro-piro tulun do suwai , “ Poingkuro tuu kopio o tulun do kidusa do momonsoi do kongoimayaan do miagal diti ? ” ka . Om mogisuwai-suwai nopoddi o poboroson diyolo' .
43009017	Om uhoto' po kawagu di tulun do Parisi i tulun diri , “ Poingkuro o diya'd tosorou do pasal di tulun do pinopoungkalat do mato nu ? ” ka . Om boros ka di tulun diri , “ Iyau nopo om nabi , ” ka .
43009018	Nga' a' i' i piro-piro boyoon do tulun do Yohudi monongkuyaan do bolou i tulun diri do mantad di kosususu , om kokito noddi do tontok diri . Om lohowo' noddi diyolo' i molohing di tulun diri ,
43009019	om uhoto' no dot , “ Otopot nogi' dot iti i tanak dokoyu di bolou do mantad di nosusu i' ? Poingkuro'ddi tu' kokito iddi iyau do baino' ? ” ka diyolo' .
43009020	Om boros ka di molohing di tulun diri do suminimbar , “ Iti nogi' kopio i tanak dahai ; om otopot i' do bolou iyau do mantad di kosususu .
43009021	Nga' a' i' iyahai koilo ondung poingkuro'ddi iyau'd nokokito diti baino' . Om a' iyahai koilo ondung isai i pinopoungkalat do mato dau . Nga' uhoto' nopo ilo' tu' agayo no'lo' ; om milo no do mimpori-pori'd sumimbar , ” ka diyolo' .
43009022	Iyo pogiddi o pinoboros di molohing di tulun diri nga' ooris iyolo' di piro-piro boyoon do tulun do Yohudi ; tu' nokopogipapakat no iyolo' dot isai nopo o tulun di momoros dot i Yesus o Raja' do Gampamasi om a' no koino-ino do sumuang di walai'd sasambayangan .
43009023	Om iri no o kinapabarasan di molohing di tulun diri dot , “ Agayo no'lo' ; om uhoton nopo dokoyu iyau , ” ka .
43009024	Om lohowo' poddi kawagu diyolo' i bolou daa di gulu po , om barasai nod poingkaa , “ Sumpa' no do popoboros ko dit otopot . Oilaan i' dahai do kidusa i tulun diri , ” ka .
43009025	Om boros ka di tulun diri do suminimbar , “ Kidusa tuu ko' aiso' i tulun diri , nga' a' oku i' koilo . Nga' iso' noo o toilaan ku tu' nopo di gulu po om bolou oku , nga' baino' noddi om kokito oku no , ” ka dau .
43009026	Om uhoto' po kawagu diyolo' iyau , “ Nunu o winonsoi dau dot id diya' ? Poingkuro iyau do pinopoungkalat diya' ? ” ka diyolo' .
43009027	Om boros ka di tulun diri do suminimbar , “ Nosusui ku nori dot id dokoyu nga' a' kou i' minokinongou . Om nokuro daa tu' sirongou kou po kawagu ? Orohian kou i' daa iyokoyu do sumiliu'd tumatanud dau ? ” ka .
43009028	Om papalai noddi diyolo' iyau om boro-boros nod , “ Iya' i tumatanud dau ; okon i' ko' iyahai ! Iyahai nopo om tumatanud i' di Musa .
43009029	Oilaan i' dahai do Kinorohingan o minoro-boros dot id di Musa . Nga' iri nopo tulun diri , om a' i' iyahai koilo ondung honggo o tadon , ” ka diyolo' .
43009030	Om boros ka di tulun diri , “ Suwai no kopio dot a' kou koilo ondung honggo o tadon di tulun diri , om nokoungkalat no dau o mato ku , gisom do kokito oku noddi .
43009031	Oilaan toko' i' do tulun nopo di kidusa om a' i' do Kinorohingan pokinongohon , suwai ko' iri no i tulun di momusou'd Kinorohingan om i momonsoi'd korohian dau o pokinongohon dau .
43009032	Mantad poddi kinoimpuunon diti pomogunan om a' po nokoumbal do haro o nakahabar do tulun di milo do popoungkalat do mato do tulun di bolou do mantad di kosususu .
43009033	Ondung okon ko' mantad id Kinorohingan i tulun diri , om a' i' daa iyau milo do momonsoi'd nunu nopo , ” ka dau .
43009034	Om boros ka diyolo' do suminimbar , “ Nunu hoi ? Monuduk kopio ko daa dahai , iya' i' noponu'd dusa do mantad di kosususu ? ” ka . Om mantad poddi om a' no iyau posolokoyon di walai'd sasambayangan .
43009035	Om korongou no di Yesus dot a' noddi diyolo' posuangon di walai'd sasambayangan i tulun diri . Om ngoyo' noddi dau ihumo' i tulun diri om boro-boros nod , “ Monongkuyaan ko i' di Tanak do Tulun ? ” ka .
43009036	Om boros ka di tulun diri , “ Isai i tulun diri , oi Tuan ? Sunudai oku daa , om otumbayaan oku indo dau , ” ka .
43009037	Om boros ka di Yesus , “ Nokokito ko no dau . Om iyau no i monokiboro-boros diya' do dinondo , ” ka .
43009038	Om boros kaddi di tulun diri , “ Otumbayaan oku i' oi Tuhan , ” ka . Om otud noddi iyau dot id toguang di Yesus .
43009039	Om boros ka di Yesus , “ Kinorikatan ku nopo do hiti'd pomogunan om mongoi pomutus ; om kokito indo i tulun do bolou , om obolou i tulun di kokito , ” ka dau .
43009040	Om haro'ddi o piro-piro di tulun do Parisi di hiri do nokorongou di Yesus do minomoros do miagal diri , om uhoto' no diyolo' iyau , “ Do komoyon nu i' pama iyahai'd bolou ? ” ka diyolo' .
43009041	Om boros ka di Yesus do suminimbar , “ Ondung bolou kou daa , om a' kou nogi' kidusa . Nga' i minomoros kou do , ‘ Kokito i' iyahai , ’ ka , o popointalang kopio do kidusa kou po , ” ka dau .
43010001	Om boros ka kawagu di Yesus , “ Otopot no kopio iti poboroson ku do poingkaa : Iri nopo tulun di sumuang do kandang do dumba' do mindakod di pagar , om a' nogi' maya' di wawayaan , tu' mindakod nogi' do maya'd ralan do suwai , om manakau i' om parampuk .
43010002	Nga' tulun nopo di sumuang di kandang do maya' di wawayaan kopio , om gompomogompi' no di dumba' .
43010003	Iwangan i' di madtatamong do kandang i wawayaan do wayaan dau , om tuminong i' i dumba' do korongou di boros dau , do tontok do lohowon dau i dumba' dau do tikidon do mamarait i ngaran di dumba' , om woyoon dau i dumba' do sumoliwan .
43010004	Om kongosoliwan ngai' pondo i dumba' , om hiri nondod gulu do mamanau i gompomogompi'd dumba'ddi , om moyo' ngai' nopondo dau i dumba' tu' kotutun i' i dumba' do boros dau .
43010005	Om a' indo iyolo' tumanud do tulun do suwai , suwai ko' mogidu' nogi' iyolo' do mantad id tulun diri , tu' a' i' iyolo' kotutun do boros do tulun do suwai , ” ka di Yesus .
43010006	Om iti nopo poinukadan diti om sinusui di Yesus dot id diyolo' , nga' a' i' iyolo' kosuhut di komoyon kopio dau .
43010007	Om boros ka kawagu di Yesus , “ Otopot i' kopio iti poboroson ku do poingkaa : Iyoho' no i wawayaan do dumba' .
43010008	Koinsanai'ddi rumikot dot id gulu ko' iyoho' om mananakau no om parampuk . Nga' a' i' di dumba' pokinongohon o boros diyolo' .
43010009	Iyoho' no i wawayaan do dumba' . Isai nopo o sumuang do maya' doho' om aiso' no o koligagaanan ; om misuang-suang nopondo iyau om misoliwan-liwan do mongoi pangakan-ngakan .
43010010	Iri nopo tulun do manakau om mongoi no panakau , om mongoi pamatai , om mongoi pamaraag o korikatan dau . Nga' kinorikatan ku nopo iyoho' om mongoi pamasi'd tulun , om aiso' i' o kokurangan dot id suang do koposi-posion diyolo' .
43010011	Iyoho' no o miagal di gompomogompi'd dumba' dot osonong . Iri nopo gompomogompi'd dumba' dot osonong om posodia' i' do matai do bagi' di dumba' dau .
43010012	Tulun nopo di godsian om it okon ko' gompomogompi' di dumba' , om it okon ko' sanganu di dumba'ddi , om mogidu' i' do tumongkiad di dumba' , ondung haro o toni dot okito dau do rumikot . Om ngoyon nondo di toni tabpaai om ngoyon pogitongkiad-kiado' i dumba'ddi .
43010013	Om mogidu' nondo i tulun di godsian diri , tu' iri no gadsi' o kakarajaan dau . A' i' iyau mamadul di dumba' .
43010014	Iyoho' no o miagal do gompomogompi'd dumba' dit osonong . Poingkuro nopo i Tapa' do kotutun doho' , om iyoho' nga' kotutun no di Tapa' , om iyo oku no iyoho'ddi do kotutun di dumba' ku om iyolo' nga' kotutun i' doho' . Om posodia' oku do matai do bagi' diyolo' .
43010015	
43010016	Haro po o dumba'd suwai di doho'd songonuon , nga' a' i' iyolo' poinghompit do baanan do dumba'dti . Om iyolo' nga' apatut ku i' do ngoyon angatai , om mokinongou nondo iyolo' do boros ku . Om osiliu ngai' nondo iyolo' dot iso' po o baanan do dumba' om iso-iso' o gompomogompi' .
43010017	Osianan i' doho' i Tapa' tu' posodia' oku id matai , om apasi oku indo kawagu .
43010018	Aiso' i' o tiso'd tulun do milo'd mamatai doho' dot ondung a' ku iyau pologoson do mamatai doho' . Iyoho' i' o popologos do patayon oku . Om milo oku i' do popologos do tinan ku'd patayon , om milo oku'd masi kawagu . Tu' iri no o pinonuhuan doho' di Tapa' ku do momonsoi , ” ka di Yesus .
43010019	Om iri no i boros di Yesus do miagal diri o nokoimpuunon di tulun do Yohudi do mogisosongkiwal .
43010020	Om ogumu' o tulun do momoros dot , “ Norusadan iyau'd rogon ! Mulau iyau ! Nunu kopio o kopokinangahan dokoyu dau ? ” ka no .
43010021	Nga' haro indo i momoros dot , “ Tulun nopoddi norusadan do rogon om a' i' iyo'ddi o koboro-boroso' ! Milo toi o rogon do popoungkalat di bolou , do gisom do kokito nondo ? ” ka no .
43010022	Hilo' nopod Yorusalim nga' maso tomod do tulun do mamaramai di Tadau'd Agayo do Koponguramatan di Walai'd Sasambayangan dot Agayo . Tontok nopoddi nga' maso dot osogit .
43010023	Om mimpanau i Yesus do hiri'd kakilima di roitan do Kakilima di Suliman do hiri'd Walai'd Sasambayangan dot Agayo
43010024	do tontok di ruminikot i tulun dot ogumu' do tuminutuk dau , om boros ka diyolo' , “ Songkuro po toi koloido' do pologoson nu do mikoduwo o ginawo dahai ? Poboroso' nogi' kopio , ondung iya' kopio i Raja' do Gampamasi , ” ka .
43010025	Om boros ka di Yesus , “ Nokoboros ku no dokoyu , nga' a' kou i' monongkuyaan . Iri no i winonsoi ku dot id suang do ngaran do Tapa' ku , o popointalang kopio do pasal doho' .
43010026	Nga' a' kou i' monongkuyaan tu' a' kou i' nokohompit di dumba' ku .
43010027	Iri nopo dumba' ku om korongou i' do boros ku . Om kotutun oku i' diyolo' , om tumanud iyolo' doho' .
43010028	Onuan ku i' iyolo'd koposion dit otopot kopio om i poingompus , om a' no iyolo' apatai do gisom dot alaid . Om iso' pod tulun nga' aiso' i' o milo'd magahau diyolo' do mantad id doho' .
43010029	Iri nopo Tapa' ku , i pinapatahak diyolo' dot id doho' , om agayo i' ko' koinsanai'd nunu nopo . Om iso' pod tulun nga' aiso' no o milo'd magahau diyolo' do mantad id di Tapa' .
43010030	Iyoho' nopo om i Tapa' om iso-iso' i' , ” ka di Yesus .
43010031	Om ongoi po daa'ddi kawagu'd watu i tulun dot ogumu' do pomodumpau di Yesus .
43010032	Nga' boros ka di Yesus dot id diyolo' , “ Ogumu' no o nowonsoi ku dit ongosonong dot antang-antangan dokoyu , i pinonuhuan di Tapa' doho' do momonsoi . Om id pogialatan nopo di winonsoi ku'ddi , om honggo'ddi o kopomodumpahan dokoyu doho' ? ” ka dau .
43010033	Om boros ka di piro-piro tulun do Yohudi , “ Okon i' ko' i winonsoi nu dit ongosonong o kopomodumpahan dahai diya'd watu , nga' i mongindaraat ko'd Kinorohingan . Tulun ko i' daa toomod , om mingiyo-iyo ko id Kinorohingan , ” ka diyolo' .
43010034	Om boros ka di Yesus , “ A' toi nokotulis i' dot id suang do Tourat dokoyu o poingkaa : Boros kad Kinorohingan , ‘ Iyokoyu nopo om ponokokinorohingan i' , ’ ka , koii ?
43010035	Om oilaan toko' i' do poinggirot kasai' do gisom dot alaid i nokotulis dot id suang do Buuk do Kinorohingan , om ondung roitan do Kinorohingan do ponokokinorohingan i tulun di rumamit do boros dau ,
43010036	om nokuro tu' momoros kou'd mongindaraat oku'd Kinorohingan di momoros oku'd Tanak oku'd Kinorohingan ? Om pinili' oku i' di Tapa' om sinuhu' oku dau do mongoi'd hiti'd pomogunan .
43010037	Ondung a' ku winonsoi i pinonuhuan di Tapa' , om kada' kou ponongkuyaai doho' .
43010038	Nga' iyo nopodti tu' winonsoi ku i' iri , om ponongkuyaai kou no di winonsoi ku'ddi , dot a' kou piya monongkuyaan doho' . Om iri nondo o koilo-ilo dokoyu , om kosuhut kou nondo dot iyoho' nopo om i Tapa' om iso-iso' i' , ” ka di Yesus .
43010039	Om tumotos po daa iyolo'd mongoi panangkap di Yesus , nga' nokopoggidu' i' iyau do mantad id diyolo' .
43010040	Om guli' no i Yesus do hilo'd soborong do Bawang do Yordan , i kinoiyonon di Yohanis do minamatis do tulun di gulu po , om undorong no iyau'd hilo' .
43010041	Om rikot no o tulun dot ogumu' dot id dau . Om boros ka diyolo' , “ A' i' i Yohanis minomonsoi'd koimayaan , nga' ongotopot ngai' nopo i pinoboros dau do pasal do tulun diti , ” ka diyolo' .
43010042	Om ogumu'ddi o tulun do hiri do minonongkuyaan di Yesus .
43011001	Haro ot iso' tulun do roitan dot i Lasarus do poingiyon do hilo'd Baitani do poinsugku' di Maria om i Marta , i tobpinai dau .
43011002	Om i Maria no i tondu' do pinopotuntug do tumau dit owongi' do hiri'd gakod do Tuhan , om i minomoluhad diri di tobuk dau . Insan o maso , om sakit no i Lasarus .
43011003	Om posunudai no di duwo o tobpinai dau'd tondu' i Yesus do poingkaa , “ Tuhan , sumakit i tobpinai dahai di kosianan kopio nu'ddi , ” ka .
43011004	Om soira'ddi nokorongou i Yesus do habar diri , om boros ka dau , “ A' i' bo mongoit dot id kapatayon i toruol di Lasarus diri . Nga' nosiliu pogi' o miagal diri nga' maan i' do popoinggayo'd Kinorohingan , om koinggayo nondo i Tanak do Kinorohingan , ” ka dau .
43011005	Om osianan i' kopio i Yesus di Marta , om i Maria , om i Lasarus .
43011006	Nga' soira'ddi nokorongou i Yesus do sumakit i Lasarus , om tomod i' iyau do minundorong do hiri'd kinoiyonon dau do duwo po o tadau .
43011007	Om katalib poddi o duwo o tadau , om boro-boros nogi' iyau dot id tumatanud dau , “ Kainou gumuli' do hilo'd Yudia , ” ka dau .
43011008	Om boros ka diyolo' , “ Guru , wagu pod mantad di dumpahon ko daa di tulun do watu , om gumuli' ko no kawagu'd hilo' ? ” ka .
43011009	Nga' boros ka di Yesus , “ Okon toi ko' dangadau nopo om hopod om duwo jam do koloido' ? Tulun nopo di mamanau'd dangadau om a' i' kasadu tu' kokito i' iyau di mamanawau diti pomogunan .
43011010	Nga' iri nopondo tulun di mamanau do dongotuong om kasadu no , tu' aiso' i' o tanawau dot id dau , ” ka dau .
43011011	Om iyo noddi o pinoboros di Yesus . Om boros ka kawagu dau , “ Nokoodop no i Lasarus , i tambalut toko' , nga' ngoyon ku indo iyau posikai , ” ka dau .
43011012	Om boros ka di tumatanud di Yesus , “ Tuhan , ondung koodop toomod i Lasarus om olingasan i' iyau , ” ka .
43011013	Komoyon nopo kopio di Yesus diri om napatai i Lasarus . Nga' ondos daa diyolo' om koodop no kopio i Lasarus do komoyon di Yesus .
43011014	Om iri noddi o kinapabarasan kopio di Yesus dot id diyolo' do , “ Napatai no i Lasarus , ” ka .
43011015	Om boros ka kawagu di Yesus , “ Nga' uhang ku i' dot a' oku piya hino'd hilo' , tu' osonong nogindo kopio iti dot id dokoyu , om otumbayaan kou i' . Nga' kainou mongoi'd hilo'd di Lasarus do dinondo , ” ka dau .
43011016	Om boros kad i Tumas ( i roitan dot i “ Miapid ” ) dot id piro-piro tambalut dau , i sompi' ko' tumatanud di Yesus , “ Kainou tumanud nopo , om ookuro i' do tumonggoi toko' dau'd matai ! ” ka dau .
43011017	Tontok di nokorikot i Yesus dot id kinoiyonon diri , om apat no tadau di Lasarus do poillobong .
43011018	Baitani nopo om id somok do Yorusalim ; amu' i' korikot nod tolu kilomito o kosoduwo' .
43011019	Om ogumu' o tulun do mantad hiri'd Yudia do nokorikot do minongoi'd hiri'd di Marta om hiri'd di Maria do mongoi ponginsasamod diyolo' , tu' napatai no i tobpinai diyolo' .
43011020	Om soira'ddi nokorongou i Marta do rumikot i Yesus , om soliwan no iyau do minongoi ruba' di Yesus , nga' i Maria nopo om minundorong i' do hiri'd walai .
43011021	Om boros kad i Marta dot id di Yesus , “ Tuhan , ondung hiti ko daa do tontok diri , om atantu' no dot a' i' daa napatai i tobpinai ku .
43011022	Nga' iyo piya'ddi nga' oilaan ku i' do dinondo piya'dti nga' patahakon id Kinorohingan o nunu nopo i pokionuon do Tuhan dot id dau , ” ka dau .
43011023	Om boros ka di Yesus dot id di Marta , “ Apasi i' kawagu i tobpinai nu , ” ka dau .
43011024	Om boros ka di Marta do suminimbar , “ Oilaan ku i' dot apasi kawagu i Lasarus do posion kawagu i tulun do nangapatai do kopupuson diti pomogunan , ” ka dau .
43011025	Om boros ka di Yesus dot id di Marta , “ Iyoho' no i manahak do koposion om i mamasi kawagu do tulun do napatai . Om isai nopo o tulun dit otumbayaan doho' om apasi indo do mulong piya dot apatai iyau .
43011026	Om iri nopondo tulun di poimpasi kopio , it otumbayaan doho' om a' no matai do gisom dot alaid . Monongkuyaan koi'ddi ? ” ka dau .
43011027	Om boros ka di Marta do suminimbar , “ Tuhan , monongkuyaan oku i' do Tanak ko'd Kinorohingan , i Raja' do Gampamasi di rumikot do hiti'd pomogunan , ” ka dau .
43011028	Om koboros poddi di Marta o miagal diri , om ngoyo' no dau sunudai i Maria , i tobpinai dau . Om kanasai no dau iyau , “ Hiti i Guru , om momolohou iyau diya' , ” ka dau .
43011029	Om korongou poddi di Maria iri om olomus nopo iyau do miningkakat om ongoi no iyau solowot di Yesus .
43011030	Tontok nopoddi nga' a' po i Yesus nokorikot do hiri'd kampung diri . Hiri kasai' po iyau'd kinoiyonon di nokorubaan di Marta dau .
43011031	Om soira'ddi nokito di piro-piro tulun do Yudia di maso do monginsasamod di Maria do hiri'd walai do miningkakat i Maria , om osiau nopod suminoliwan ; om ongoi no iyolo' tanud dau , tu' ondos daa diyolo' om mongoi iyau pogihad do hiri'd lobong .
43011032	Om soira'ddi nokorikot i Maria do hiri'd kinoiyonon di Yesus , om di nokito dau i Yesus , om otud no i Maria do hiri'd toguang dau om boro-boros nod , “ Tuhan , ondung hiti ko daa do tontok diri , om atantu' no dot a' i' daa napatai i tobpinai ku , ” ka dau .
43011033	Om soira'ddi nokito di Yesus i Maria do mihad , om i tulun do Yudia di manud-tanud dau do songihad-ihad , om olisiu'ddi iyau , om osudu' iyau .
43011034	Om uhoto' no dau iyolo' , “ Hinonggo o pinamalabangan dokoyu dau ? ” ka . “ Kaino , oi Tuhan , mongoi ontong , ” ka diyolo' .
43011035	Om ihad noddi i Yesus .
43011036	Om boros kaddi diyolo' , “ Antangai pogi' , nga' a' no moti' ogina-gina' o kogoyoo' do kosianan dau di Lasarus ! ” ka .
43011037	Nga' haro i' ot id pogialatan diyolo' do minomoros do , “ Milo i' iyau'd poungkalat do tulun do bolou , om nokuro tu' a' kopio haro o winonsoi dau , om a' i' daa i Lasarus napatai ? ” ka .
43011038	Om osudu' tomod diri i Yesus om ongoi no iyau do hiri'd pinamalabangan . Om iri nopo lobong diri nga' luang i' do pampang , do sinompon do watu dot agayo .
43011039	Om boros kaddi di Yesus , “ Iduwo' ilo watu'd pinonompon , ” ka dau . Nga' boros kad Marta , i tobpinai di tulun di napatai'ddi , “ Nga' Tuhan , apat no tadau dau'd poillobong . Om outong no ! ” ka dau .
43011040	Om boros ka di Yesus dot id di Marta , “ A' ku toi nokoboros no diya' dot , ‘ Ondung monongkuyaan ko , om kokito ko indo do kogoyoo'd kuasa' do Kinorohingan ! ’ kangku , ” ka dau .
43011041	Om iduwo' noddi diyolo' i watu'ddi . Om tingaha' no i Yesus do hilo'd tawan om boro-boros nod , “ Pounsikou oi Apa' , tu' minokinongou ko i' doho' .
43011042	Oilaan ku i' do mokinongou kasai' ko doho' , nga' poboroson ku pogi' o miagal diti nga' parangahan ku'dti tulun do hiti ; om monongkuyaan i' iyolo' dot iya' o minonuhu' doho' , ” ka dau .
43011043	Om koboros poddi di Yesus o miagal diri , om pomolohou no iyau dot opuhod do poingkaa , “ Lasarus , soliwan ! ” ka .
43011044	Om soliwan no i tulun di napatai'ddi . Om iri nopo longon om gakod dau nga' nongorilitan pod kain di pomorilit do rata' , om rabas dau nga' poinsompon po di kain di pinonokop do rabas . Om boros kaddi di Yesus dot id tulun di hino'd hiri , “ Iduwo' dokoyu ilo kain dilo pinomorilit dau , om osonong i' iyau'd mamanau , ” ka dau .
43011045	Om ogumu'ddi ot id pogialatan di tulun do Yudia di nokorikot do minongoi'd hiri'd di Maria , do minonongkuyaan di Yesus , di nokokito iyolo' di nosiliu do miagal diri .
43011046	Nga' haro i' o piro-piro diyolo' do minongoi solowot di tulun do Parisi do minongoi poposunud di winonsoi di Yesus .
43011047	Om iri noddi o kinapaharaan di tulun do Parisi om i piro-piro boyoon dot imam do pogibara-barasan dot iyolo' ngai' di Gompomutus do Don Tugama' . Om boros ka diyolo' , “ Nunu no ma o wonsoyon toko'dti ? Ogumu'ddi kopio o koimayaan do wonsoyon di tulun diri !
43011048	Om ondung pologoson toko' iyau'd iyo kasai'ddi om oinsanan nopondo ilo tulun do monongkuyaan dau . Om alaid nopondo om rumikot nondo i momorinta' do Rum do mongoi pamaraag di Walai'd Sasambayangan dot Agayo om apatai o koinsanai'dti bansa' toko' ! ” ka diyolo' .
43011049	Om haro'ddi o songulun dot id pogialatan diyolo' , i roitan dot i Kayapas , i Boyoon dot Agayo dot Imam do toun diri , do minomoros dot , “ Aiso' no kopio o dokoyu'd toila-ilaan .
43011050	A' i' dokoyu osorou dot osonong nogid apatai o tiso' o tulun do sumowoli diti rayat ko' mantad dot oinsanan iti bansa'd apatai ? ” ka dau .
43011051	Otopot nopo kopio om iri nopo pinoboros di Kayapas diri om okon i' ko' mantad id dau'd pomusarahan . Nga' pinopoboros mantad iyau do matai nondo i Yesus dot i bansa'd Yohudi o kapatayan , tu' iyau i' o Boyoon dot Agayo dot Imam do toun diri .
43011052	Om okon i' ko' iri no bansa'd Yohudi o kapatayan di Yesus , suwai ko' monimung nogi' om popiiso' di tangaanak do Kinorohingan di nokopogitongkiad-kiad .
43011053	Om mantad nod tadau'ddi do minogiupakat i piro-piro boyoon do tulun do Yohudi do mamatai di Yesus .
43011054	Om iri noddi ot a' di Yesus nokointalangan kopio dot id tulun dot ogumu' do hilo'd Yudia . Om tongkiad no iyau do mantad hilo'd Yudia , om ongoi no dot id iso' o bandar di roitan dot Ipraim , it id somok di tana' do kowotuan . Om hilo' no iyau'd minundorong do mogiwoyo-woyo' di tumatanud dau .
43011055	Om tontok nopoddi nga' oruhai nod orikot i Tadau'd Agayo do Paska do tulun do Yohudi . Om ogumu' no o tulun do mantad hiri'd kokompungan do nokoongoi'd hilo'd Yorusalim do mongoi pomonsoi di natantu' mantad do wonsoyon do pomolidang do tinan do tintod di karamayan diri .
43011056	Om ihumo' no daa diyolo' i Yesus , om di nopo di pointimung iyolo'd hiri'd Walai'd Sasambayangan dot Agayo , om mogiboro-boros diri iyolo' do , “ Poingkuro no o dokoyu'd tosorou ? A' i' doti' iyau rumikot dot id karamayan diti'd baino' , ” ka no diyolo' .
43011057	Om pinoboros pogi' diyolo' o miagal diri nga' nokoponuhu' no i boyoon dot imam om i tulun do Parisi dot isai nopo diyolo' o koilo ondung honggo i Yesus , om mositi' nod posunudon , om atangkap indo diyolo' i Yesus .
43012001	Tontok dit onom po tadau dot a' orikot i Tadau'd Agayo do Paska , om ongoi no i Yesus do hilo'd Baitani . Om hilo' no o kinoiyonon di Lasarus , i pinasi kawagu di Yesus do mantad id kapatayon .
43012002	Om hilo' nod pinaakan diyolo' i Yesus , om maganu-anu nopo nga' i Marta . I Lasarus no om i tulun do suwai om songirikau do potorungak di Yesus do makan .
43012003	Om rikot noddi i Maria do kiinigit do tumau dit owongi' om agayo gatang , do haro i' doti' o satanga' lito do kogoyoo' di tumau'ddi . Om potuntugo' no dau i tumau'ddi do hiri'd kolung di Yesus , om luhado' nogiddi dau di tobuk dau . Om koponu' nopoddi di winongi' di tumau'ddi o hiri'd walai .
43012004	Nga' boros ka di Yudas Iskariot , i tiso' di tumatanud di Yesus nga' i pinapadagang di Yesus di koimbagu ---
43012005	om , “ Nokuro tu' a' nogi' padagangon ilo tumau'd owongi' do tolu nahatus o tusin do pirok o pamagatang , om patahakon nogindo i tusin di gatang diri dot id tulun do mosikin ? ” ka dau .
43012006	Kinapamarasan nopo di Yudas do miagal diri nga' okon i' ko' mamadul kopio iyau di tulun do mosikin , nga' mantad i' di kabanakaho' dau . Asaru' iyau do manganu'd tusin do mantad hiri'd poiiyanan do tusin di pogiuhupan diyolo' , tu' iyau i' o mongingigit di tusin diri .
43012007	Nga' boros ka di Yesus , “ Pologoso' nopo ilo tondu' ! Wonsoyon pogi' dau o miagal dilo' nga' maan di tadau'd kapamalabangan doho' .
43012008	Iri nopo tulun do mosikin om hino kasai' i' dot id pogialatan dokoyu , nga' iyoho' nopo om a' i' hino kasai' , ” ka dau .
43012009	Om ogumu'ddi o tulun do Yohudi do nokorongou do hilo'd Baitani i Yesus , om ongoi noddi iyolo'd hilo' . Om kinaangayan nopo diyolo'd hilo' nga' okon nopo ko' mongoi solowot di Yesus , nga' mongoi nogi' ontong di Lasarus i pinasi di Yesus do mantad id kapatayon .
43012010	Om iri no daa'ddi o kapamatayan di piro-piro o boyoon dot imam di Lasarus piya ,
43012011	tu' iyau no o kabayayat dot ogumu' di tulun do Yohudi do tumongkiad diyolo' om tumanud nogindo di Yesus om otumbayaan iyolo' dau .
43012012	Tadau noddi kawagu om korongou no i tulun dot ogumu' di ruminikot do mongoi pamaramai do Paska , do hiri nod tanga'd ralan i Yesus do pakayaan do hilo'd Yorusalim .
43012013	Om ongoi noddi iyolo' panganu do papa' do palma , om ngoyo' no diyolo' rubao' i Yesus , do mikuwo'd sanggara-gara' do popimboros do poingkaa , “ Royohon no o Kinorohingan ! Barakatan nod Kinorohingan i rumikot dot id suang do ngaran do Tuhan . Barakatan nod Kinorohingan i Raja' dot Israil ! ” ka diyolo' .
43012014	Om ongoyo' no di Yesus o songinan o kaladai dit okoro' po , om sakai no iyau'ddi . Om kabayaai noddi i nokotulis dot id suang do Buuk do Kinorohingan do poingkaa ,
43012015	“ Kada' kooris , oi bandar do Sion ! Antangai pogi' nga' rumikot no i Raja' nu , do poinsakai'd kaladai dit okoro' po ! ” ka .
43012016	Tontok nopoddi om a' po i tumatanud di Yesus kosuhut do komoyon ngai'ddi . Nga' koinggayo poddi i Yesus di napasi kawagu iyau do mantad id kapatayon , om kosorou nogiddi diyolo' dot iri nopo i winonsoi di tulun diri dot id di Yesus nga' nokotulis mantad no dot id Buuk do Kinorohingan dot iyau o komoyon .
43012017	Om iri nopoddi tulun di hino do tontok di linohou di Yesus i Lasarus do sumoliwan do mantad hiri'd lobong , om minamasi dau do mantad id kapatayon om popimboros nopoddi do pasal diri .
43012018	Om iri no o kinorikatan di tulun dot ogumu' dot id di Yesus tu' nokorongou no iyolo' dot iyau o minomonsoi do koimayaan diri .
43012019	Om boros ka di tulun do Parisi do mogiboro-boros , “ Aiso' no o milo toko'd wonsoyon ! Antangan nopo nga' oinsanan nopo moti' o tulun do hiti'd pomogunan do tumanud dau ! ” ka diyolo' .
43012020	Id pogialatan nopo di tulun do minongoi'd hilo'd Yorusalim do mongoi sambayang do tontok do tadau'd agayo'ddi om haro o piro-piro tulun do Yunani .
43012021	Om ongoi no iyolo' solowot di Pilipus om boro-boros nod , “ Tobpinai , ondung milo daa om orohian daa iyahai do sumolowot di Yesus , ” ka diyolo' . ( I Pilipus nopoddi nga' mantad hilo'd Baitsaida , i hilo'd Galilia . )
43012022	Om ngoyo' no di Pilipus posunudo' iri dot id di Andarias , om piwoyo' nogiddi iyolo' do minongoi pomisunud di Yesus .
43012023	Om boros ka di Yesus dot id diyolo' , “ Norikot noddi i maso do poinggoyoon i Tanak do Tulun .
43012024	Otopot i' kopio iti poboroson ku do poingkaa : Ondung a' potonomon do hilo'd tana' o sowatu o gandum do gisom dot apatai iri , om sowatu-watu kasai' no iri . Nga' ondung apatai i sowatu o gandum diri , om milo nogindo do mongua' dot asapou .
43012025	Tulun nopo dit osianan do dau'd koposion om okon nogi' dot atagakan di koposion dau . Nga' tulun nopo dit okon ko' dau nod koposion o kosianan do hiti'd pomogunan diti , om ogompi' nogindo dau iri do kumaa dot id koposion dit otopot kopio om i poingompus .
43012026	Tulun nopo dit orohian do momonsoi'd karaja' ku om mositi' no do tumanud doho' ; om kowoyo' indo doho' do hinonggo oku nopo do poundorong . Tulun nopo di momonsoi'd karaja' ku om momusou no di Tapa' ku , ” ka di Yesus .
43012027	Om boros ka kawagu di Yesus , “ Agangau'ddi o ginawo ku ; om nunu po mando o poboroson ku'dti do dinondo ? Poboroson ku tuu o poingkaa , ‘ Apa' , poiduwo' oku do mantad id maso'dti , ’ kangku tuu ? Nga' kinorikatan ku nopo om mongoi nogi' kopio pomurimon do koinggoritan do maso'dti .
43012028	Poinggoyoo' no o ngaran nu , oi Apa' ! ” ka di Yesus . Om korongou noddi o boros do mantad hilo'd tawan do minomoros do poingkaa , “ Nokoinggayo' ku no iri , om poinggoyoon ku pondo kawagu , ” ka .
43012029	Om iri tulun dot ogumu' di hino'd hiri nga' nongkorongou i' di boros diri . Om boros ka diyolo' , “ Tinggoron ! ” ka . Nga' haro i' o minomoros dot , “ Okon ! Moloikat i' iri do minoro-boros dau , ” ka .
43012030	Om boros kaddi di Yesus dot id diyolo' , “ Norongou pogi' i boros diri nga' maan do parangahan dokoyu om okon i' ko' iyoho' o porongohon .
43012031	Dinondo nopodti om norikot no o maso do kopomutusan diti pomogunan ; om dinondo no dot alaon i boyoon diti pomogunan .
43012032	Nga' iyoho' nopo , om koinsawat oku nopondo do mantad hiti'd pomogunan , om mamayayat oku nondo dot ogumu' o tulun do rumikot dot id doho' , ” ka dau .
43012033	Om pinoboros pogi' dau o miagal diri nga' poposunud iyau do kowoyo-woyoo' dau'd matai .
43012034	Om boros ka di tulun dot ogumu' dot id dau , “ Tumanud nopo di Tourat dahai om poimpasi kasai' i' i Raja' do Gampamasi . Om nokuro'ddi tu' poboroson nu do mositi' do poinsawaton i Tanak do Tulun do mantad hiti'd pomogunan ? Isai toi i Tanak do Tulun diri ? ” ka diyolo' .
43012035	Om boros ka di Yesus do suminimbar , “ Oruuhai i tanawau do hino dot id pogialatan dokoyu . Iyo nopoddi , om mamanau kou no do solinaid pod hino i tanawau , om a' kou i' orikatan di totuong . Tulun nopoddi mamanau dot id suang do totuong , om a' i' koilo ondung honggo o pakayaan dau .
43012036	Ponongkuyaai kou no di tanawau'ddi do solinaid po di tanawau dot id pogialatan dokoyu , om osiliu kou i' do tangaanak do tanawau , ” ka di Yesus . Om koboros poddi di Yesus o miagal diri , om tongkiad no iyau do mantad hiri om a' noddi iyau minintalang dot id diyolo' .
43012037	Mulong piya dot ogumu' no o koimayaan do nowonsoi di Yesus dot id toguang diyolo' , nga' a' po iyolo' monongkuyaan dau .
43012038	Om kabayaai noddi i pinoboros di Nabi Yosaya do poingkaa , “ Tuhan , isai poo o monongkuyaan di pinoboros dahai ? Isai poo o pokitonon di sinundu do Tuhan ? ” ka .
43012039	Iti no ot a' diyolo' koponongkuyaan tu' nokoboros mantad no di Yosaya o poingkaa , “ Boros kad Kinorohingan ,
43012040	‘ Bolohon ku o mato diyolo' , om pokodohon ku o ginawo diyolo' ; om a' indo kokito o mato diyolo' , om a' kosuhut o pomusarahan diyolo' . Om a' iyolo' koguli' dot id doho' ; om a' ku iyolo' olingasan , ’ ka , ” ka dau .
43012041	Minomoros pogi' i Yosaya do miagal diri nga' nokokito no iyau do kagayaan di Yesus , om nokopimboros iyau do pasal dau .
43012042	Iyo piya'ddi nga' ogumu' i' o tulun dot id pogialatan piya di piro-piro boyoon do tulun do Yohudi do minonongkuyaan di Yesus . Nga' a' i' iyolo' katama' do popoboros kopio , tu' ooris iyolo' dot a' pabanaron di tulun do Parisi do sumuang di walai'd sasambayangan .
43012043	Orohian nogi' iyolo' do royohon do tulun ko' mantad do pusohon do Kinorohingan .
43012044	Om boros kaddi di Yesus dot opuhod , “ Iri nopo tulun dit otumbayaan doho' , om okon i' ko' iyoho' o kotumbayaan dau , suwai ko' i minonuhu' doho' .
43012045	Om iri tulun di kokito doho' nga' kokito no di minonuhu' doho' .
43012046	Ruminikot oku do hiti'd pomogunan do miagal do tanawau , om a' indo koundorong dot id totuong o koinsanai'd tulun dit otumbayaan doho' .
43012047	Tulun nopo di korongou do ponudukan ku , om a' indo tumanud diri , om okon no ko' iyoho' o momohukum dau . Tu' okon i' ko' mongoi pomohukum o kinorikatan ku do hiti'd pomogunan , suwai ko' mongoi pamasi'd tulun do hiti'd pomogunan .
43012048	Iri nopo tulun di magada' doho' om it a' mokinongou do boros ku , om haro no i momutus dau . Iti no boros di pinolombus ku o momutus dau dot orikot o kopupuson diti pomogunan .
43012049	Tu' a' oku i' moro-boros do tumanud do doho'd korohian ; suwai ko' iri i Tapa' , i minonuhu' doho' , o monuhu' doho' do popoboros dit apatut ku'd poboroson om popolombus dit apatut ku'd polombuson .
43012050	Om oilaan ku i' dot iri nopo ponuhuan dau'ddi om manahak do koposion dit otopot kopio om i poingompus . Om poingkuro nopo i pinotuduk di Tapa' ku dot id doho' , om iri no o polombuson ku , ” ka dau .
43013001	Di nopo di sangadau po dot a' orikot i Tadau'd Agayo do Paska , om oilaan no di Yesus do norikot noddi i maso dau do tumongkiad diti pomogunan , om gumuli' nondo iyau dot id Tapa' dau . Om osianan i' iyau di tulun do hiti'd pomogunan , i nosiliu do dau'd songonuon , om osianan kasai' i' iyau diyolo' do gisom do kopupuson .
43013002	I Yesus nopo om i tumatanud dau om maso no diyolo' do makan do dongotuong . Om nokosuang no di Rogon o korohian dot araat dot id suang do ginawo di Yudas , i tanak di Simun Iskariot , do mongoi papadagang di Yesus .
43013003	Om oilaan di Yesus do nakatahak ngai' no di Tapa' o koinsanai'd kuasa' dot id dau . Om oilaan dau do mantad iyau dot id Kinorohingan om gumuli' kawagu iyau dot id Kinorohingan .
43013004	Om iri noddi o kinoingkakatan dau , mikuwo'd minongidu' di rasuk dau dit id soibau , om poogkoso' no dau o tuala' dot id tawak dau .
43013005	Om potungu noddi iyau do waig dot id iso' o mimpun , om timpuun no do mongoug do lapap di tumatanud dau . Om i tuala do poingagkos dau o pomihid dau .
43013006	Om korikatai noddi dau i Simun Pitrus do mongoug , om boro-boros no i Simun Pitrus , “ Tuhan , nokuro tu' iya' nogi' o mongoug do gakod ku ? ” ka .
43013007	Om boros ka di Yesus do suminimbar , “ A' ko po kosuhut diti wonsoyon ku do dinondo poo , nga' kosuhut ko indo do koimbagu , ” ka .
43013008	Nga' boros ka di Pitrus , “ Atuuk , Tuhan , kada' nogi' kopio pongoug do lapap ku ! ” ka . Nga' boros ka di Yesus do suminimbar , “ Ondung a' ku iya' ougan , om okon ko no ko' tumatanud ku , ” ka .
43013009	Om boros ka di Simun Pitrus , “ Iyo nopoddi , oi Tuhan , om okon nopo ko' lapap o pokiowugan ku nga' longon po om tulu ku ! ” ka dau .
43013010	Om boros ka di Yesus dot id di Pitrus , “ Tulun nopo di nokopodsu' om opulang ngai' no o tinan . Om a' no minog do pulangan kawagu ; suwai ko' iri po lapap dau ot ougan . Ongopulang kou nodti , nga' a' po mando oinsanan , ” ka dau .
43013011	( Oilaan no di Yesus i tulun di papadagang dau . Om iri no o kinapabarasan dau dot , “ Ongopulang kou nodti , nga' a' po mando oinsanan , ” ka . )
43013012	Om koougai poddi di Yesus o lapap diyolo' , om pakayo' no kawagu dau i rasuk dau dit id soibau om irikau no iyau kawagu . Om boros kaddi dau dot id diyolo' , “ Kosuhut kou i' di winonsoi ku dot id dokoyu di tiinu'ddi ?
43013013	Roitan oku dokoyu'd Guru om Tuhan . Om iyo nogi' kopio'ddi .
43013014	Om ondung mongoug oku do lapap dokoyu , iyoho' i Tuhan om Guru dokoyu , om iyokoyu nga' apatut nogi' do mogioug-oug do lapap .
43013015	Om winonsoi ku o miagal diri do maan dokoyu'd omitanan , om momonsoi kou indo iyokoyu do miagal di winonsoi ku dot id dokoyu .
43013016	Otopot i' kopio iti poboroson ku dot id dokoyu do poingkaa : turipon nopo om a' i' agayo ko' i tuan dau , om i sinuhu' nga' a' i' agayo ko' i minonuhu' .
43013017	Ondung nongoilaan ngai' dokoyu iti , om olumaag kou no ondung wonsoyon dokoyu o miagal diti .
43013018	Iti nopo poboroson ku'dti om okon i' ko' koinsanai dokoyu o komoyon ku . Oilaan ku i' ondung isai ngai' i nongopili' ku . Nga' haro i' o nokotulis dot id suang do Buuk do Kinorohingan , di mositi' dot abayaan do poingkaa , ‘ Iri nopo tulun di potorungak doho'd makan , om sumaap indo doho' , ’ ka .
43013019	Om poboroson mantad ku iti dot id dokoyu dot a' po osiliu iti , tu' osiliu nopondo o miagal diri , om monongkuyaan kou nondo dot iyoho' i roitan dot IYOHO' I HINO KASAI' .
43013020	Otopot no kopio iti poboroson ku do poingkaa : Isai nopo o tulun di rumamit do tulun di suhuon ku om rumamit no doho' . Om isai nopo i rumamit doho' om rumamit no di minonuhu' doho' , ” ka di Yesus .
43013021	Om koboros poddi di Yesus o miagal diri , om tumongob tomod diri iyau . Om boros kaddi dau , “ Otopot no kopio iti poboroson ku dokoyu do haro nondo o songulun dot id pogialatan dokoyu do papadagang doho' , ” ka dau .
43013022	Om pogioontong nopo i tumatanud dau do mikuwo'd osuayan tu' a' i' iyolo' koilo ondung isai o komoyon dau .
43013023	Iri nopo tumatanud di Yesus di kosianan kopio dau om poirikau do hiri'd toning di Yesus .
43013024	Om bourai no iyau di Simun Pitrus do monuhu' dau do monguhot di Yesus ondung isai kopio o komoyon dau .
43013025	Om topis noddi di Yesus i tumatanud diri , om ponguhot nod , “ Isai i komoyon nu'ddi , oi Tuhan ? ” ka .
43013026	Om boros ka di Yesus do suminimbar , “ I tulun dit onuan ku'd roti di potobungon ku do hilo'd mangkuk , ” ka dau . Om anu no i Yesus dot iso' o roti om potobungo' no dau do hiri'd mangkuk ; om patahako' noddi dau di Yudas , i tanak di Simun Iskariot .
43013027	Om karamit poddi di Yudas i roti , om suang no o Rogon dot id ginawo dau . Om boros kaddi di Yesus dot id dau , “ Lomusai nogi' kopio do momonsoi i korohian nu'd momonsoi , ” ka dau .
43013028	Om aiso' i' o tiso' diyolo' di makan do hiri do kosuhut ondung nokuro tu' minomoros i Yesus dot iyo'ddi dot id di Yudas .
43013029	Om haro i' o kosorou do minonuhu' i Yesus di Yudas do mongoi pomoli di maan diyolo' dot id poginakanan diri , ko' minonuhu' po do mongoi panahak di tulun do mosikin do tusin dot ongokuuri' — tu' i Yudas i' o mongingigit di tusin diyolo' .
43013030	Om karamit poddi di Yudas i roti'ddi , om pitilombus nopo iyau do suminoliwan . Om otuong no do tontok diri .
43013031	Om kapamanau poddi i Yudas , om boro-boros no i Yesus do poingkaa , “ Poinggoyoon noddi do baino' i Tanak do Tulun , om Kinorohingan nga' koinggayo nondo dot iyau o kopoinggayo .
43013032	Ondung koinggayo o Kinorohingan dot iyau o popoinggayo , om iyau nga' poinggoyoon indo do Kinorohingan , do Kinorohingan o popoinggayo , om oruhai no do poinggoyoon iyau'd Kinorohingan .
43013033	Oi tangaanak ku , a' oku no alaid do poinsugku' dokoyu . Om ihumon oku no daa'ndo dokoyu , nga' poingkuro nopo i nokoboros ku dot id piro-piro boyoon do tulun do Yohudi , om iyo iddi o poboroson ku dokoyu tu' a' kou indo koongoi do hiri'd kinoiyonon di ngoyon ku .
43013034	Iti no o ponuhuan do wagu do poboroson ku dot id dokoyu : Pogiinsian-sian kou no . Om poingkuro oku nopo do nosianan dokoyu , om apatut dot iyokoyu nga' iyo nogiddi do mogiinsian-sian .
43013035	Ondung mogiinsian-sian kou , om oinsanan nopondo o tulun do koilo do tumatanud kou doho' , ” ka di Yesus .
43013036	Om boros ka di Simun Pitrus do minonguhot di Yesus , “ Honggo o ngoyon nu , oi Tuhan ? ” ka . Om boros ka di Yesus do suminimbar , “ Hilo' nopod ngoyon ku om a' ko po milo'd moyo' do dinondo poo . Nga' kosusuhut ko nopo doho' om koimbagu , ” ka .
43013037	Om boros ka kawagu di Pitrus do minonguhot , “ Tuhan , nokuro tu' a' oku milo'd moyo' diya' do dinondo poo ? Uhang ku i' do patayon oku dot iya' o kapamatayan ! ” ka dau .
43013038	Om boros ka di Yesus do suminimbar , “ Otopot i' toi kopio dot uhang nu'd patayon ko dot iyoho' o kapamatayan ? Ilaai no , dot a' po koponingkukuhuk o manuk do tiinu' , om intolu nu no poboroso' dot a' ko kotutun doho' ! ” ka .
43014001	Om boros ka di Yesus dot id diyolo' , “ Kada' kou katangkabo . Kotumbayaai kou nod Kinorohingan om kotumbayaai kou doho' .
43014002	Hilo' nopod walai di Tapa' ku om ogumu' i' o tiyonon . Om mongoi oku'd hilo' do mongoi posodia' do tiyonon dokoyu . Om a' ku i' daa poboroson iti dot id dokoyu ondung a' daa iti otopot kopio .
43014003	Om koongoi oku pondo koposodia' do tiyonon dokoyu , om gumuli' oku nogindo do mongoi pangangat dokoyu , om hinonggo oku nopondod poingiyon , om hiri kou no iyokoyu .
43014004	Om koilo kou i' do ralan do kumaa'd hiri'd kinoiyonon di ngoyon ku , ” ka dau .
43014005	Om boros kaddi di Tumas dot id di Yesus , “ Tuhan , a' i' iyahai koilo ondung honggo o ngoyon nu , om poingkuro nondo iyahai'd koilo do ralan do kumaa'd hilo' ? ” ka dau .
43014006	Om boros ka di Yesus do suminimbar , “ Iyoho' no i ralan , i katapatan , om i koposion ! Om iso' pod tulun nga' aiso' i' o korikot dot id di Tapa' , ondung a' sumusui doho' .
43014007	Ondung kotutun kou doho' , om atantu' no do kotutun kou no di Tapa' ku . Om nokotutun kou noddi dau , om nokokito kou dau , ” ka di Yesus .
43014008	Om boros kad Pilipus dot id di Yesus , “ Tuhan , pokitono' daa iyahai di Tapa' , om a' indo iyahai muhot-uhot , ” ka dau .
43014009	Nga' boros ka di Yesus do suminimbar , “ Alaid oku no do mugku-sugku' dokoyu , om a' ko po kotutun doho' oi Pilipus ? Iri nopo tulun di nokokito doho' , om nokokito no di Tapa' . Om nokuro tu' momoros ko po dot , ‘ Pokitono' daa iyahai di Tapa ’ ka ?
43014010	Oi Pilipus ! A' ko i' otumbayaan dot iyoho' nopo om i Tapa' om iso-iso' i' ? Iti nopo poboroson ku diya'dti om okon i' ko' pimpori-porian ku . Iri i Tapa' , i poingiso' doho' o momonsoi ngai'dti .
43014011	Kotumbayaai no doho' , dot iyoho' nopo om i Tapa' om iso-iso' i' . Nga' ondung a' ko otumbayaan diri , om kotumbayaai poo dot i nongowonsoi ku o koponongkuyaan .
43014012	Otopot no kopio iti poboroson ku do tulun nopo di monongkuyaan doho' , om milo no do momonsoi do miagal di winonsoi ku — om agayo ko' iri nga' milo i' dau do wonsoyon — tu' mongoi oku no do hilo'd Tapa' .
43014013	Om nunu nopo o pokionuon dokoyu dot id suang do ngaran ku , om wonsoyon ku nori dot id dokoyu , om koinggayo i' i Tapa' dot i Tanak o popoinggayo .
43014014	Nunu nopo i pokionuon dokoyu dot id suang do ngaran ku , om wonsoyon ku no iri , ” ka di Yesus .
43014015	Om boros ka kawagu di Yesus , “ Ondung osianan kou doho' , om wonsoyon i' dokoyu i ponuhuan ku .
43014016	Pokionuon ku nondo di Tapa' om onuan kou nondo dau do Gomponguhup do suwai , i poinsugku' kasai' dokoyu do gisom dot alaid .
43014017	Iri nopo gomponguhup diri nga' i Rusod do Kinorohingan , i popointalang dit otopot do pasal do Kinorohingan . Iti nopo tulun do hiti'd pomogunan dit a' otumbayaan om a' i' milo do rumamit dau , tu' a' i' iyolo' kokito om a' iyolo' kotutun dau . Nga' iyokoyu nopo om kotutun i' dau , tu' poinsugku' i' iyau dokoyu om poingiso' nondo iyau dokoyu .
43014018	A' ku i' iyokoyu tongkiadan tomod dot iyokoyu-koyu do miagal di tangaanak dot aiso' o molohing ; tu' gumuli' oku indo kawagu dot id dokoyu .
43014019	Oruhai no dot a' kokito doho' iti tulun do hiti'd pomogunan . Nga' kokito kou indo iyokoyu doho' ! Om apasi kou indo , tu' poimpasi oku i' .
43014020	Osiliu nopondo o miagal diri , om oilaan nogindo dokoyu dot iyoho' om i Tapa' nga' iso-iso' i' , om iyokoyu nga' poingiso' i' doho' , om iyoho' nga' poingiso' dokoyu .
43014021	Tulun nopo di rumamit di ponuhuan om i momonsoi'ddi , om osianan no doho' o tulun diri . Om i Tapa' ku nga' osianan i' di tulun dit osianan doho' . Om iyoho' nga' osianan i' do tulun diri om mintalang oku dot id dau , ” ka di Yesus .
43014022	Om ponguhot no i Yudas ( okon i' ko' i Yudas Iskariot ) di Yesus , “ Tuhan , nokuro tu' mintalang ko dot id dahai om a' ko indo mintalang dot id tulun do suwai di hiti'd pomogunan ? ” ka dau .
43014023	Om boros ka di Yesus do suminimbar , “ Tulun nopo dit osianan doho' , om mumboyo' i' do ponudukan ku . Om osianan i' i Tapa' ku do tulun diri . Om rumikot nondo iyahai di Tapa' ku dot id dau om mundorong iyahai dot id dau .
43014024	Tulun nopo dit a' osianan doho' om a' no tumanud di ponudukan ku . Om iri nopo ponudukan di norongou dokoyu'ddi om okon i' ko' mantad id doho' , suwai ko' mantad i' dot id di Tapa' , i minonuhu' doho' .
43014025	Om poboroson ngai' ku nopo iti do solinaid po do poinsugku' oku dokoyu .
43014026	Nga' iri indo i Rusod do Kinorohingan , i Gomponguhup di suhuon di Tapa' dot id suang do ngaran ku o monuduk dokoyu do koinsanai'ddi , om poposorou dokoyu do koinsanai di pinosunud ku dokoyu .
43014027	Poopungan ku iyokoyu do kosimbayanan do ginawo . Om i kosimbayanan do mantad id doho' o patahakon ku dokoyu . Iri nopo patahakon ku'ddi om a' i' miagal di patahakon diti pomogunan dot id dokoyu . Kada' kou katangkabo om kada' kou kooris .
43014028	Nokorongou kou no doho' do minomoros do poingkaa , ‘ Mamanau oku nondo nga' gumuli' oku i' kawagu dot id dokoyu , ’ kangku . Ondung osianan kou doho' , om otood kou i' do mongoi oku do hilo'd di Tapa' , tu' i Tapa' nopo om agayo i' ko' iyoho' .
43014029	Om posunudon mantad ku iti dot id dokoyu do dinondo , dot a' po angabayaan ngai' iti ; angabayaan ngai' nopondo iti om otumbayaan kou nondo .
43014030	A' ku no ponoruon o poboroson ku dokoyu , tu' norikot no o maso do korikatan di boyoon diti pomogunan . Nga' aiso' i' o kuasa' dau dot id sawat ku .
43014031	Nga' a' no kopio milo dot a' ongosiliu ngai' o miagal diri om koilo indo o tulun do hiti'd pomogunan dot osianan oku di Tapa' om momonsoi oku do koinsanai'ddi ponuhuan di Tapa' doho' . Kainou tumongkiad do mantad hiti , ” ka di Yesus .
43015001	Om boros ka kawagu di Yesus , “ Iyoho' no o miagal do guas dot anggur dit otopot kopio , om i Tapa' ku o gompomogompi' di guas dot anggur .
43015002	Pointikid-tikid do raan dit a' mongua' , om tutuon no dau , om pointikid-tikid do raan di mongua' om piralapan dau o roun , om pillanggaan dau i raan om sumapou indo o tua' .
43015003	Ongolidang kou no tu' i ponudukan do pinotuduk ku dokoyu o nokolidang .
43015004	Miso' kasai' kou no doho' om poingiso' kasai' oku indo iyoho' dokoyu . Iri nopo raan om a' i' milo do mongua' dot ondung a' poindokot kasai' di guas . Om iyokoyu nga' milo nopod mongua' om poingiso' kasai' kou doho' .
43015005	Iyoho' no i guas dot anggur om iyokoyu i raan di guas dot anggur . Iri nopo tulun di poingiso' kasai' doho' om poingiso' oku iyoho' dau om mongua' no dot asapou ; tu' ondung potongkiad kou doho' , om aiso' i' o milo dokoyu'd wonsoyon .
43015006	Iri nopondo tulun dit a' poingiso' doho' om pataamon no do miagal di raan , om rumiou nondo . Om iri nopo raan do miagal diri om timungon nondo om pataamon do hiri'd tapui do tutudan .
43015007	Ondung poingiso' kasai' kou doho' om poingopi' dot id suang do ginawo dokoyu i ponudukan ku , om pokianu kou no di Tapa' do nunu nopo i korohian dokoyu ; om patahakon indo dau i pokionuon dokoyu'ddi .
43015008	Ondung ogumu' o tua' dokoyu , om koinggayo no i Tapa' ku ; om osiliu kou nondo kopio do tumatanud ku .
43015009	Om poingkuro nopo i Tapa' dot osianan doho' , om iyo oku no iyoho'ddi dot osianan dokoyu . Om mositi' no do miagal di kowoyo-woyoo' do tulun di kosianan ku o kowoyo-woyoo' dokoyu .
43015010	Ondung mumboyo' kou di ponuhuan ku , om ogirot kasai' kou no dot id kosianan ku , do miagal doho' tu' ogirot kasai' dot id kosianan di Tapa' tu' mumboyo' oku i' di pinonuhuan dau .
43015011	Posunudon ngai' ku nopo iti dot id dokoyu , om haro i' o kataadan di mantad id doho' dot id suang do ginawo dokoyu , om otood kou indo kopio om aiso' o koiyo di kataadan dokoyu'ddi .
43015012	Iti no o ponuhuan ku : pogiinsian-sian kou no do miagal doho' tu' nosianan dokoyu .
43015013	Tulun nopo dit osianan kopio do tambalut dau om uhang no dot iyau ot apatai ko' apatai po i tambalut dau .
43015014	Iyokoyu no o tambalut ku ondung momonsoi kou no di ponuhuan ku dokoyu .
43015015	A' ku no iyokoyu roitan do susuhuon , tu' susuhuon nopo om a' i' koilo ondung nunu i wonsoyon di tuan dau . Roitan ku no iyokoyu do tambalut tu' nokosunud ngai' ku no dokoyu i nongorongou ku do mantad id di Tapa' .
43015016	Okon i' ko' iyokoyu o minomili' doho' , suwai ko' iyoho' o minomili' dokoyu , om iyoho' o monuhu' dokoyu do mongua'd asapou — i tua' dit a' rumaag . Om onuan kou indo di Tapa' do nunu nopo i pokionuon dokoyu dau dot id suang do ngaran ku .
43015017	Iti no o ponuhuan ku dokoyu : Pogiinsian-sian kou no , ” ka di Yesus .
43015018	Om boros ka kawagu di Yesus , “ Soira' nopo do karaatan kou'd tulun do hiti'd pomogunan , om soroho' no dokoyu dot iyoho' i' o nokopogulu do kinaraatan diyolo' .
43015019	Ondung posokodung kou diti tulun do hiti'd pomogunan , om kosianan kou i' daa diyolo' do miagal di tulun di kosokodung diyolo' . Nga' nopili' ku no iyokoyu om a' kou i' posokodung di tulun do hiti'd pomogunan , om a' kou noddi kosokodung diyolo' . Om iri no o kokuwaan dot araatan dokoyu iti tulun do hiti'd pomogunan .
43015020	Soroho' no dokoyu i nokoboros ku dokoyu dot , ‘ Iri nopo susuhuon om a' i' agayo ko' i tuan dau , ’ kangku . Ondung minonginggorit iyolo' doho' , om iyokoyu nga' inggoriton i' diyolo' . Ondung tuminanud iyolo' di ponudukan ku om tumanud no iyolo' do ponudukan dokoyu .
43015021	Om wonsoyon indo diyolo' o koinsanai'ddi dot id dokoyu tu' tumatanud kou i' doho' , tu' a' iyolo' kotutun di minonuhu' doho' .
43015022	Ondung a' oku daa ruminikot om a' oku pinopoboros ngai'ddi dot id diyolo' , om a' i' daa iyolo' nokowonsoi'd dusa . Nga' baino' nopoddi om a' no iyolo' milo do momoros do poingkaa , ‘ A' i' iyahai koilo do dusa i winonsoi dahai , ’ ka .
43015023	Iri nopo tulun dit araatan doho' om araatan no di Tapa' ku .
43015024	Ondung a' ku daa winonsoi dot id pogialatan diyolo' it a' insan kowonsoi do tulun do suwai , om a' i' daa iyolo' nokowonsoi'd dusa . Nga' nokokito no iyolo' di winonsoi ku , om araatan iddi iyolo' doho' om araatan di Tapa' ku .
43015025	Nga' a' no milo dot a' osiliu o miagal diri , om abayaan i' i nokotulis do hiri'd Tourat diyolo' do poingkaa , ‘ Araatan iyolo' doho' dot aiso' o paantakan , ’ ka .
43015026	Nga' suhuon ku indo do rumikot dot id dokoyu i Gomponguhup , i mantad id di Tapa' . Om iyau no i Rusod di popointalang dit otopot do pasal do Kinorohingan . Om korikot nopondo iyau , om popoilo indo iyau do pasal doho' .
43015027	Om iyokoyu nga' mositi' no do popinsusui do pasal doho' , tu' nokopitanud-tanud kou i' doho' do mantad di timpuun i' .
43016001	Nokosunud ngai' ku no dokoyu iti om a' indo tumanus o kotumbayaan dokoyu .
43016002	Om a' kou nondo diyolo' pabanaron do sumambayang do hiri'd walai'd sasambayangan . Om rumikot nondo o maso dot ondos daa di tulun di mamatai dokoyu om momusou iyau'd Kinorohingan do momonsoi iyau'd miagal diri .
43016003	Om momonsoi pogi' iyolo'd miagal diri dot id dokoyu nga' a' po iyolo' kotutun di Tapa' om a' kotutun doho' .
43016004	Nga' poboroson ku pogi' iti dot id dokoyu do dinondo nga' abayaan nopondo iti , om ahandaman indo dokoyu do nokosunud mantad ku no iti dot id dokoyu , ” ka di Yesus . Om boros ka kawagu di Yesus , “ A' ku i' mantad pinosunud dokoyu iti di timpuun kou i' do tuminanud doho' , tu' poinsugku' oku po dokoyu .
43016005	Nga' baino' noddi om gumuli' oku no dot id dau , i minonuhu' doho' ; om aiso' i' o tiso' dokoyu do minonguhot ondung honggo o ngoyon ku .
43016006	Nga' tumongob kou nogiddi , tu' pinoboros ku i' o miagal diri dot id dokoyu .
43016007	Nga' otopot i' kopio o poboroson ku dokoyu do poingkaa : Osonong nogi' kopio dot id dokoyu do kotongkiad oku ; tu' ondung a' oku kotongkiad om a' indo i Gomponguhup rumikot dot id dokoyu . Nga' ondung kotongkiad oku , om suhuon ku indo i Gomponguhup do rumikot dot id dokoyu .
43016008	Korikot nopondo iyau , om pointalang nondo iyau dot id tulun do hiti'd pomogunan do komoyon kopio'd dusa , om it otopot , om pasal do kowoyo-woyoo' do Kinorohingan do momohukum .
43016009	Om pointalangon nondo dau do dusa i' it a' monongkuyaan doho' .
43016010	Om pointalangon dau dot otopot oku , tu' mongoi oku no dot id di Tapa' om a' kou nondo kokito kawagu doho' .
43016011	Om pointalangon dau do nokotimpuun no o Kinorohingan do momohukum , tu' nohukuman no i boyoon diti pomogunan .
43016012	Ogumu' po daa o poboroson ku dokoyu nga' a' kou po kosuhut do dinondo poo .
43016013	Nga' korikot nopondo i Rusod , i popotuduk dit otopot do pasal do Kinorohingan , om poiloon kou nondo dau do koinsanai'd dit ongotopot . Om a' i' iyau mimpori-pori'd mimboros tu' iri no i norongou dau o poboroson dau , om sunudan kou dau dit ongosiliu do koimbagu .
43016014	Om poinggoyoon oku indo dau tu' iri nopo polombuson dau dot id dokoyu om iri i norongou dau do mantad id doho' .
43016015	Koinsanai'ddi nasanganu di Tapa' om nasanganu ku no iyoho' . Om iri no o nakapabarasan ku dot iri nopo polombuson di Rusod dot id dokoyu , om norongou i' dau do mantad id doho' , ” ka di Yesus .
43016016	Om boros ka kawagu di Yesus , “ Oruhai noddi kopio dot a' kou nondo kokito doho' , nga' a' i' alaid om kokito kou no kawagu doho' , ” ka dau .
43016017	Om haro'ddi o piro-piro di tumatanud di Yesus do mogiuhot-uhot . Boros ka diyolo' , “ Nunu o komoyon dau dot id dati' dot , ‘ Oruhai noddi kopio , om a' kou nondo kokito doho' , om a' i' alaid om kokito kou no kawagu doho ’ ka ? Om nunu o komoyon dau dot , ‘ Mongoi oku'd hilo'd di Tapa' ’ ka ? ” ka diyolo' .
43016018	Om mogiuhot-uhot po iyolo' , “ Nunu o komoyon dot , ‘ Oruhai noddi kopio , ’ ka ? A' toko' i' kosuhut ondung nunu o komoyon dau ! ” ka no diyolo' .
43016019	Om oilaan i' di Yesus do siponguhot no daa iyolo' dau . Om boro-boros noddi iyau , “ Boros kangku di tiinu' om , ‘ Oruhai noddi kopio om a' kou nondo kokito doho' , om a' i' alaid om kokito kou no kawagu doho' , ’ kangku . Iri o pogiuhat-uhatan dokoyu ?
43016020	Ponongkuyaai kou no , do mihad kou nondo om mogihad kou , nga' otood indo o tulun do hiti'd pomogunan . Om tumongob kou nondo , nga' sumiliu indo do kataadan i katangaban dokoyu .
43016021	Ondung haro o tondu' dit oruhai nod osusu , om tumongob no daa'ndo iyau , tu' norikot no i maso dau'd oinggorit . Nga' osusu pondo i tanak dau , om olihuan nopo di tondu' i koinggoritan dau tu' atataadan do haro o tanak do nosusu do hiti'd pomogunan .
43016022	Om iyokoyu nga' iyo nogiddi ! Tumongob kou daa do dinondo poo , nga' kosolowot oku indo kawagu dokoyu , om otood kou nondo ; om iso' pod tulun nga' aiso' no o milo'd mongoi pongidu' di kataadan diri do mantad id ginawo dokoyu .
43016023	Om tontok nopondo do tadau'ddi , om aiso' no o tuhoton dokoyu doho' . Ponongkuyaai kou no do nunu nopo i pokionuon dokoyu di Tapa' dot id suang do ngaran ku , om patahakon no do Tapa' iri dot id dokoyu .
43016024	Gisom nopod dinondo , om a' kou po nokopokianu do nunu-nunu dot id suang do ngaran ku . Pokianu kou no , om kaanu kou i' ; om otood kou indo kopio do gisom dot aiso' no o koiyo di kotoodo' dokoyu , ” ka di Yesus .
43016025	Om boros ka kawagu di Yesus , “ Posiribanon ku i' o popoboros ku dokoyu do koinsanai'dti . Nga' orikot indo o maso dot a' ku posiribanon , tu' posondoton ku nopondo kopio o pomisunud ku dokoyu do pasal di Tapa' .
43016026	Om tontok nopondoddi om mokianu kou nondo di Tapa' dot id suang do ngaran ku , om ilaai no dokoyu , dot a' ku i' iyokoyu pokionuan do nunu nopo do mantad id di Tapa' ,
43016027	tu' i Tapa' nga' osianan i' dokoyu . Om osianan pogi' iyau dokoyu nga' osianan kou i' doho' , om otumbayaan kou do mantad oku dot id Kinorohingan .
43016028	Otopot nogi' kopio do mantad oku dot id di Tapa' , om ruminikot oku do hiti'd pomogunan . Nga' baino' noddi om tumongkiad oku nodti pomogunan tu' gumuli' oku no dot id di Tapa' , ” ka di Yesus .
43016029	Om boros kaddi di tumatanud di Yesus dot id dau , “ Posondoton nu nopoddi kopio o pomomoros nu'd baino' , oi Tuhan , om a' nu no posiribanon .
43016030	Om oilaan dahai do koilo ko i' do koinsanai'd nunu nopo , om a' no minog do haro o tongosongulun piya do monguhot do nunu nopo dot id diya' , oi Tuhan . Om iri no o koponongkuyaanan dahai do mantad ko dot id Kinorohingan , ” ka diyolo' .
43016031	Om boros kaddi di Yesus do suminimbar diyolo' , “ Otumbayaan kou noddi kopio ?
43016032	Soro-soroho' dokoyu ! Tu' rumikot nondo i maso , om otopot nopo kopio om nokorikot no , do pogitotongkiadon kou nondo . Om sompori-pori kou nopondod muli' dot id walai dokoyu , om iso' oku pondo do pogiiduan dokoyu . Nga' a' oku i' iso-iso' tu' moyo-woyo' i' doho' i Tapa' ku .
43016033	Om poboroson ngai' ku nopo iti , om kaanu kou i' do kosimbayanan do ginawo tu' poingiso' kou no doho' . Hiti nopod pomogunan om oinggorit kou no . Nga' pogiroton nopo dokoyu o ginawo dokoyu ! Tu' naala' ku no iti pomogunan ! ” ka di Yesus .
43017001	Om koboros poddi di Yesus o miagal diri , om tingaha' no iyau do hilo'd tawan , om boro-boros nod , “ Apa' , norikot noddi i maso . Om poinggoyoo' no i Tanak nu , om poinggoyoon i' di Tanak i Tapa' .
43017002	Om nakatahak nu no o kuasa' dot id sawat do koinsanai'd tulun dot id Tanak diri , oi Apa' , om kapanahak i' iyau'd koposion dit otopot kopio om i poingompus dot id koinsanai'd tulun di patahakon do Tapa' dot id dau .
43017003	Om iti no o komoyon di koposion dit otopot kopio om i poingompus tu' kotutun o tulun di Tapa' , i Kinorohingan dit iso' noo dit otopot , om kotutun di Yesus Kristus , i sinuhu' di Tapa' .
43017004	Nokoinggayo ku no i Tapa' do hiti'd pomogunan tu' nowonsoi ngai' ku i' i karaja' di pinonuhuan di Tapa' doho' .
43017005	Apa' ! Poinggoyoo' oku no dot id toguang nu do dinondo , do miagal di pinopoinggayo ko doho' dit a' po nowonsoi iti pomogunan .
43017006	Nokointutun ku no o Tapa' dot id tulun do hiti'd pomogunan , id tulun di pinatahak nu dot id doho' . Iya' i' oi Apa' , o sanganu diyolo' , om nakatahak nu noddi iyolo' dot id doho' . Om natanud no diyolo' i boros nu , oi Apa' .
43017007	Om dinondo nopoddi om koilo no iyolo' do koinsanai'ddi patahakon do Tapa' dot id doho' om mantad no dot id Tapa' .
43017008	Nokolombus ku no dot id diyolo' i boros di pinosunud nu doho' ; om notumbayaan no iyolo'ddi . Om oilaan no kopio diyolo' do mantad oku dot id diya' , oi Apa' , om monongkuyaan iyolo' dot iya' o minonuhu' doho' .
43017009	Om sambayangan ku no iyolo' . Nga' a' ku i' sambayangan ngai' i tulun do hiti'd pomogunan , suwai ko' iri no i tulun di nakatahak nu dot id doho' o sambayangan ku , oi Apa' , tu' iyolo' no o nasanganu nu .
43017010	Koinsanai di doho'd nasanganu om nasanganu nu no iya' , oi Apa' ; om koinsanai di diya'd nasanganu nga' asanganu ku no iyoho' . Om koinggayo oku dot id pogialatan diyolo' .
43017011	Om mongoi oku noddi dot id diya' , oi Apa' . A' oku noddi poundorong do hiti'd pomogunan ; nga' iyolo' nopo om hiti pod pomogunan . Oi Apa' , dit olidang ! Gompio' no iyolo' di kuasa' do ngaran nu , i ngaran di pinatahak nu dot id doho' — om osiliu i' iyolo' dot iso-iso' , do miagal dato tu' iso - iso' , oi Apa' .
43017012	Tontok di poinsugku' oku po diyolo' , om ginompi' ku i' iyolo' dot i kuasa' di ngaran nu o pinomogompi' ku , i ngaran di pinatahak nu doho' . Ginompi' ku i' iyolo' om iso' po diyolo' nga' aiso' i' o natagak do suwai indo ko' i tulun di tumagak no mantad ; om abayaan i' i nokotulis dot id suang do Buuk do Kinorohingan .
43017013	Dinondo nopodti om mongoi oku no dot id diya' , oi Apa' . Om poboroson ngai' ku nopo diyolo' iti do daamot ku po do hiti'd pomogunan , om opurimanan i' kopio diyolo' o kataadan ku .
43017014	Om nokolombus ku no dot id diyolo' i boros nu , oi Apa' . Om araatan diri diyolo' iti tulun do hiti'd pomogunan tu' a' i' iyolo' kosokodung diti tulun do hiti'd pomogunan , do miagal doho' tu' a' kosokodung diti tulun do hiti'd pomogunan .
43017015	A' ku i' iyolo' pokiangayan diya' do mantad hiti'd pomogunan , nga' pokigompian ku no diya' iyolo' do mantad id di Yaraat .
43017016	Om poingkuro nopo dot a' oku iyoho' kosokodung diti tulun do hiti'd pomogunan , om iyolo' nga' a' nogi' kosokodung diti tulun do hiti'd pomogunan .
43017017	Siliho' no iyolo'd diya' kopio'd songonuon , oi Apa' , dot it otopot o poposiliu , iri no i boros nu ot otopot .
43017018	Om poingkuro ko nopo iya' do minonuhu' doho' do rumikot do hiti'd pomogunan , oi Apa' , om iyo oku nogiddi iyoho' do monuhu' diyolo' do hiti'd pomogunan .
43017019	Iyolo' no o kinapatahakan ku'd tinan ku do sumiliu'd diya' kopio'd songonuon , oi Apa' , om osiliu indo iyolo' do diya' kopio'd songonuon , dot it otopot o poposiliu .
43017020	Om okon i' ko' iyolo' noo o sambayangan ku , suwai ko' sambayangan ku po i tulun dit otumbayaan doho' do koimbagu , do korongou iyolo' di posusuyon diyolo' .
43017021	Om pokionuon ku no oi Apa' , dot osiliu iyolo' dot iso-iso' do miagal dato oi Apa' , tu' iso-iso' . Om koiso' indo iyolo' dato om monongkuyaan iti tulun do hiti'd pomogunan dot iya' o minonuhu' doho' .
43017022	Noonuan ku no iyolo' do kagayaan , dot i kagayaan di nakatahak nu doho' o pinatahak ku , om osiliu i' iyolo' dot iso-iso' do miagal dato tu' iso-iso' ;
43017023	do poingiso' oku diyolo' , om poingiso' ko doho' om kopogiiso' indo kopio iyolo' . Om koilo indo iti tulun do hiti'd pomogunan dot iya' o minonuhu' doho' , om koilo dot osianan ko diyolo' do miagal dot osianan ko doho' , oi Apa' .
43017024	Oi Apa' , orohian oku no kopio do poinsugku' iyolo' doho' do hiti'd kinoiyonon ku , iyolo' i pinatahak nu dot id doho' , om kokito indo iyolo' di kagayaan ku ; iri no i kagayaan di pinatahak nu doho' , tu' nosianan ko i' doho' dit a' po nowonsoi iti pomogunan , oi Apa' .
43017025	Oi Apa' , it otulid ! Iti nopo tulun do hiti'd pomogunan om a' i' kotutun diya' , nga' iyoho' nopo om kotutun i' diya' ; om kongoilo i tulun ku dot iya' o minonuhu' doho' , oi Apa' .
43017026	Om pinoilo ku iyolo' ondung isai kopio ko ; om poiloon kasai' ku po iyolo' do pasal diya' , om koiyon i' dot id suang do ginawo diyolo' i kosianan nu dot id doho' , om koiso' oku i' diyolo' , ” ka di Yesus do suminambayang .
43018001	Om kasambayang poddi i Yesus do miagal diri , om ongoi no iyau do mogiwoyo-woyo' di tumatanud dau , do hiri'd soborong di Bawang do Kidron . Om hiri nopo nga' haro o tiso' kabun om ongoi no i Yesus om i tumatanud dau do hiri'd kabun diri .
43018002	I Yudas nopo , i papadagang diri , om koilo i' do kinoiyonon diri ; tu' asaru' no i Yesus do mongoi'd hiri do mogiwoyo-woyo' di tumatanud dau .
43018003	Om ongoi noddi i Yudas dot id kinoiyonon diri do minitanud do somposukan o soudor do Rum om piro-piro o tulun di madtatamong di Walai'd Sasambayangan dot Agayo , i sinuhu' di piro-piro boyoon dot imam om i tulun do Parisi . Om minigit iyolo' do pakakas do sumangod , om lampung om tata' .
43018004	Om oilaan ngai' no di Yesus it osiliu dot id dau . Om ongoi no iyau insomok di tulun diri om uhoto' no dau iyolo' , “ Isai o tihumon dokoyu ? ” ka dau .
43018005	Om boros ka diyolo' do suminimbar , “ I Yesus , i tulun do Nasarit , ” ka diyolo' . “ Iyoho' nogi' iri , ” ka di Yesus . I Yudas nopo , i papadagang diri , om poingkakat id hiri , dot id pogialatan diyolo' .
43018006	Om tontok di minomoros i Yesus dot id diyolo' dot , “ Iyoho' nogi' iri , ” ka , om kosunsuri ngai' nopo iyolo' om kangahaba' no do hiri'd tana' .
43018007	Om uhoto' po kawagu di Yesus iyolo' , “ Isai o tihumon dokoyu ? ” ka dau . Om boros ka diyolo'd suminimbar , “ I Yesus , i tulun do Nasarit , ” ka .
43018008	Om boros ka di Yesus , “ Nokoboros ku no dot iyoho' iri . Om ondung iyoho' kopio ot ihumon dokoyu , om pologoson nopoti suwai'd tumongkiad , ” ka dau .
43018009	( Om koboros poddi dau o miagal diri , om kosiliu no i pinoboros di Yesus dit id gulu po di poingkaa , “ Apa' , aiso' i' o tiso' di tulun do pinatahak nu dot id doho' do natagak , ” ka . )
43018010	Nga' i Simun Pitrus nopo , i kiniabil do gayang , om kodongo' nopo dau i gayang om tibaso' no dau o tiso' di turipon di Boyoon dot Agayo dot Imam , gisom do kaansap nopo o tolingo'd wanan di turipon diri . Ngaran nopo di turipon diri om i Malkus .
43018011	Om boros kaddi di Yesus dot id di Pitrus , “ Paangkapo' kawagu ino gayang nu ! Ondos nu daa om a' ku inumon i sangkir do sinuangan do koinggoritan di pinatahak di Tapa' dot id doho' ? ” ka dau .
43018012	Om tangkapo' noddi di piro-piro soudor do Rum om i boyoon diyolo' om i piro-piro madtatamong i bansa'd Yohudi , i Yesus , om kinagasan diyolo' iyau .
43018013	Om ngoyo' po diyolo' posolowoto' i Yesus di Hanas , i tiwanon di Kayapas . I Kayapas nopo om Boyoon dot Agayo dot Imam do tontok do toun diri .
43018014	Om iyau no i minomisunud di piro-piro o boyoon do tulun do Yohudi dot osonong nogid apatai o tiso' o tulun ko' mantad dot apatai o koinsanai'd tulun .
43018015	Om woyo' no di Yesus i Simun Pitrus om iso' kawagu o tumatanud di Yesus do suwai . Iri nopo tumatanud di Yesus di tiso'ddi nga' otutunan i' di Boyoon dot Agayo dot Imam ; om woyo' nopoddi iyau di Yesus do suminuang do hiri'd natad di walai di Boyoon dot Agayo dot Imam .
43018016	Nga' i Pitrus nopo om poingandad do hiri'd soliwan , do hiri'd toning di wawayaan . Om soliwan noddi i tumatanud di Yesus di tiso' om ongoi no iyau boro-boros di susuhuon do tondu' di madtamong di wawayaan , om posuango' noddi dau i Pitrus .
43018017	Om boros ka di susuhuon do tondu'ddi dot id di Pitrus , “ Okon toi ko' iya' nga' tumatanud i' di tulun diri ? ” ka dau . “ Okon , ” kad Pitrus .
43018018	Tontok nopoddi nga' osogit kopio , om nokopomurakit nod tapui i piro-piro susuhuon om i madtatamong , om magamut noddi iyolo'd hiri . Om ongoi no i Pitrus iyau'd hiri om ingkakat no iyau do minagamut dot id rolot diyolo' .
43018019	Om uhoto' no di Boyoon dot Agayo dot Imam i Yesus do pasal di piro-piro tumatanud dau om pasal di ponudukan dau .
43018020	Om boros ka di Yesus do suminimbar , “ Poinsondot kasai' i' o pomomoros ku dot id toguang do tulun dot ogumu' . Om asaru' oku'd monuduk dot id piro-piro o walai'd sasambayangan om hilo'd Walai'd Sasambayangan dot Agayo , i koubasanan do tulun do Yohudi do tumimung . A' oku i' insan umbal do lumisok-lisok do popoboros do nunu nopo .
43018021	Om nokuro'ddi tu' uhoton oku diya' ? Uhoto' nopo i tulun di nokorongou doho'd monuduk . Atantu' no do koilo i' iyolo' di pinoboros ku , ” ka dau .
43018022	Om soira'ddi minomoros i Yesus do miagal diri , om tompilingai no iyau do tiso' di tulun do madtatamong do hiri om boros ka di madtatamong diri , “ Katama' ko no daa kopio do momoros do miagal diri dot id Boyoon dot Agayo dot Imam ! ” ka .
43018023	Om boros ka di Yesus , “ Ondung haro o nakasala' di pinoboros ku , om poboroso' nogid hiti i nasalaan ku ! Nga' ondung otopot i pinoboros ku om nokuro tu' monompiling ko doho' ? ” ka dau .
43018024	Om ponuhu' noddi i Hanas do tulun do mongoi paatod di Yesus dot id di Kayapas , i Boyoon dot Agayo dot Imam , di kikogos po o longon di Yesus .
43018025	I Simun Pitrus nopo om poingkakat pod magamut do hiri . Om boros kaddi di piro-piro tulun di poingkakat do hiri , “ Okon toi ko' tumatanud ko i' iya' di tulun diri ? ” ka . Nga' boros ka di Pitrus do minogolim , “ Okon ! ” ka .
43018026	Om haro'ddi o tiso' di turipon di Boyoon dot Agayo dot Imam , i koworisan di tulun di tinibas di Pitrus o tolingo do minomoros dot , “ Okon toi ko' iya' i nokito ku do moyo-woyo' dau do hilo'd kabun diri ? ” ka .
43018027	Om boros kad Pitrus do minogolim kawagu , “ Okon , ” ka dau . Om tontok noddi do minoningkukuhuk i manuk .
43018028	Osuab poddi om pootodo' no diyolo' i Yesus do hiri'd walai di gobunor , do mantad hiri'd walai di Kayapas . Iri nopo tulun do Yohudi om a' i' suminuang do hiri'd walai di gobunor tu' mada' iyolo'd ososomu' dot id pagantangan do tugama' , tu' sipangakan i' iyolo' di taakanon do Paska .
43018029	Om iri noddi o kinosoliwanan di Pilatus do minongoi ponguhot diyolo' . Boros ka dau , “ Nunu o kapamadawahan dokoyu do tulun diti ? ” ka dau .
43018030	Om boros ka diyolo'd suminimbar , “ Ondung a' iti tulun kisala' , om a' i' daa dahai porikoton dot id diya' , oi Gobunor , ” ka diyolo' .
43018031	Om boros kad Pilatus dot id diyolo' , “ Tanggayai nopo dokoyu ilo' , om butusan nopo do tumanud dot oturan dokoyu ! ” ka dau . Nga' boros ka di tulun do Yohudi , “ A' i' iyahai koino-ino'd momohukum do tulun do kapatayon o pomohukum , ” ka diyolo' .
43018032	( Om nosiliu pogi' o miagal diti nga' mamayaan di nokoboros mantad di Yesus do pasal do kowoyo-woyoo' dau'd matai . )
43018033	Om suang no kawagu i Pilatus do hiri'd walai dau om lohowo' no dau i Yesus , om uhoto' no dau iyau , “ Raja' ko nogid tulun do Yohudi ? ” ka dau .
43018034	Om boros ka di Yesus do suminimbar , “ Iya' kopio o muhot diti ko' tuhoton do tulun do suwai di minomisunud diya' do pasal doho' ? ” ka dau .
43018035	Om boros kad Pilatus do suminimbar , “ Tulun oku toi'd Yohudi ? Iri nopo pinapatahak diya' dot id doho' om iri i bansa' nu om i piro-piro boyoon dot imam . Nunu toi o winonsoi nu ? ” ka dau .
43018036	Om boros kad Yesus , “ Pomorintaan ku nopo om okon i' ko' mantad hiti'd pomogunan . Tu' ondung mantad daa do hiti'd pomogunan , om tumotos i' daa i tulun di tumanud doho' do monguhup doho' , om a' oku i' katahak dot id piro-piro boyoon do tulun do Yohudi . Nga' okon i' kopio ko' mantad hiti'd pomogunan o pomorintaan ku , ” ka dau .
43018037	Om uhoto' po iyau di Pilatus , “ Iyo nopoddi , om raja' ko i' no ? ” ka dau . Om boros kad Yesus do suminimbar , “ Nokoboros nu no do raja' oku . Om iri no o kinopogkosusuan doho' om kinorikatan ku do hiti'd pomogunan tu' mongoi popoboros do pasal dit otopot . Om iri nopo tulun di tumanud dit otopot diri om mokinongou i' doho' , ” ka dau .
43018038	Om uhoto' no iyau di Pilatus , “ Nunu o komoyon dit otopot ? ” ka dau . Om soliwan po kawagu i Pilatus do mantad hiri'd walai dau om ongoi no boro-boros di tulun do Yohudi , “ Aiso' i' o tongoiso' piya'd kasalaan dau do noimbulayan ku .
43018039	Nga' tumanud nopo di koubasanan dokoyu om papalabus kasai' oku i' do songulun di poinggiil do tontok do Tadau'd Agayo do Paska . Orohian kou i' do polobuson ku dokoyu i raja' do tulun do Yohudi ? ” ka dau .
43018040	Om boros ka diyolo' do mikuwo'd songgiak-giak , “ Amu' , okon i' ko' iyau o polobuson , nga' i Barabas ! ” ka diyolo' . ( I Barabas nopo nga' parampuk . )
43019001	Om suang noddi i Pilatus om ponuhu' no iyau'd tulun do momobog di Yesus .
43019002	Om pomonsoi no i piro-piro soudor do ponokotupi' do raja' dot i raan-raan do kirugi o winonsoi . Om posigaro' no diyolo' di Yesus iri . Om pakayai no diyolo' iyau do rasuk dit otomou daragang-ragang .
43019003	Om miguli-guli' nopoddi iyolo' do mongoi pomoros dot id dau dot , “ Otogui po daa o raja' do tulun do Yohudi ! ” ka . Om pintompilingan nondo diyolo' iyau .
43019004	Om soliwan no kawagu i Pilatus om boro-boros no iyau di tulun dot ogumu' , “ Diya ! Posoliwanon ku no iyau do patahakon ku dokoyu om oilaan i' dokoyu dot aiso' o kasalaan dau dot ongoiso' piya do noimbulayan ku , ” ka dau .
43019005	Om soliwan no i Yesus do kisigar do rugi om kirasuk dit otomou daragang - ragang . Om boros kad Pilatus dot id diyolo' , “ Ontong kou pogi' nga' diya no iti tulun , ” ka dau .
43019006	Om soira'ddi nokito di piro-piro boyoon dot imam om i madtatamong i Yesus , om pomogiak no iyolo' do , “ Posolibo' iyau ! Posolibo' iyau ! ” ka no diyolo' . Om boros kad Pilatus dot id diyolo' , “ Ngoyo' nopo dokoyu ilo' , om posolibon nopo dokoyu , nga' iyoho' nopo om aiso' i' o noimbulayan ku dot ongoiso' piya do kasalaan dau , ” ka dau .
43019007	Om boros ka di tulun do Yohudi , “ Tumanud nopod toturan dahai om a' no milo'd a' iyau patayon tu' mangakun i' iyau do Tanak iyau'd Kinorohingan , ” ka diyolo' .
43019008	Om korongou poddi di Pilatus do mimboros iyolo'd miagal diri om okon nogiddi do moddosi iyau .
43019009	Om suang no kawagu iyau do hiri'd walai dau , om kosuang poddi i Yesus , om uhoto' no di Pilatus iyau , “ Honggo o tadon nu ? ” ka dau . Nga' a' i' i Yesus suminimbar .
43019010	Om boros kaddi kawagu di Pilatus , “ Dot a' ko i' moro-boros doho' ? Ilaai no do kikuasa' oku i' moti'dti do popoidu' diya' om kikuasa' oku'd papasalib diya' ! ” ka dau .
43019011	Om boros ka di Yesus do suminimbar , “ Ondung a' ko daa'd Kinorohingan nonuan do kuasa' , om aiso' i' daa kopio o kuasa' nu dot id sawat doho' . Om kaa pogi' dot iri nopo tulun di pinapatahak doho' dot id diya' om agayo po ko' diya'd dusa o dusa diyolo' , ” ka dau .
43019012	Om korongou poddi di Pilatus iri , om tumotos tomod daa'ddi iyau do popoidu' di Yesus . Nga' okon nogid minggiak i tulun do Yohudi , “ Polobuson nu nopo iyau , om okon ko no ko' tambalut di Kaisar ! Tu' tulun nopod momoros do raja' iyau om pisangod no di Kaisar ! ” ka no diyolo' .
43019013	Om korongou poddi di Pilatus i boros do miagal diri , om posoliwano' no dau i Yesus om irikau noddi iyau do hiri'd tirikohonon do momutus , i kinoiyonon do roitan do Sirang do Watu ( id suang nopod boros dot Ibrani om roitan iri do Gabata . )
43019014	Tontok nopoddi nga' oruhai nod jam kohopod om duwo do dangadau di sangadau poo ot a' korikatan di Tadau'd Agayo do Paska . Om boros kaddi di Pilatus dot id tulun diri , “ Diya iti raja' dokoyu ! ” ka dau .
43019015	Om minggiak poo iyolo' dot , “ Patayo' iyau ! Patayo' iyau ! Posolibo' iyau ! ” ka no diyolo' . Om ponguhot no i Pilatus , “ Posolibon ku tuu iti raja' dokoyu ? ” ka dau . Om boros ka di piro-piro boyoon dot imam , “ I Kaisar noo o raja' dahai ! ” ka diyolo' .
43019016	Om patahako' noddi di Pilatus i Yesus dot id diyolo' do maan posolibo' . Om ngoyo' no diyolo' i Yesus om tanggayai no diyolo' iyau do minamanau .
43019017	Om soliwan no i Yesus do kisinaan di salib dau do kumaa'd hiri'd kinoiyonon di roitan do “ Kinoiyonon do Korulung do Tulu ” . ( Id suang nopod boros dot Ibrani om roitan iri do Gulguta . )
43019018	Om hiri no iyau'd pinasalib . Om haro po o duwo o tulun do suwai do pinasalib do tandad dau ; do songulun ot id dogibangan dau , om songulun ot id dawananan dau . Om i Yesus o hiri'd tanga' .
43019019	Om ponuhu' no i Pilatus do papalantak di tinulisan dot , “ I Yesus i mantad hilo'd Nasarit , i Raja' do tulun do Yohudi ” ka , do hiri'd salib di Yesus .
43019020	Om ogumu' tomod diri o tulun do Yohudi do nakabasa' di tulis diri tu' iri nopo kinoiyonon do pinosoliban di Yesus nga' a' i' osodu' no do mantad hiri'd bandar . Iri nopo boros diri nga' tinulis dot id suang do boros dot Ibrani , om Latin , om Yunani .
43019021	Om boros ka di piro-piro boyoon dot imam dot id di Pilatus , “ Kada' potuliso' do , Raja' do tulun do Yohudi , ka , suwai ko' potulison nopo om , ‘ Boros ka do tulun diti om : Raja' oku'd tulun do Yohudi , ’ ka , ” ka diyolo' .
43019022	Nga' boros ka di Pilatus do suminimbar , “ Poingkuro nopo i nokotulis ku om poingiyo noddi , ” ka dau .
43019023	Om kasalib poddi di soudor i Yesus , om ngoyo' no diyolo' i pakayan dau . Om piapato' no diyolo' do minamahagi' i pakayan diri ; om kaanu ngai' nopo iyolo' dot iso' o bohogian . Om ngoyo' po diyolo' i rasuk dau dit id soibau . Iri nopo rasuk diri nga' aiso' i' o tombir tu' songkoyuo' nopo do minangawol .
43019024	Om pogiboro-boros no i soudor , “ A' toko' i' pogihurak-hurakon iti rasuk . Mongundi' toko' nogi' do manantu' ondung isai o kaanu'dti , ” ka diyolo' . Om nosiliu pogi' o miagal diri nga' mamayaan di nokotulis dot id suang do Buuk do Kinorohingan do poingkaa , “ Pinogibahagi-hagi' diyolo' i pakayan ku , om nundi' do mongilo ondung isai o kaanu di rasuk ku dit id soibau , ” ka .
43019025	Poingkakat nopod hiri'd toning di salib di Yesus om i tina' di Yesus , om i tobpinai di tina' dau'd tondu' , om i Maria i sawo di Klopas , om i Maria Magdalina .
43019026	Om soira'ddi nokito di Yesus i tina' dau om i tumatanud dau di kosianan kopio dau do poingkakat do hiri , om boros ka dau dot id tina' dau , “ Inan , ilo' no o tanak nu , ” ka .
43019027	Om boros kaddi di Yesus dot id tumatanud dau'ddi , “ Ilo' no o tina' nu , ” ka . Om mantad poddi om poiyono' no di tumatanud di Yesus i tina' di Yesus do hiri'd walai dau .
43019028	Om oilaan no di Yesus do nongowonsoi ngai' noddi it apatut dot owonsoi , om pomoros noddi iyau dot , “ Tuuhan oku , ” ka , do mamayaan di nokotulis mantad dot id suang do Buuk do Kinorohingan .
43019029	Om hiri nopo nga' haro ot iso' mangkuk di noponu'd waig dot anggur dit oonsom . Om ngoyo' noddi do tulun potobungo' di waig dot anggur diri o koiyo - iyo'd rongilut , om potonduwo' nogiddi do sompatod o guas do kayu-kayu di roitan do hisop , om poinsawato' nori do poposuhu' di Yesus .
43019030	Om kososop poddi di Yesus i waig dot anggur diri , om boro-boros no iyau dot , “ Nowonsoi ngai' no ! ” ka . Om tudu' noddi iyau , om kapatai no .
43019031	Iri nopo piro-piro boyoon do bansa'd Yohudi nga' mada' i' do hiri kasai'd kayu salib i rata' di tulun do tontok do tadau'd Sabat , om okon-okon pondo do tontok do Sabat diri tu' Tadau kopio'd Agayo . Tu' tadau nopo di pinasalib i Yesus nga' miririkot no o tadau'd Sabat , om pokibanar noddi di Pilatus i tulun do Yohudi do mongoi ponipu' do gakod di tulun di pinasalib , om kolintuhun i' diyolo' i rata' do mantad hiri'd salib .
43019032	Om pamanau no i piro-piro soudor om poguluono' no diyolo' do minongoi ponipu' o gakod di duwo o tulun do suwai di tandad di Yesus do pinasalib .
43019033	Om korikatai poddi diyolo' i Yesus , om kokito no diyolo' do napatai no iyau . Om a' noddi diyolo' tinipu' o gakod dau .
43019034	Nga' suhako' pod songulun di soudor diri o tobik di Yesus , om luyung nopo o raha' om waig .
43019035	Om iri no tulun di nokokito kopio di nosiliu'd miagal diri o poposunud diti , om monongkuyaan kou indo iyokoyu . Om otopot i' i posunudon dau , om oilaan dau dot otopot kopio iri .
43019036	Om nosiliu pogi' o miagal diri nga' mamayaan di nokotulis mantad dot id suang do Buuk do Kinorohingan do poingkaa , “ Aiso' i' o tiso'd tulang dau dot otipu' , ” ka .
43019037	Om haro po o nokotulis dot id suang do Buuk do Kinorohingan do poingkaa , “ Mintong nondo o tulun dau , i sinuhak diyolo' , ” ka .
43019038	Om pokibanar noddi i Yusup , i tulun do mantad hilo'd Arimatia , do mongoi panganu di rata' di Yesus . ( I Yusup nopo om tumatanud i' di Yesus nga' a' i' oilaan do tulun dot ogumu' , tu' ooris i' iyau di piro-piro boyoon do tulun do Yohudi . ) Om potumboyoo' no iyau di Pilatus , om ngoyo' noddi dau i rata' di Yesus .
43019039	Om i Nikodimus , i nokoumbal do minongoi solowot di Yesus do dongotuong nga' minongoi i' woyo' di Yusup . Om igit no i Nikodimus do mur do mirolot do gaharu dot oinsanan nopo om haro i' doti' o tolu nohopod o kilogram do kawagato' .
43019040	Om ngoyo' no di duwo o tulun diri i rata' di Yesus , om rilitai no diyolo'd kain di pomorilit do rata' do pinitonggoi di mur om i gaharu , i pomowongi'ddi , do tumanud do koubasanan do tulun do Yohudi do momolobong do tulun do napatai .
43019041	Hiri nopod kinoiyonon di pinosoliban di Yesus nga' haro o kabun . Om hiri nopod kabun diri nga' haro ot iso' o lobong di wagu po , om it a' po napamalabangan do tulun .
43019042	Om lobongo' noddi diyolo' i Yesus do hiri'd lobong diri tu' iri no ot id somok , om kawagu po nga' oruhai nod orikot o tadau'd Sabat .
43020001	Tontok dit otuong-tuong po di kosuabon do tadau'd Minggu' , om ongoi no i Maria Magdalina do hiri'd lobong . Om kokito no dau do nokoimpit no i watu di pinonompon daa di luang di lobong .
43020002	Om panangkus noddi iyau do minongoi pogihum di Simun Pitrus om i tumatanud di kosianan kopio di Yesus , om boro-boros nod , “ Noongoi no diyolo' i Tuhan do mantad hiri'd lobong om a' oku no koilo ondung hinonggo diyolo' iyau , ” ka dau .
43020003	Om ongoi no i Pitrus om i tumatanud di tiso' do hiri'd lobong .
43020004	Om panangkus goduwo nopo iyolo' , nga' osiau i' ko' i Pitrus i tumatanud di tiso' , om nokopogulu iddi iyau do nokorikot do hiri'd lobong .
43020005	Om liing no iyau do hiri'd lobong om kokito no dau i kain di pinomorilit di rata' do poingiliu'd hiri , nga' a' iddi iyau suminuang .
43020006	Om kosusuhut nogiddi i Simun Pitrus , om pitilombus nopo iya'd suminuang do hiri'd lobong . Om kokito no dau i kain di pinomorilit do poingiliu'd hiri .
43020007	Nga' iri nopo kain di pinokogos dot id tulu di Yesus om okon i' ko' hiri'd toning di pinomorilit , suwai ko' posuwai-suwai do poillopi .
43020008	Om suang noddi i tumatanud di nokopogulu do nokorikot do hiri'd lobong . Om kokito poddi dau iri om kotumbayaai no iyau .
43020009	( Om gisom piya'ddi nga' a' po iyolo' kosuhut do komoyon di nokotulis dot id suang do Buuk do Kinorohingan do mositi' nod apasi kawagu iyau do mantad id kapatayon , ka . )
43020010	Om uli' noddi i tumatanud di Yesus diri .
43020011	Om poingkakat diri i Maria Magdalina do mihad-ihad do hiri'd soliwan di lobong . Om liing no iyau do hiri'd lobong do mikuwo'd mihad-ihad .
43020012	Om kokito no dau o duwo o moloikat do kipakayan dot opurak . Om poirikau i duwo o moloikat diri do hiri'd pinoilihan di rata' di Yesus , dot iso' o hiri'd ponong id tulu , om iso' o hiri'd ponong id gakod .
43020013	Om ponguhot no i duwo o moloikat diri , “ Nokuro tu' mihad ko , oi inan ? ” ka .
43020014	Om koboros poddi dau o miagal diri , om koili no iyau do hiri'd dotolikudan dau om kokito no dau i Yesus do poingkakat do hiri . Nga' a' po dau oilaan dot i Yesus iri .
43020015	Om uhoto' no iyau di Yesus , “ Inan , nokuro tu' mihad ko ? Isai o tihumon nu ? ” ka dau . Om ondos daa di Maria om i tukang kabun i minoro-boros , om boros ka dau , “ Aman , ondung iya' i pinapawaliu dau do mantad hiti , om sunudai oku po ondung hinonggo nu , om oongoi ku i' iyau , ” ka dau .
43020016	Om boros ka di Yesus dot id dau , “ Maria ! ” ka . Om koili no i Maria di Yesus om boro-boros no dot id suang do boros dot Ibrani dot , “ Rabuni ! ” ka . ( Komoyon nopoddi nga' , “ Guru ! ” ka . )
43020017	Om boros ka di Yesus dot id dau , “ Kada' po igit doho' , tu' a' oku po nokoinsawat do hilo'd di Tapa' . Nga' ongoi nogi' solowot di piro-piro tobpinai ku , om sunudan no iyolo' do minsawat oku noddi do hilo'd Tapa' ku , i Tapa' dokoyu iyokoyu , om i Kinorohingan ku , om i Kinorohingan dokoyu iyokoyu , ” ka dau .
43020018	Om ngoyo' noddi di Maria sunudai i piro-piro tumatanud di Yesus do nokokito iyau di Tuhan om i Tuhan o pinopoboros ngai'ddi dot id dau .
43020019	Om totuong i' do tadau'd minggu'ddi do tuminimung i piro-piro tumatanud di Yesus dot id iso' o walai . Om nontiilan ngai' diyolo' i wawayaan , tu' moddosi iyolo' di piro-piro boyoon do tulun do Yohudi . Om sigog i' do rikot i Yesus do poingkakat do hiri'd pogialatan diyolo' , om boro-boros nod , “ Ongosimbayan kou po , ” ka dau .
43020020	Om koboros poddi dau o miagal diri , om pokitono' no dau iyolo' di palad om tobik dau . Om ongotood tomod diri iyolo' do nokokito di Tuhan .
43020021	Om boros kaddi kawagu di Yesus dot id diyolo' , “ Ongosimbayan kou po . Om poingkuro nopo i Tapa' ku do minonuhu' doho' om iyo oku no iyoho'ddi do monuhu' dokoyu , ” ka dau .
43020022	Om poobuso' noddi dau o pinuhobo dau dot id diyolo' om boro-boros nod , “ Romito' no dokoyu o Rusod do Kinorohingan .
43020023	Ondung mangampun kou do dusa dot isai nopo o tulun , om Kinorohingan nga' mangampun no di dusa dau'ddi . Nga' ondung a' kou mangampun do dusa dot isai nopo o tulun , om Kinorohingan nga' a' no mangampun di dusa dau'ddi , ” ka dau .
43020024	I Tumas nopo ( i roitan do “ Miapid ” ) , i tiso' di hopod om duwo o tumatanud di Yesus , om a' hino do tontok di ruminikot i Yesus .
43020025	Om boros kaddi di tumatanud di Yesus di suwai dot id di Tumas , “ Nokokito iyahai di Tuhan ! ” ka diyolo' . Nga' boros kad Tumas , “ Ondung a' oku po kokito di pilat di linantak do hiri'd palad dau , om a' ku po kotudu' o tonturu' ku do hiri'd pilat di linantak diri , om a' ku po kakama' o palad ku do hiri'd tobik dau , om a' oku po kopio monongkuyaan , ” ka dau .
43020026	Om sominggu' noddi do mantad diri om hiri po kawagu'd kinoiyonon diri i tumatanud di Yesus , om i Tumas nga' hino i' do tontok diri . Om nongoontiilan ngai' nopo i wawayaan . Nga' korikot i' i Yesus om ongoi no iyau ingkakat do hiri'd pogialatan diyolo' , om boro-boros nod , “ Ongosimbayan kou po , ” ka dau .
43020027	Om boros kaddi di Yesus dot id di Tumas , “ Ontong diti palad ku , om potuduwon' ino tunturu' nu'd hiti . Om ngoyo' pakamao' ino palad nu'd hiti'd tobik ku . Kada' no pikoduwo o ginawo , nga' ponongkuyaai nogi' kopio ! ” ka dau .
43020028	Om boros kad Tumas dot id di Yesus , “ Oi Tuhan ku , i Kinorohingan ku ! ” ka .
43020029	Om boros ka di Yesus dot id dau , “ Otumbayaan ko nopo om nokokito ko doho' , koii ? Olumaag no i tulun dit otumbayaan nopo dot a' piya kokito doho' ! ” ka dau .
43020030	Om ogumu' po o kongoimayaan do suwai do winonsoi di Yesus dot id toguang di tumatanud dau , nga' a' i' iri nokotulis dot id buuk diti .
43020031	Nga' iti ngai' noo o nokotulis , om otumbayaan kou i' dot i Yesus no i Raja' do Gampamasi , i Tanak do Kinorohingan , om iyokoyu nopondo it otumbayaan dau om kaanu nod koposion .
43021001	Om intalang poddi kawagu i Yesus dot id tumatanud dau do hilo'd Tasik Tiborias . Poingkaa o nosiliu .
43021002	Insan o tadau , om timung no iyo Simun Pitrus , om i Tumas i roitan do Miapid , om i Natanil i mantad hilo'd Kana , i hilo'd Galilia , om i tangaanak di Sabidi , om i duwo o tumatanud di Yesus do suwai .
43021003	Om boros kad Simun Pitrus dot id tumatanud di suwai , “ Mongoi oku pokisada' , ” ka dau . “ Tumanud iyahai , ” ka diyolo' . Om ongoi no iyolo' sakai'd parau' . Nga' aiso' i' o naanu diyolo' do totuong diri , do gisom do nosuaban .
43021004	Om tontok di mingungulai no o tadau , om poingkakat i Yesus do hiri'd tisan , nga' a' i' diyolo' oilaan dot i Yesus iri .
43021005	Om boros ka di Yesus dot id diyolo' , “ Oi tangaanak ku , haro i' o sada' dokoyu ? ” ka dau . “ Aiso' , ” ka diyolo' .
43021006	Om boros ka di Yesus dot id diyolo' , “ Poromboto' dokoyu ino rambot dokoyu do hino'd dawananan dino parau' , om kaanu kou id sada' , ” ka dau . Om poromboto' no diyolo' i rambot diyolo' . Om a' noddi iyolo' kagayat di rambot tu' ogumu' tomod o sada' do nokosulung .
43021007	Om boros ka di tumatanud di kosianan kopio di Yesus dot id di Pitrus , “ I Tuhan i' ilo' ! ” ka dau . Om korongou poddi di Simun Pitrus dot i Tuhan iri , om panangrasuk no iyau ( tu' aiso' i' mantad o rasuk dau ) , om tuhun no iyau do hiri'd waig .
43021008	Om susuhut noddi i tumatanud do suwai do poinsakai di parau' do miningisan , do mikuwo'd mamagayat iyolo' di rambot di noponu'd sada' . Om a' i' iyolo' osodu' no do mantad hiri'd disan , haro no doti' o hatus o mito do kosoduwo' .
43021009	Om kolintuhun poddi iyolo' do mantad hiri'd parau' , om kokito no diyolo' o popou do pinomoluguan do sada' om haro o roti'd hiri .
43021010	Om boros ka di Yesus dot id diyolo' , “ Hiitio' daa o wookon di sada' di kaanu dokoyu , ” ka dau .
43021011	Om suang no i Simun Pitrus di parau' , om gayato' no dau i rambot dau do pinopotindal . Om noponu' nopod sada' dit angagayo i rambot diri . Om kogumuon' nopo di sada'ddi om hatus om limo nohopod om tolu o tinan . Nga' iyo piya kopio'ddi o kogumuon' di sada' nga' a' i' nohurak i rambot .
43021012	Om boros ka di Yesus dot id diyolo' , “ Kainou makan , ” ka . Om aiso' i' o tiso' di tumatanud dau do katama' do monguhot dot , “ Isai ko ? ” ka , tu' oilaan no diyolo' dot i Tuhan iyau .
43021013	Om insomok noddi i Yesus diyolo' , om ngoyo' no dau i roti , om patahako' no dau diyolo' . Om i sada' nga' niyo i' dau'ddi .
43021014	Om diri no do kointolu di Yesus do minintalang dot id tumatanud dau di napasi kawagu iyau do mantad id kapatayon .
43021015	Om kaakan poddi iyolo' om boro-boros no i Yesus dot id di Simun Pitrus . Boros ka dau , “ Simun , i tanak di Yona , agayo i' o diya'd kosianan doho' ko' mantad do kosianan diyolo' doho' ? ” ka dau . Om boros kad Pitrus do suminimbar , “ Oo , oi Tuhan , oilaan nu i' , oi Tuhan dot osianan oku diya' , ” ka dau . Om boros ka di Yesus dot id dau , “ Gompion no i tangaanak di dumba' ku , ” ka .
43021016	Om uhoto' po kawagu di Yesus i Pitrus do koinduwo , “ Oi Simun , i tanak di Yona , osianan ko i' doho' ? ” ka . Om boros kad Pitrus do suminimbar , “ Oo , oi Tuhan . Oilaan nu i' dot osianan oku diya' , ” ka dau . Om boros ka di Yesus dot id dau , “ Gompion no i dumba' ku , ” ka .
43021017	Om uhoto' po kawagu di Yesus i Pitrus do kointolu dot , “ Oi Simun , i tanak di Yona , osianan ko i' doho' ? ” ka dau . Om tumongob diri i Pitrus tu' intolu nopo i Yesus ponguhot dau . Om boros ka kawagu di Pitrus do suminimbar , “ Tuhan , oilaan nu i' o koinsanai'd nunu nopo . Om oilaan nu i' oi Tuhan , dot osianan oku diya' ! ” ka dau . Om boros kaddi di Yesus dot id dau , “ gompion no i dumba' ku .
43021018	Otopot no kopio iti poboroson ku do nopo dit omulok ko po om mimpori-pori ko i' do manangagkos , om mongoi ko do honggo nopo o korohian nu'd ngoyon nu . Nga' molohing ko nopondo , om poroloyon nu no o longon nu , om tulun indod suwai o mongogos diya' om pakaa diya' dot id kinoiyonon dit a' nu korohian do mongoi , ” ka dau .
43021019	( Om kinapamarasan nopod i Yesus do miagal diri nga' popoilo do kowoyo-woyoo' di Pitrus dot apatai do koimbagu do popoinggayo'd Kinorohingan . ) Om boros kaddi di Yesus dot id di Pitrus , “ Tanud no doho' ! ” ka dau .
43021020	Koili no i Pitrus , om kokito no dau i tumatanud di kosianan kopio di Yesus . ( Iyau no i minirikau dot id toning di Yesus do tontok di minakan , om i minonguhot dau dot , “ Tuhan , isai kopio o papadagang diya' ? ” ka . )
43021021	Om uhoto' noddi di Pitrus i Yesus di nokito dau i tumatanud diri , “ Tuhan , poingkuro no'lo' ? ” ka dau .
43021022	Nga' boros ka di Yesus , “ Ondung korohian ku do poimpasi kasai' ilo' do gisom do korikatan ku , om okon i' ko' iya' o monongkoilo . Nga' tanud nopo pogi' iya' doho' ! ” ka dau .
43021023	Om kotongkop noddi o habar dot id pogialatan di tumatanud di Yesus dot a' matai i tumatanud diri . Om a' i' di Yesus nokoboros dot a' matai i tumatanud diri , tu' pinoboros nopo dau om poingkaa no , “ Ondung korohian ku'd poimpasi iyau do gisom do korikatan ku , om okon i' ko' iya' o monongkoilo , ” ka .
43021024	I Yohanis no i pinopoboros do pasal do koinsanai di nongosiliu'ddi , om iyau i minonulis diti . Om oilaan toko' i' dot ongotopot i pinoboros dau .
43021025	Om ogumu' po o suwai ko' iti do winonsoi di Yesus . Om ondung tulison ngai' daa iri , om osorou ku dot a' i' orumpos do hiti'd pomogunan i buuk do ponulisan diri .
44001001	Oi Tiopilus , Iri nopo i nokotulis ku dot id buuk ku di koiso' , om pinotulis ku o koinsanai di nongowonsoi om i pinotuduk di Yesus do mantad di timpuun i' iyau do kuminaraja' ,
44001002	om gisom di pinoinsawat iyau do hilo'd surga . Tontok dit a' po iyau nokoinsawat do hilo'd surga om binilinan dau do mikuwo'd kuasa' di Rusod do Kinorohingan o koinsanai di tulun di pinili' dau do sumiliu'd rasul dau .
44001003	Om di nopo di napatai i Yesus om asaru' iyau do popoilo dot atarang kopio dot id rasul dau do poimpasi kopio iyau , do solinaid dot apat nohopod o tadau . Om nokito nogi diyolo' iyau . Om pinoboros dau dot id diyolo' o kowoyo-woyoo' do Pomorintaan do Kinorohingan .
44001004	Om tontok di poingamung po iyau diyolo' om bilinai no dau iyolo' do poingkaa , “ Kada' kou po tongkiad do hilo'd Yorusalim . Mandad kou nopod hilo' do gisom do katahak di Tapa' dot id dokoyu i nakabatos mantad dau , i nokoboros mantad ku dokoyu di gulu po .
44001005	Tu' i Yohanis nopo om waig no o pinamatis do tulun , nga' iyokoyu nopo om oruhai no do botisan do Rusod do Kinorohingan , ” ka .
44001006	Om tontok di pointimung i piro-piro rasul do poingamung diyolo' i Yesus , om ponguhot no iyolo' di Yesus , “ Oi Tuhan , poingkokoton nu'ddi kawagu o Pomorintaan do bansa' dot Israil do baino' ? ” ka diyolo' .
44001007	Om boros ka di Yesus do suminimbar , “ A' kou i' minog do koilo do pasal diri , tu' i Tapa' ku o manantu' do tadau om maso'ddi tu' iyau no o kikuasa' do manantu'ddi .
44001008	Nga' kaanu kou nondod kuasa' do korikot i Rusod do Kinorohingan dot id dokoyu . Om popinsusui kou nondo do pasal doho' do hilo'd Yorusalim , om pointongkop do pomogunan do Yudia , om hilo'd Samaria , om gisom do korikot do hilo'd tisan do tana' , ” ka dau .
44001009	Om koboros poddi di Yesus iri , om poinsawato' no iyau do hilo'd surga di songingontong iyolo' dau om kokuluputai noddi iyau do haun om a' noddi diyolo' iyau nokito .
44001010	Om maso po diyolo' do songintingaha' do hilo'd tawan , di nokoinsawat i Yesus , om sigog id haro o duwo o tulun di kipakayan dot opurak do poingkakat do hiri'd toning diyolo' .
44001011	Om boros ka di duwo o tulun diri , “ Oi tulun do Galilia , nokuro tu' songingkakat kou'd hiti do songintingaha' do hilo'd tawan ? Dot i Yesus nopo i nokito dokoyu do pinoinsawat do hilo'd surga dit antang-antangan dokoyu om gumuli' indo kawagu do miagal di nokito dokoyu di tiinu' o kowoyo-woyoo' dau'd gumuli' , ” ka diyolo' .
44001012	Om guli' noddi i piro-piro tulun di sinuhu'ddi do hilo'd Yorusalim do mantad hilo'd Nulu-Nulu do Saitun . Iri nopo nulu-nulu'ddi om songkilomito i' doti' o kosoduwo' do mantad hilo'd Yorusalim .
44001013	Om ongoi noddi iyolo' do hiri'd walai di niyonon diyolo' di hilo'd Yorusalim , om salakoi no iyolo' do hiri'd bilik di hiri'd sawat . Iri nopo i piro-piro tulun di sinuhu'ddi om : i Pitrus , i Yohanis , i Yakub , i Andarias , i Pilipus om i Tumas , i Bartolomius , i Matius , i Yakub i tanak di Alpius , i Simun i roitan dot i Patriot , om i Yudas i tanak di Yakub .
44001014	Om iso-iso' kasai' nopo o ginawo diyolo' do tumimung do sumambayang . Om mogiaamung nopo iyolo' di tongoondu' do sumambayang , om hino nogi' i Maria i tina' di Yesus om i tongotobpinai di Yesus .
44001015	Insan o tadau , di songintimung no iyolo' — om haro i' doti' o hatus om duwo nohopod o tulun di pointimung do hiri — om ingkakat noddi i Pitrus do minoro-boros . Boros ka dau ,
44001016	“ Oi tobpinai-tobpinai ! Nunu nopo i nokotulis dot id Buuk do Kinorohingan om mositi' nod abayaan . Di nopo di gulu po om nokoboros no do Rusod do Kinorohingan di pinolombus di Daud do pasal di Yudas , i boyoon di tulun di minanangkap di Yesus .
44001017	I Yudas nopo om mantad i' dot id pogialatan toko' , om nopili' iyau do moyo' dati' do kumaraja' , ” ka dau .
44001018	( I Yudas nopoddi nga' nakaanu do tana' do pamalabangan dau do gadsi' di winonsoi dau dot araat o pinomoli dau di tana' . Om naratu' iyau om kapatai no do noulayak o tian dau , om gisom do nongkosoliwan ngai' o tinaii' dau .
44001019	Om koinsanai'd tulun do hilo'd Yorusalim nga' nongkoilo ngai' no do hal diri . Om iri noddi o kinopomungaranan diyolo' di tana'ddi dot Akildama , dot id suang do boros diyolo' . Komoyon nopoddi om “ Tana' do Raha' ” . )
44001020	“ Tu' haro i' o nokotulis dot id Buuk do Sinding do poingkaa , ‘ Pologoson nopo i kinoiyonon dau'ddi dot oingou gisom dot aiso' no ot ongoiso' pod miyon do hiri , ’ ka . ‘ Pologoson nopo o tulun do suwai do sumowoli di karaja' dau , ’ ka .
44001021	Om iyo nopoddi , om mositi' no do haro ot iso' o tulun do kumoruhang dati' do sumiliu'd sasi' di popinsusui do napasi kawagu i Tuhan Yesus do mantad id kapatayon . pilion toko' nopo o mantad id pogialatan di tulun di moyo-woyo' kasai' dati' do solinaid di moyo-woyo' toko' di Tuhan Yesus do hinonggo nopo o tongoyon dau do mantad di tuminimpuun i' i Yohanis do minamatis om gisom di pinoinsawat i Yesus do hilo'd surga do mantad id pogialatan toko' , ” ka di Pitrus .
44001022	
44001023	Om poboroso' noddi di tulun di hino'd hiri o duwo o tulun . Iri nopo i duwo o tulun diri om : i Yusup i roitan dot i Barsabas ( om roitan nogi' iyau dot i Yustus ) , om i Matias .
44001024	Om sambayang noddi iyolo' do poingkaa , “ Oi Tuhan , oilaan ngai' nu i' ot id suang do ginawo do koinsanai'd tulun om noidu' noddi i Yudas do mantad id karaja' dau do don rasul , om napatai iyau . Om potuduko' no dot id dahai i pilion do Tuhan dot id pialatan diti duwo o tulun diti dot onuan do karaja'dti do sumowoli di Yudas , ” ka diyolo' .
44001025	
44001026	Om kasambayang poddi iyolo' , om undio' no diyolo' i duwo' o ngaran do tulun diri , om i Matias o noundi' . Om iyau noddi o nopili' do sumiliu'd rasul do rumuhang di hopod om iso' o rasul di suwai .
44002001	Om korikot poddi i tadau'd Pintakosta , om timung ngai' no i tulun di notumbayaan do Tuhan dot id iso' o kinoiyonon .
44002002	Om sigog id korongou diyolo' o tuni do mantad hilo'd tawan do miagal do tongus dot opuhod kopio o karangahan . Om koponu' nopo i walai di niyonon diyolo' do tuni'ddi .
44002003	Om kokito no diyolo' o piro-piro koiyo-iyo'd binandak do tapui di koiyo-iyo'd dila' do tuminikid do minongoi timpak do tulu diyolo' .
44002004	Om koporinta' ngai' nopo iyolo'd Rusod do Kinorohingan . Om timpuun noddi iyolo' do mimboros do mogisuayan o bansa'd boros . Om mimboros nopo iyolo' do tumanud di boros do pinatahak di Rusod diri dot id diyolo' .
44002005	Om tontok nopoddi om ogumu' o tulun do Yohudi dit ongotorodok dot id Kinorohingan , di poundorong do hilo'd Yorusalim . Tadon nopo diyolo'ddi om mogisuayan o kinoiyonon do pointongkop diti pomogunan .
44002006	Om tontok di norongou i tuni'ddi , om ogumu' tomod diri o tulun do minongoi gurumung do hiri . Om ongosuayan diri iyolo' do korongou di tulun di nongotumbayaan di mimboros di diyolo'd boros di mogisuayan o bansa' .
44002007	Om ongosuayan tomod diri iyolo' om ongoimayaan . Om boros ka diyolo' , “ Okon toi ko' tulun ngai' id Galilia ilo tulun do mimboros do miagal dilo' ?
44002008	Om poingkuro'ddi kopio tu' orongou ngai' toko' do mimboros iyolo' do boros toko' di mogisuayan o bansa' ?
44002009	Tu' iyati' nopo om tulun do mantad id pomogunan do Partia , om Midia , om Ilam ; om Misopotamia , om Yudia , om Kapadokia , om Pontus , om Asia ,
44002010	om Pirgia , om Pampilia , om Masir , om mantad id piro-piro watas do Libia i tidsomok do Kirini , om haro nogi' ot id pogialatan toko' do mantad hilo'd Rum ,
44002011	om haro o tulun do Yohudi om haro nogi' o bansa'd suwai di nokosuang do tugama' do Yohudi ; om haro nogi' o mantad hilo'd Krita om hilo'd Arab . Om orongou ngai' toko' nopo iyolo' do mimboros do boros toko' di mogisuayan o bansa' do monusui di nongowonsoi do Kinorohingan di kongoimayaan kopio ! ” ka diyolo' .
44002012	Om osuayan ngai' nopoddi iyolo' , om ongoimayaan om mogiuhot-uhot po iyolo' dot , “ Poingkukuro ma kopio iti ? ” ka .
44002013	Nga' haro nogi' o wookon di tulun do mongirak-irak . Boros ka diyolo' , “ Nangaawuk i' bo ilo tulun dilo' ! ” ka .
44002014	Om ingkakat noddi i Pitrus om i hopod om iso' o rasul . Om boro-boros noddi iyau dot opuhod dot id tulun dot ogumu'ddi do poingkaa , “ Oi tobpinai-tobpinai , i tulun do Yohudi , om koinsanai di tulun di poundorong do hiti'd Yorusalim ! Pokinongou kou no kopio . Tu' apatut no kopio do poiloon ku iyokoyu do hal diti .
44002015	Tu' iti nopo tulun diti om a' i' angaawuk , do miagal dit osorou dokoyu . Tu' dinondo nopo om jam kosiam nogi' do dongkosuabon .
44002016	Nga' iti nopo om nokoboros mantad no do Kinorohingan do pinolombus di Nabi Yoil do poingkaa :
44002017	Boros kad Kinorohingan , ‘ Oruhai nopondod kopupuson diti pomogunan , om potuntugon ku nondo o Rusod ku dot id koinsanai'd tulun . Om i tangaanak dokoyu'd tongokusai om i tangaanak dokoyu'd tongoondu' nga' momisunud nondo dokoyu do koinsanai di posunudon ku dot id diyolo' . Om i tulun dit ongomulok po nga' kokito nondo do pinointalang om i kongomolohingan dokoyu nga' mongipi nondo di poipian ku diyolo' .
44002018	Om i susuhuon ku di tongokusai om i tongoondu' nga' tuntugan ku i' do Rusod ku do tontok do tadau'ddi . Om popinsunud nondo iyolo' di posunudon ku dot id diyolo' .
44002019	Om momonsoi oku nondo do kongoimayaan do hilo'd tawan ; om momonsoi oku di kongosuayan kopio do hiti'd pomogunan ; om haro nondo o raha' om tapui om haro o lisun dot akapal .
44002020	Om ilo tadau nga' tumuong nondo , om ilo tadau nga' rumagang do miagal do raha' dit a' po orikot o Tadau do Tuhan , i Tadau dit agayo om i kikagayaan .
44002021	Om tontok nopondoddi om posion indo i tulun di lumohou do Tuhan , ’ ka .
44002022	Oi tobpinai-tobpinai , i tulun dot Israil ! Pokinongoho' no dokoyu iti poboroson ku : i Yesus nopo i tulun do Nasarit diri , om nonuan do Kinorohingan do karaja' do bagi' dokoyu om nokointalang no kopio iri dot id dokoyu dot i kongoimayaan om i kongosuayan kopio di winonsoi'd Kinorohingan dot id pogialatan dokoyu do pinawaya' dau di Yesus . Om koinsanai'ddi om noilaan ngai' no dokoyu .
44002023	Om tontuo' nod Kinorohingan do patahakon dau i Yesus dot id dokoyu do tumanud di natantu' mantad dau . Om tontok di pinatahak dau iyau , om patayo' no dokoyu iyau tu' pinologos dokoyu i tulun dit angaraat do pinapasalib dau .
44002024	Nga' pinasi i' kawagu iyau'd Kinorohingan do mantad id pogialatan di tulun di napatai . Notolon no daa iyau do kapatayon , nga' pinoidu' i' iyau'd Kinorohingan , tu' a' i' iyau milo do porintaon kasai' do kapatayon .
44002025	Om nokoumbal nogi' i Daud do minomoros do pasal di Yesus do poingkaa , ‘ Okito ku i' kasai' o Tuhan dot id dotoguangan ku ; moyo-woyo' i' iyau doho' , om a' noddi milo o tulun do mamagangau doho' .
44002026	Om iri no o kataadan do ginawo ku , om popoboros kasai' oku do pamarayou om iti tinan ku nga' osimbayan nopondo do mandad do hiri'd lobong .
44002027	Tu' a' oku i' diya' pologoson do potimporon do hilo'd pomogunan do tulun di napatai . a' nu i' pologoson dot apasa' do hiri'd lobong i susuhuon nu dit otorodok .
44002028	Tinudukan oku i' diya' do ralan do kumaa dot id koposion dit otopot kopio . Om a' no orumpo-rumpos dot id ginawo ku o kataadan ku , tu' moyo-woyo' kasai' ko i' doho' , ’ ka .
44002029	Oi tobpinai-tobpinai , pologoso' oku no do poposondot kopio do popoboros do pasal di Daud , i taki-aki toko' . Napatai no iyau , om nolobong no ; om hino kasai' pod hiti ilo lobong dau do gisom do dinondo .
44002030	Om nakapamatos no o Kinorohingan dot id di Daud do mikuwo'd sumpa' do haro o songulun dot id sinakagon di Daud do silihon do Kinorohingan do raja' . Tu' i Daud nopo om nokoilo no di batos diri , tu' iyau nga' nabi i' ;
44002031	om koilo nogi' iyau do nunu i wonsoyon do Kinorohingan dot id dabantalan . Om nokoboros mantad no di Daud dot apasi indo kawagu i Raja' do Gampamasi , i pinabatos do Kinorohingan diri , do mantad id kapatayon . Boros kad i Daud , ‘ A' i' iyau pologoson do potimporon dot id pomogunan di tulun di nangapatai ; a' i' apasa' o tinan dau do hiri'd lobong , ’ ka . ‘
44002032	Om i Yesus no i komoyon diri di pinasi kawagu'd Kinorohingan do mantad id kapatayon . Om nongkokito ngai' toko'ddi .
44002033	Om pinoinsawat do Kinorohingan o pangkat dau om nonuan iyau do kuasa' om kaanu noddi iyau do Rusod do Kinorohingan di pinabatos mantad di Tapa' . Om iti nopo it orongou dokoyu om iti tokito dokoyu do baino'dti om iri i Rusod di pinotuntug dau dot id dahai .
44002034	I Daud nopo om a' i' pinoinsawat do hilo'd surga , nga' minomoros i' iyau do poingkaa , ‘ Boros kad Tuhan dot id Tuhan ku : Irikau no dot id dawananan ku ,
44002035	gisom do poinsiribaon ngai' ku dot id diya' i pisangod nu ! ’ ka .
44002036	Om apatut no do koilo kopio o koinsanai'd tulun dot Israil dot i Yesus nopo i pinasalib dokoyu'ddi , om iyau no i pinabatos do Kinorohingan do sumiliu'd Tuhan om Raja' do Gampamasi , ” kad Pitrus .
44002037	Om soira'ddi nongkorongou i tulun diri di pinoboros di Pitrus , om tumongob tomod diri iyolo' . Om ponguhot noddi iyolo' di Pitrus om i piro-piro rasul di suwai , “ Oi tobpinai-tobpinai , nunu nondo ot apatut dahai'd wonsoyon diti ? ” ka diyolo' .
44002038	Om boros ka di Pitrus do suminimbar , “ Rumologo kou no di dusa dokoyu . Om mokibatis ngai' kou no dot id suang do ngaran di Yesus Kristus , om ongoompunan i' o dusa dokoyu . Om kaanu kou indo do Rusod do Kinorohingan , i popuhawangon do Kinorohingan .
44002039	Tu' iri nopo pinabatos do Kinorohingan diri nga' patahakon dot id dokoyu om id sinakagon dokoyu om id tulun di poingiyon do hilo'd sodu' — iri no i koinsanai'd tulun di nolohou'd Kinorohingan i Tuhan toko' do rumikot dot id dau , ” ka dau .
44002040	Om iyo noddi i Pitrus do pinopoilo kopio'ddi dot id diyolo' . Om ogumu'ddi o boros di Pitrus do suwai do minonuhu' diyolo' do tumongkiad do mantad id tulun dit angaraat diri , om a' indo iyolo' ohukuman do Kinorohingan do miagal di pomohukum do Kinorohingan di tulun dit angaraat diri .
44002041	Om ogumu'ddi o tulun do notumbayaan di pinoboros di Pitrus , om botisai noddi iyolo' . Om tadau iddi do noruhangan kawagu i tulun do notumbayaan do tolu noribu o tulun .
44002042	Om ongotorodok iyolo' do mokituduk kasai' di piro-piro rasul om tumimung kasai' iyolo' . Om mogitotorungak iyolo'd makan , om mogiaamung do sumambayang .
44002043	Om ogumu' tomod diri o koimayaan do nongowonsoi di piro-piro o tulun di sinuhu'ddi , gisom dot oinsanan nopo i tulun dot ongoimayaan om ongooris .
44002044	Mogiuulud kasai' nopoddi i tulun di nongotumbayaan diri , om sogiaan nopo diyolo' o nunu nopo o haro dot id diyolo' .
44002045	Om sorompori-pori nopoddi iyolo' do papadagang di piro-piro o konunu-nunuan om i dapu' diyolo' , om pogibohogi-hogion nogindo diyolo' i tusin do gatang diri do tumanud do kogunaan do pointikid-tikid diyolo' .
44002046	Om monikid tadau nopoddi iyolo' do tumimung do hiri'd Walai'd Sasambayangan dot Agayo , om mogitotorungak do makan do hiri'd walai diyolo' , om ongotood ngai' iyolo' om ongosiriba' o ginawo .
44002047	Om mamarayou kasai' nopo iyolo'd Kinorohingan . Om asanangan ngai' nopo o tulun diyolo' . Om monikid tadau nopo dot oruhangan o ginumu' diyolo' , tu' onuan i' iyolo'd Tuhan do tulun di posion do Kinorohingan .
44003001	Insan o tadau om ongoi no i Pitrus om i Yohanis do hiri'd Walai'd Sasambayangan dot Agayo , di jam kotolu nod sosodopon , i maso do kasambayangan do tulun .
44003002	Om haro'ddi ot iso' o kusai dit a' koundaliu do mantad di kosususu , do poirikau do hiri'd toning di wawayaan dit agayo , i roitan do “ Wawayaan dot Olumis ” . Om monikid tadau nopo iyau do pootodon do tulun do hiri , do mokipuhawang di tulun di sumuwang do hiri'd Walai'd Sasambayangan dot Agayo .
44003003	Om tontok di nokito di tulun diri i Pitrus om i Yohanis do motisuang no di Walai'd Sasambayangan dot Agayo , om pokipuhawang no iyau diyolo' .
44003004	Om sonsod no iyolo' dau , om boro-boros noddi i Pitrus dau do poingkaa , “ Ontong pogi' dahai ! ” ka .
44003005	Om ontong noddi i tulun diri dot id diyolo' , dot osorou nopo dau om haro o patahakon diyolo' dau .
44003006	Nga' boro-boros nogi' i Pitrus dau do poingkaa , “ Aiso' i' kopio o tusin ku . Nga' nunu nopo i haro dot id doho' , om iri no o patahakon ku diya' : Iri no tu' id suang do kuasa' di Yesus Kristus i tulun do Nasarit diri , om suhuon ku iya' do mamanau ! ” ka dau .
44003007	Om igitai no di Pitrus o longon do wanan di tulun dit a' koundaliu'ddi , om poingkakato' no dau iyau . Om pitilombus nopoddi do nokokoris i gakod om i tampangil di tulun diri .
44003008	Om silok nopo iyau do miningkakat , om pimpanau no . Om woyo' noddi iyau di Pitrus om i Yohanis do suminuang do hiri'd Walai'd Sasambayangan dot Agayo , om mimbul-simbul nopo iyau do mamanau om mayou-rayou'd Kinorohingan .
44003009	Om oinsanan nopo i tulun do kokito dau do manau-panau do mayou-rayou'd Kinorohingan .
44003010	Om kotutunai noddi diyolo' dot iyau no i poirikau kasai' do hiri'd toning di wawayaan di roitan do “ Wawayaan dot Olumis ” , di hiri'd Walai'd Sasambayangan dot Agayo do mokipuhawang do tulun do suwai . Om osuayan ngai' diri iyolo' mikuwo'd ongoimayaan do nokokito di nosiliu dot id tulun diri .
44003011	Om manud-tanud nopoddi i tulun diri di Pitrus om i Yohanis . Om tontok di nokorikot iyolo'd tolu do hiri'd kakilima di roitan do “ Kakilima di Suliman ” , om ongopusahan diri i tulun om oinsanan nopoddi i tulun do minongoi gurumung diyolo' .
44003012	Om tontok di nokito di Pitrus i tulun diri om boro-boros no iyau dot id diyolo' do poingkaa , “ Oi tulun dot Israil , nokuro tu' ongosuayan kou di nosiliu do miagal diri ? Nokuro tu' sumonsod kou dahai ? Andasan daa dokoyu om dahai'd sinundu ko' kotorodoko' dahai dot id Kinorohingan o nokolingos diti tulun diti ?
44003013	I Kinorohingan di tukuon di Abraham , om i Isak , om i Yakub , i taki-aki toko' o pinopoinggayo di Yesus i susuhuon dau . I Yesus no i pinatahak dokoyu dot id porinta , om i sinaap dokoyu dot id toguang di Pilatus , do tontok di poiduwo daa di Pilatus iyau .
44003014	Iyau nopo om olidang i' om osonong , nga' sinaap i' dokoyu iyau om sinansagan dokoyu i Pilatus do papalabus di songulun o gampamatai .
44003015	Om pinatai dokoyu i Yesus . Om iyau nogi' daa o tadon do koposion do koinsanai'd tulun . Nga' pinasi i' iyau kawagu'd Kinorohingan do mantad id kapatayon . Om nokokito i' kopio iyahai'ddi .
44003016	Nokokito kou no ondung nunu o nosiliu dot id tulun dit a' koundaliu'ddi . Nokokoris no iyau om nolingasan tu' notumbayaan i' iyau di Yesus om i kuasa' dau . Om iri no i kotumbayaan di tulun diri dot id di Yesus o nokolingos dau dot antang-antangan ngai' dokoyu .
44003017	Oi tobpinai-tobpinai ! Oilaan ku noddi dot it aiso' o toila-ilaan dokoyu om i piro-piro boyoon dokoyu o nokowonsoi-wonsoi dokoyu'd miagal diri dot id di Yesus .
44003018	Om iri no o nakabaya-bayaan di pinoboros do Kinorohingan di gulu po do pinolombus di piro-piro nabi dau , tu' a' no milo dot a' oinggorit i Raja' do Gampamasi , i pinabatos diri .
44003019	Om iyo nopoddi oi tobpinai-tobpinai , om rologo kou no di dusa dokoyu , om guli' kou no dot id Kinorohingan , om tonuson i' dau o koinsanai di dusa dokoyu .
44003020	Om rumikot nondo o Tuhan dot id dokoyu , om kopuriman kou nondo do kokorisan di don rusod . Om suhuon nondo do Tuhan i Yesus do rumikot dot id dokoyu , tu' natantu' mantad no iyau'd Kinorohingan do sumiliu'd Raja' do Gampamasi dokoyu .
44003021	Om mositi' no do poundorong kasai' iyau do hilo'd surga do gisom dot orikot o kopoingwoguan ngai' do Kinorohingan do koinsanai'd nunu nopo , do miagal di pinoboros do Kinorohingan di pinolombus di piro-piro nabi dau di gulu po .
44003022	Tu' nokoumbal i' i Musa do minomoros do poingkaa , ‘ Monuhu' nondo o Kinorohingan , i Tuhan dokoyu , do songulun o nabi do mantad id bansa' dokoyu , do miagal di minonuhu' iyau doho' . Om mositi' no do pokinongohon dokoyu o koinsanai di poboroson di nabi diri dot id dokoyu .
44003023	Tulun nopo dit a' mokinongou di poboroson di nabi diri , om potongkiadon nondo iyau do mantad id tulun di songonuon do Kinorohingan om patayon nondo , ’ ka .
44003024	Om iri nogi' i piro-piro nabi di suwai , do tuminimpuun do mantad id di Nabi Somuil do habar do mantad id Kinorohingan , nga' nokoponusui nogi' do pasal dot osiliu diti maso'd baino' .
44003025	Om iri nopo i piro-piro batos do Kinorohingan di pinolombus di piro-piro nabi diri , om iyokoyu nogi' ot onuan diri , oi tobpinai-tobpinai . Id suang nopo di tumpongo do Kinorohingan dot id taki-aki dokoyu , om minomoros o Kinorohingan dot id taki-aki dokoyu , om minomoros o Kinorohingan dot id di Abraham do poingkaa , ‘ Iri no i sinakagon nu o pawayaan ku do mamarakat do koinsanai'd bansa' do hiti'd pomogunan , ’ ka . Om i tumpongo'ddi nga' bagi' nogi' dokoyu .
44003026	Om iri noddi o kinopomilian om kinoponuhuan do Kinorohingan di susuhuon dau do rumikot po dot id dokoyu'd gulu , om abarakatan kou i' dau . Om ralan nopo dau do mamarakat dokoyu nga' monuhu' dokoyu do rumologo do mantad id kowoyo-woyoon dokoyu dot angaraat , ” kad Pitrus .
44004001	Om maso po di Pitrus om i Yohanis do moro-boros di tulun dot ogumu'ddi , om rikot no dot id diyolo' i piro-piro boyoon dot imam , om i boyoon do madtatamong di Walai'd Sasambayangan dot Agayo , om i tulun do Saduki .
44004002	Om ongotogod tomod diri iyolo' di Pitrus om i Yohanis tu' minonusui iyolo' dot id tulun dot ogumu'ddi do napasi kawagu i Yesus do mantad id kapatayon . Tu' iri no o popointalang kopio dot apasi kawagu i tulun do napatai .
44004003	Om tangkapo' noddi diyolo' goduwo i rasul diri , om pogiilo' no do gisom do nosuaban tu' otuong no do maso'ddi .
44004004	Nga' ogumu' i' o tulun do nongotumbayaan do nokorongou di ponudukan di piro-piro tulun di sinuhu'ddi , om koruhangai noddi o ginumu' diyolo' gisom dot oruhai no do limo noribu o tulun .
44004005	Om tadau noddi kawagu om timung no do hilo'd Yorusalim i piro-piro boyoon do Gompomutus do Don Tugama' , om i piro-piro boyoon do tulun do Yohudi , om i piro-piro guru do Tourat .
44004006	Om ongoi no iyolo' solowot di Hanas i Boyoon dot Agayo dot Imam , om i Kayapas , om i Yohanis , om i Aliksandor om koinsanai dit id sompiiyon di Boyoon dot Agayo dot Imam diri .
44004007	Om ngoyo' no i Pitrus om i Yohanis potimbabao' diyolo' , om uhoto' no diyolo' iyo Pitrus di Yohanis do poingkaa , “ Poingkuro o ralan dokoyu do minomolingos di tulun dit a' koundaliu'ddi ? Disai'd kokorisan om disai'd kuasa' dokoyu do minomonsoi do miagal diri ? ” ka diyolo' .
44004008	Om simbar noddi i Pitrus , i noporinta' no do Rusod do Kinorohingan do poingkaa , “ Oi tuan i boyoon do bansa' , om koinsanai di Gompomutus do Don Tugama' .
44004009	Ondung butusan iyahai do baino' , dot i minomonsoi dot osonong do minonulung di tulun dit a' koundaliu , om i mokiilo kou do poingkuro i tulun diri do nolingasan , o kopomutusan dokoyu dahai ,
44004010	om ilaai ngai' no kopio dokoyu , om koinsanai do bansa' dot Israil do nokolingos nopodti tulun di poingkakat do dinondo'dti dot id toguang dokoyu , om mantad id kokorisan om kuasa' di Yesus Kristus i tulun do Nasarit diri . Om pinasalib dokoyu i Yesus , nga' pinasi i' iyau kawagu'd Kinorohingan .
44004011	I Yesus no o komoyon dit ayat dot id suang do Buuk do Kinorohingan diri do poingkaa , ‘ Iri nogi' i watu di niadaan dokoyu , iyokoyu i mamamaal do walai , o nosiliu do watu dot agayo kopio o guna' , ’ ka .
44004012	I Yesus noo o milo'd mamasi'd tulun . Tu' pointongkop nopo diti pomogunan dot id pogialatan do tulun om aiso' no ot ongoiso' piya'd tulun do suwai do nakaanu do kuasa' do mantad id Kinorohingan do mamasi dati' , ” ka di Pitrus .
44004013	Om ongosuayan ngai' nopoddi i tulun di hiri'd suang di pitimungan do momumutus do nokokito di Pitrus om i Yohanis do katama' tomod , om okon-okon poddi di nokoilo iyolo' dot iri nopo i duwo o tulun di sinuhu'ddi om tulun i' toomod om aiso' i' o sikul . Om kotutunai nogiddi diyolo' dot iri nopo duwo o tulun do sinuhu'ddi nga' i tulun di minoyo' di Yesus .
44004014	Om aiso' noddi o milo diyolo'd poboroson , tu' poingkakat i' do hiri'd dotoguangan diyolo' i tulun di nolingasan diri do pointoning di Pitrus om i Yohanis .
44004015	Om suhuon' noddi diyolo' i duwo o tulun do sinuhu'ddi do sumoliwan do mantad hiri'd niyonon diyolo'd tuminimung . Om pogiboro-boros noddi iyolo' .
44004016	Boros ka diyolo' , “ Nunu po o wonsoyon toko' dot id tulun diri ? Do koinsanai'd tulun do hiti'd Yorusalim om nongkoilo no di koimayaan di winonsoi diyolo'ddi . Om a' toko' no milo dot olimon iri .
44004017	Nga' rolosion nogi' iyolo' goduwo'ddi om a' po daa kopintongkop kopio iti habar dot id tulun do suwai . Om sunudan toko' nondo kopio iyolo' dot a' no iyolo' koino-ino do moro-boros kawagu dot id ongoiso' piya o tulun do rumait do ngaran di Yesus , ” ka diyolo' .
44004018	Om lohowo' noddi kawagu diyolo' i duwo o tulun di sinuhu'ddi do sumuwang kawagu , om sunudai no diyolo' dot a' no kopio iyolo' koino-ino do mamarait ko' monuduk po do rumait do ngaran di Yesus .
44004019	Nga' boros kad Pitrus om i Yohanis do suminimbar , “ Oi tuan , soroho' no kopio dokoyu ondung hinonggo ot otopot dot id toguang do Kinorohingan : i tuu tumanud di ponuhuan dokoyu ko' tumanud po di ponuhuan do Kinorohingan .
44004020	Tu' a' no dahai milo do tingkadan do popimboros it iyahai kopio o nokokito om nokorongou , ” ka diyolo' .
44004021	Om aiso' noddi o paantakan di tulun dit id pitimungan diri do momohukum di Pitrus om i Yohanis . Nga' rolosio' noddi kawagu diyolo' i duwo o tulun di sinuhu'ddi . Om posoliwano' noddi diyolo' iyolo' do mantad hiri , tu' oinsanan nopo i tulun do mamarayou'd Kinorohingan do nongkokito di nosiliu'ddi .
44004022	Iri nopo i tulun di nokopuriman do kolingasan di koimayaan kopio'ddi om lobi no dot apat nohopod o toun do tumur dau .
44004023	Om kalabus poddi i Pitrus om i Yohanis , om guli' no iyolo' do hiri'd tambalut diyolo' om susuyo' ngai' noddi diyolo' i pinoboros di piro-piro boyoon dot imam om i piro-piro tulun do Yohudi dot id diyolo' .
44004024	Om korongou poddi di tambalut diyolo' iri , om insan-insan nopo iyolo' do suminambayang dot id Kinorohingan , do mikuwo'd iso-iso' o ginawo . Boros ka diyolo' , “ Oi Tuhan , iya' no o minomonsoi'd tawan om pomogunan om rahat om koinsanai di songingiyon do hilo' .
44004025	Nokoumbal ko i' do minoro-boros dot i Rusod nu o pinopoboros do pinolombus di Daud i taki-aki dahai , i susuhuon nu'ddi do poingkaa , ‘ Nokuro tu' ongotogod i tulun dit okon ko' Yohudi ; om nokuro ngai' i bansa' tu' mogipapakat dot aiso' o kotutuk-tutukon .
44004026	Nokosodia' ngai' no i raja' do hiti'd pomogunan do mongoi sangod , om nokopogisosokodung no i boyoon do sumaap do Tuhan om i Raja' do Gampamasi ! ’ ka .
44004027	Tu' otopot id nokopogiboro-boros no i Horudis om i Pontius Pilatus di tulun dit okon ko' Yohudi om i tulun dot Israil di hiti'd bandar diti . Om mogiupakat iyolo' do sumaap di Yesus i susuhuon nu dit olidang , i nopili' nu do sumiliu'd Raja' do Gampamasi .
44004028	Om mogisosokodung nopo iyolo' do momonsoi do koinsanai'ddi , i natantu' mantad nu no di gulu po dot ongosiliu . Om tinantu' nu'ri do mikuwo'd kuasa' nu om id suang do korohian nu .
44004029	Intangai pogi' o pomorolosi diyolo' dahai do baino'dti , oi Tuhan . Om pologoso' no iyahai i susuhuon nu dot a' moddosi do popinsusui di boros nu .
44004030	Om tulungo' no iyahai om olingasan i' i tulun dot ongkitoruol om kointalang i' i kongoimayaan om i kongosuayan do mikuwo'd kuasa' om kokorisan dot id suang do ngaran di Yesus , i susuhuon nu dit olidang , ” ka diyolo' .
44004031	Om kasambayang poddi iyolo' , om koguyu' nopo i niyonon diyolo'd tuminimung . Om koporinta' ngai' noddi iyolo' do Rusod do Kinorohingan , om angkatama' tomod diri iyolo' do popinsusui di boros do Kinorohingan .
44004032	Om iso-iso' nopoddi o ginawo om pomusorou do koinsanai di tulun di nongotumbayaan diri . Om aiso' no tiso' diyolo' do momusorou dot iyau no o sanganu di haro dot id dau . Om sogiyaan nopo diyolo' o nunu nopo i haro dot id diyolo' .
44004033	Om popinsusuyon nopoddi di piro-piro rasul do mikuwo'd kuasa' dit agayo kopio , do napasi no kawagu i Yesus . Om barakatai noddi kopio'd Kinorohingan iyolo' .
44004034	Om aiso' no o tongosongulun piya dot id pogialatan diyolo' do haro o kokurangan . Tu' isai nopo diyolo' o kitana' ko' kiwalai om padagangon no diyolo' i tana' ko' i walai diyolo'ddi , om igitan nondo diyolo' i tusin di gatang diri ,
44004035	om patahakon nondo di piro-piro rasul . Om pogibohogi-hogion nogindo di piro-piro rasul i tusin diri do potikidon di tulun do miontok di kogunaan diyolo' .
44004036	Om i Yusup nga' minomonsoi nogi' do miagal diri . Tu' iyau nga' pinapadagang i' di tana' dau om patahako' nogiddi dau di piro-piro rasul i tusin di gatang di tana'ddi . I Yusup nopoddi om sinakagon di Liwi , om roitan iyau di piro-piro rasul dot i Barnabas ( komoyon nopoddi nga' Gomponginsasamod ) .
44004037	
44005001	Nga' haro ot iso' o kusai dot i Ananias o ngaran , om i Sapira o ngaran di sawo dau . Om pinapadagang iyolo' do songkoiyonon o tana' diyolo' .
44005002	Om pipakat noddi iyolo' di sawo dau do manganu di songintanga' di tusin di gatang di tana'ddi , om igitai no di Ananias i songintanga' di tusin diri do pinatahak di piro-piro rasul .
44005003	Om boros kaddi di Pitrus dot id dau , “ Oi Ananias , nokuro tu' pinologos nu o rogon do momorinta' do ginawo nu , gisom do minongudut ko dot id Rusod do Kinorohingan , tu' lisok-lisokon nu i' do manganu i songintanga' di tusin di gatang di tana' nu ?
44005004	Okon toi ko' diya' iddi tana'ddi , dit a' nu po nakadagang ? Om diri piya di nakadagang nu no i tana'ddi nga' diya' kasai' po di tusin . Om nokuro tu' minomusorou ko do momonsoi'd miagal diri ? Om okon i' ko' tulun o pinongudutan nu'ddi , nga' Kinorohingan , ” ka .
44005005	Om korongou poddi di Ananias i boros diri , om kohunduk no iyau , om kapatai no . Om moddosi ngai' nopoddi i tulun do nokorongou di nosiliu do miagal diri .
44005006	Om ngoyo' noddi di tangaanakwagu lopoto' i rata' di Ananias diri , om antayango' no diyolo' do pinoposoliwan do ngoyon lobongo' .
44005007	Om haro no doti' o tolu o jam do mantad diri , om suang no i sawo di Ananias . a' i' iyau nokoilo di nosiliu'ddi .
44005008	Om boros ka di Pitrus dot id dau , “ Poiloo' oku daa : ondung otopot dot iti-iti no o gatang di tana' di pinadagang di sawo nu'ddi ? ” ka dau . Om boros ka di Sapira do suminimbar , “ Otopot , ino-ino no i gatang diri , ” ka .
44005009	Om boros kaddi kawagu di Pitrus dot id dau , “ Nokuro tu' miniupakat kou di sawo nu do mogumbal do Rusod do Tuhan ? Pokinongoho' pogi' nga' nokoguli' no ilo tulun do minongoi pomolobong di sawo nu . Om iya' moti' nga' antayangon i' diyolo' do poposoliwan , ” ka dau .
44005010	Om diiri i' om diiri om kohunduk no i sawo di Ananias , om kapatai no dot id toguang di Pitrus . Om tontok di suminuang i tangaanakwagu'ddi , om kabantalai no diyolo' iyau do napatai no . Om antayango' no diyolo' i rata'ddi do suminoliwan om ngoyo' no diyolo' lobongo' do hiri'd doros di lobong di sawo dau .
44005011	Om kongooris ngai' nopoddi i tulun do sidang om i tulun do suwai do nokorongou di nosiliu do miagal diri .
44005012	Om ogumu'ddi o kosuayan kopio om i koimayaan do nongowonsoi di piro-piro rasul , dot id pogialatan di tulun dot ogumu' . Om iso-iso' nopoddi o ginawo di tulun di notumbayaan do tuminimung do hiri'd kakilima' di Suliman di hiri'd Walai'd Sasambayangan dot Agayo .
44005013	Om a' no katama' i tulun dit a' notumbayaan do mongoi amung di tulun di nongotumbayaan diri . Nga' pusohon i' kopio di tulun dot ogumu' i tulun di nongotumbayaan .
44005014	Om muhang-ruhang nopoddi o tulun dot otumbayaan do Tuhan — do tongokusai om tongoondu' .
44005015	Om gisom do pootodo' noddi diyolo' do hiri'd ralan i tulun dit ongkitoruol do songinglii dot id toodopon ko' id galam , om olindungan pondo iyolo' di sangai di Pitrus do tumalib iyau'd hiri .
44005016	Om ogumu' tomod diri o tulun do ruminikot do mantad hiri'd kabandaran di posorili' do Yorusalim , do pinapaatod do tulun do kitoruol om i norusadan do rusod dot araat . Om nongolingasan ngai' nopoddi i tulun diri .
44005017	Om ongosolon diri i Boyoon dot Agayo dot imam om i piro-piro o tumatanud dau , iri no i tulun do Saduki . Om pomusorou noddi iyolo' ondung nunu it apatut do wonsoyon diyolo' .
44005018	Om tangkapo' noddi diyolo' i piro-piro tulun di sinuhu'ddi om pogiilo' no do hiri'd pogigiilan do tulun dot ogumu' .
44005019	Nga' totuong iddi om ngoyo' no dot iso' o moloikat do Tuhan iwangai ngai' i wawayaan di giil , om angatai no dau i tulun di sinuhu'ddi do sumoliwan . Om boro-boros no i moloikat dot id diyolo' do poingkaa ,
44005020	“ Mongoi kou no ingkakat do hilo'd Walai'd Sasambayangan dot Agayo , om poboroson no dokoyu dot id tulun o pasal diti koposion do wagu'dti , ” ka dau .
44005021	Om osuab poddi di kosuabon om ongoi no iyolo' do hiri'd Walai'd Sasambayangan dot Agayo , om timpuun no iyolo' do monuduk di tulun do hiri . Tu' minumboyo' iyolo' di pinoboros di moloikat dot id diyolo' . Nga' korikot noddi i Boyoon dot Agayo dot imam om i piro-piro tumatanud dau , om papaharo no iyolo' do pitimungan do momisara' dot iyolo' ngai' di piro-piro boyoon do tulun do Yohudi . Om ponuhu' noddi iyolo' do tulun do mongongoi di piro-piro tulun di sinuhu'ddi do mantad hiri'd giil do ngoyon potimbabao' diyolo' .
44005022	Nga' tontok di nokorikot i tulun di sinuhu' di piro-piro boyoon diri do hiri'd giil , om a' no hino'd hiri i rasul . Om poguliai noddi diyolo' do minongoi poposunud diri do hiri'd pitimungan do momisara' . Boros ka diyolo' ,
44005023	“ Tontok di nokorikot iyahai do hiri'd giil , om poontiil i' kopio i wawayaan di giil om songintamong ngai' i madtatamong di giil . Nga' soira'ddi niwangan dahai i wawayaan diri , om aiso' no o tulun do hiri'd suang , ” ka diyolo' .
44005024	Om tontok di norongou di boyoon do soudor di madtatamong di Walai'd Sasambayangan dot Agayo , om i piro-piro boyoon dot imam i boros diyolo'ddi , om oborulong nopo iyolo' do momusorou ondung poingkuro kopio o nosiliu dot id piro-piro tulun di sinuhu'ddi . Om ooris diri iyolo' do haro o wonsoyon dot id diyolo' .
44005025	Om rikot noddi ot iso' o kusai do minongoi pomisunud diyolo' . Boros ka dau , “ Pokinongou kou no , oi tuan , dot iri nopo i tulun di pinogiil dokoyu'ddi om maso no do monuduk do tulun dot ogumu' do hilo'd Walai'd Sasambayangan dot Agayo ! ” ka .
44005026	Om pogiwoyo-woyo' noddi i boyoon do soudor di madtatamong di Walai'd Sasambayangan dot Agayo om i piro-piro soudor do suwai do minongoi pangangat di piro-piro tulun di sinuhu'ddi . Nga' a' i' diyolo' potogod-togodon o pangangat tu' ooris iyolo' di tulun dot ogumu' ; tu' a' i' oila-ilaan do momodumpau nopo diyolo'd watu i tulun dot ogumu' .
44005027	Om ngoyo' noddi diyolo' potimbabao' i piro-piro tulun di sinuhu'ddi do hiri'd pomisaraan , om pinguhatai noddi iyolo' di Boyoon dot Agayo dot imam .
44005028	Boros ka dau , “ Nooduhan no kopio dahai iyokoyu dot a' monuduk do tulun do pasal di tulun diri . Nga' nunu'ddi iti winonsoi dokoyu'd baino' ? Pinopintongkop dokoyu do hiti'd Yorusalim o ponudukan dokoyu , om monondos kou dahai do minamatai di tulun diri , ” ka dau .
44005029	Om boros ka di Pitrus om i piro-piro tulun di sinuhu'd suwai do suminimbar , “ Kinorohingan no ot apatut dahai'd umboyoon , om okon i' ko' tulun .
44005030	Tu' i Yesus nopo i pinasalib dokoyu'ddi om napasi no kawagu do mantad id kapatayon do pinasi'd Kinorohingan di taki-aki toko' .
44005031	Om noonuan no iyau'd Kinorohingan do pangkat om kuasa' dit asawat , tu' iyau no o Boyoon om Gampamasi ; om oonuan i' o bansa' dot Israil do maso do kumorologo do mantad id dusa diyolo' , om kaanu indo iyolo' do koompunan .
44005032	Om iyahai no o sasi' do koinsanai'ddi — iyahai om iri nogi' i Rusod do Kinorohingan di pinatahak do Kinorohingan dot id tulun di tumanud di ponuhuan dau , ” ka diyolo' .
44005033	Om korongou poddi di tulun di hiri'd pitimungan do Gompomutus do Don Tugama' i boros di piro-piro tulun di sinuhu'ddi om kotogod noddi kopio iyolo' , om pogipapakat no iyolo' do mamatai di piro-piro tulun di sinuhu'ddi .
44005034	Nga' ingkakat no ot iso' o tulun dot id pogialatan di tulun di momisara'ddi , i roitan dot i Gamaliol . Iyau nopo om tulun do Parisi om guru do Tourat , om pusohon kopio iyau do koinsanai'd tulun . Om ponuhu' noddi iyau do tulun do poposoliwan kopio'd oruhai di piro-piro o tulun di sinuhu'ddi .
44005035	Om boro-boros no iyau di tulun di Gompomutus do Don Tugama'ddi do poingkaa , “ Oi tobpinai-tobpinai , i tulun dot Israil ! Momusorou kou no kopio ondung nunu o wonsoyon dokoyu dot id tulun diri .
44005036	Tu' di nopo di gulu om ruminikot i Tiudas do mininggayo-gayo , gisom do haro i' doti' ot apat nahatus o tulun do tuminanud dau . Nga' pinatai iddi iyau . Om koinsanai di tumatanud dau nga' nokopogitongkiad-kiad iddi . Om aiso' i' o kinootus-otuson di winonsoi diyolo'ddi .
44005037	Om rikot po kawagu i Yudas , i tulun do Galilia , do tontok di haro o pongintaban do tulun . Om ogumu'ddi o tulun do tuminanud dau tu' nabayayat iyolo' dau . Om iyau nogi' nga' pinatai i' , om i tulun di tuminanud dau nga' nokopogitongkiad-kiad nogi' .
44005038	Om iti noddi nosiliu'd baino' , om poingkaa o doho'd nosihat : Kada' dokoyu kuroi-kuroyo' i tulun diri , suwai ko' pologoson nopo iyolo' . Tu' mantad nopo dot id tulun i ponudukan om i pingwonsoyon diyolo' om tumanus indo i ponudukan om i wonsoyon diyolo'ddi do koimbagu .
44005039	Nga' mantad nopo dot id Kinorohingan om a' kou i' kaala' diyolo' . suwai ko' kointalang nogi' doti' do sumaap kou'd Kinorohingan , ” ka dau . Om tonudo' no di tulun di momutus diri i pinoboros di Gamaliol .
44005040	Om lohowo' noddi diyolo' i piro-piro tulun di sinuhu'ddi , om pinglapasai no diyolo' , om oduhai nogiddi diyolo' iyolo' do popotuduk kawagu do pasal di Yesus . Om posoliwano' nogiddi iyolo' .
44005041	Om ongotood nopoddi i piro-piro tulun di sinuhu'ddi do tuminongkiad di tiyonon do Gompomutus do Don Tugama' tu' pinosorupai i' iyolo'd Kinorohingan dot indaraaton dot i tumanud iyolo' di Yesus o kopongindaraatan .
44005042	Om monuduk kasai' nopo iyolo' do pointikid-tikid do tadau do hiri'd Walai'd Sasambayangan dot Agayo , om hiri'd piro-piro walai'd tulun . Iri nopo i potudukon om i popinsusuyon diyolo'ddi om i Habar dot Osonong dot i Yesus no i Raja' do Gampamasi di pinabatos diri .
44006001	Om maid-laid nga' muhang-ruhang nopo o ginumu' di tumatanud di Yesus . Tontok nopoddi om iri nopo tulun do Yohudi di dong Yunani do boros om a' asanangan di tulun do Yohudi dit a' nakakaa dot id pomogunan do suwai . Boros ka di tulun di dong Yunani do boros , “ Iri nopo i tongoondu' dahai di nongopuadan om a' i' nobohogian di ponulung di potikidon dot id tulun di pointikid-tikid do tadau , ” ka .
44006002	Om timungo' noddi di hopod om duwo o rasul o koinsanai di tumatanud . Om boro-boros no i piro-piro rasul diri dot id diyolo' , “ A' i' osonong do tumingkod iyahai'd popinsusui do boros do Kinorohingan dot i mongilo-ilo do taakanon o kotingkadan .
44006003	Osonong nogi' do momili' kou do turu' o tulun dot id pogialatan dokoyu dit osonong o kowoyo-woyoon om i noporinta' do Rusod do Kinorohingan om it oilo , i milo dahai do suhuon do kumaraja' do mongilo-ilo do hal diri ,
44006004	tu' iyahai nopo om sumambayang no om popotuduk do boros do Kinorohingan , ” ka diyolo' .
44006005	Om kookunai ngai' nopoddi di tulun i pinoboros di piro-piro o nabi diri . Om pilio' noddi diyolo' i Stipanus , dot iyau nopo om ogirot kopio o kotumbayaan dot id di Yesus , om noporinta' iyau'd Rusod do Kinorohingan . Om nopili' nogi' i Pilipus , om i Prokorus , om i Nikanor , om i Timon , om i Parminas , om i Nikolaus , i mantad hilo'd Antiokia , iyau nopo om okon i' ko' tulun do Yohudi nga' nokosuang iyau'd tugama' do Yohudi .
44006006	Om posolowoto' noddi diyolo' di piro-piro rasul i turu' o tulun diri . Om sambayang noddi i tulun di sinuhu'ddi do minokianu'd Tuhan do barakat do bagi' diyolo' .
44006007	Om iyo noddi i habar do mantad id Kinorohingan do nokotongkop , om muhang-ruhang nopoddi o kogumuon do tumatanud di Yesus do hilo'd Yorusalim . Om ogumu' nogi' o tulun do notumbayaan di Yesus .
44006008	Om binarakatan kopio'd Kinorohingan i Stipanus , gisom dot ogumu'ddi o nowonsoi dau do kosuayan om koimayaan dot id pogialatan di tulun dot ogumu' .
44006009	Nga' haro'ddi o piro-piro tulun do suminaap dau ; iyolo' nopo om mantad id sasambayangan di roitan do Walai'd Sasambayangan do Tulun di Nongkoidu' . Iri nopo tulun do Yohudi di mantad id Walai'd Sasambayangan diri nga' mantad hilo'd Kirini om hilo'd Aliksandria om iyolo' no di tulun do Yohudi di mantad hilo'd Kilikia om hilo'd Asia o suminongkiwal di Stipanus .
44006010	Nga' a' i' iyolo' kosongkiwal di Stipanus , tu' kitoilaan i' iyau do mimboros do mantad id Rusod do Kinorohingan .
44006011	Om ponisip noddi iyolo' do piro-piro tulun do sinuhu' diyolo'd popoboros do poingkaa , “ Nokorongou iyahai diti tulun diti do mongindaraat di Musa om Kinorohingan , ” ka .
44006012	Om iyo noddi iyolo' do minominsuhu' di tulun dot ogumu' , om i boyoon do Yohudi om i piro-piro guru do Tourat . Om tangkapo' noddi diyolo' i Stipanus , om ngoyo' no diyolo' potimbabao' di Gompomutus do Don Tugama' .
44006013	Om angatai noddi diyolo' i piro-piro tulun do sasi' di popoboros dit a' otopot do pasal di Stipanus . Boros ka di piro-piro sasi'ddi , “ Iti nopo tulun diti om managalai nopo do mongindaraat di Walai'd Sasambayangan dot Agayo dit olidang , om mongindaraat di Tourat di Musa .
44006014	Om norongou dahai iyau do minomoros do raagon nondo di Yesus , i mantad hilo'd Nasarit iti Walai'd Sasambayangan dot Agayo , om simbanan ngai' nogindo dau i kaadat-adato' di pinotuduk di Musa dati' ! ” ka diyolo' .
44006015	Om ontong ngai' nopo di Stipanus i tulun di hino'd hiri'd pitimungan di Gompomutus do Don Tugama' . Om tontok noddi do nokito diyolo' i rabas di Stipanus do miagal pod rabas do moloikat .
44007001	Om uhoto' noddi di Boyoon dot Agayo dot Imam i Stipanus , “ Otopot ngai' i' i pinoboros di tulun diri ? ” ka .
44007002	Om boros kad Stipanus do suminimbar , “ Oi tobpinai-tobpinai , om i molohing-lohingon ! Pokinongou kou daa diti poboroson ku . Tontok dit a' po nokoundaliu i Abraham i taki-aki toko' do kuminaa do hilo'd Haran di poundorong po iyau do hilo'd Misopotomia , om intalang no o Kinorohingan i kikagayaan dot id dau .
44007003	Om boros ka dau , ‘ Tongkiadai noti pomogunan nu om koobpinayan nu . Om mongoi i' do hilo'd pomogunan do potudukon ku diya' , ’ ka .
44007004	Om tongkiad noddi i Abraham di pomogunan do Kasdim , om ongoi noddi iyau do hilo'd Haran . Om kapatai poddi i tapa' di Abraham om poundoliho' nogid Kinorohingan i Abraham do pinakaa do hilo'd pomogunan di nokoiyonon dokoyu'd baino' .
44007005	Tontok nopo do maso'ddi om aiso' i' o tongosongkoiyonon piya'd tana' do pinatahak do Kinorohingan dot id di Abraham do sumiliu'd dau'd songonuon dot id pomogunan diti . Nga' pamatos noddi o Kinorohingan dot id di Abraham do papatahak diti tana' diti do sumiliu do songonuon dau om songonuon di sinakagon dau . Om tontok nopoddi om aiso' po o tanak di Abraham .
44007006	Nga' minoro-boros i' o Kinorohingan dot id dau do poingkaa , ‘ Koundorong nondo o sinakagon nu dot id pomogunan do bansa'd suwai , om silihon nondo iyolo'd tulun do hiri'd pomogunan diri do turipon , om inggoriton nondo iyolo' do solinaid dot apat nahatus o toun .
44007007	Nga' hukuman ku nondo i bansa' di monguripon diyolo' , om kosoliwan nondo iyolo' do mantad id pomogunan diri om sumambayang dot id doho' do hiti'd pomogunan diti , ’ ka .
44007008	Om pogiroto' noddi do Kinorohingan i tumpongo dau'ddi do sunat o pinomogirot . Om sunatai noddi di Abraham i Isak i tanak dau di walu' nogi' o tadau do tumur . Om i Isak nga' minonunat nogi' di Yakub i tanak dau . Om i Yakub nga' minonunat nogi' di hopod om duwo o tanak dau , om iri no o nosiliu do taki-aki do bansa'd Yohudi .
44007009	Om iri nopo i taki-aki toko' nga' nosolon di Yusup , gowoi poddi om dagango' no diyolo' i Yusup do sumiliu do turipon do hilo'd Masir . Nga' moyo-woyo' i' o Kinorohingan dau ,
44007010	om pinoidu' id Kinorohingan i Yusup do mantad id koinsanai di kosusaan dau . Om nonuan iyau'd Kinorohingan do kowoyo-woyoon dot osonong om toilaan do tontok di pinotimbaba' iyau di Piraun , i raja' do Masir . Om siliho' noddi di Piraun i Yusup do gobunor do hiri'd pomogunan do Masir , om mongilo-ilo do hiri'd walai di Raja' Piraun .
44007011	Om pononglous noddi dot adalaan kopio o pointongkop do pomogunan do Masir om Kanaan gisom dot ongoinggorit tomod poo o tulun . Om aiso' noo o takanon di taki-aki toko' .
44007012	Om tontok di nokorongou i Yakub do haro o gandum do hilo'd Masir om suhuon' no dau i tangaanak dau , iri no i taki-aki toko' do mongoi'd hilo' . Om koinsan nogi' diyolo'ddi do minongoi'd hilo' .
44007013	Om koinduwo poddi diyolo' do minongoi'd hilo' , om posunudo' nogi' di Yusup di tongotobpinai dau dot i Yusup iyau . Om koilaai nogiddi di raja' do Masir i sompiiyon di Yusup .
44007014	Om pomilin noddi i Yusup do popoongoi di Yakub i tapa' dau , om koinsanai di sompiiyon di tapa' dau do mongoi'd hilo'd Masir . Kogumuon' nopo diyolo'ddi do kuminaa do hilo'd Masir om turu' nohopod om limo o tulun .
44007015	Om undaliu noddi i Yakub do kuminaa do hilo'd Masir , om hilo' no o kinapatayon dau om i komolohingan toko' .
44007016	Nga' iri nopo i rata' diyolo' om nigitan i' kawagu do pinakaa do hilo'd Sikim , om lobongo' no do hiri'd pamalabangan di binoli di Abraham do mantad id bansa' do Himor di hilo'd Sikim , do tusin o pinomoli dau .
44007017	Om tontok dit oruhai noddi o kapamayaan do Kinorohingan di nabatos dau dot id di Abraham , om nokoinggumu' noddi o bansa' toko' do hilo'd Masir .
44007018	Om alaid noddi om haro'ddi ot iso' o raja' do suwai do momorinta' do hilo'd Masir dit a' nokotutun di Yusup .
44007019	Om mongulok-ulok diri i raja'ddi di bansa' toko' om orongit tomod iyau dot id taki-aki toko' . Gisom do minononsog iyau diyolo' do papataam do tangaanak diyolo' di wagu po kosususu , om apatai indo .
44007020	Om tontok nogi' do maso'ddi do nosusu i Musa ; i Musa nopoddi om olumis kopio o kinaanak-anako' . Om tolu no o tulan dau do poinggompi' iyau di molohing dau do hiri'd walai dau .
44007021	Om tontok di nakataam iyau , om ngoyo' no iyau di tanak di Piraun do tondu' , om gompio' no dau iyau do siniliu'd tanak kopio dau .
44007022	Om tudukai noddi diyolo' i Musa do koinsanai di toilaan do bansa' do Masir , gisom do nosiliu iyau'd tulun di kikuasa' kopio o boros om wonsoyon .
44007023	Om tontok dit apat noddi nohopod o toun do tumur di Musa , om kosorou'ddi iyau dot orohian do mongoi ontong do koiyon-iyono' di tulun dot Israil i bansa' dau .
44007024	Om kokito noddi dau o songulun o bansa' dot Israil dot inggoriton do tulun do Masir , om patayo' no dau i tulun do Masir diri , tu' minogobi' iyau di tulun dit inggoriton diri .
44007025	Ondos nopo daa di Musa om kosuhut i bansa' dau do pakayon iyau'd Kinorohingan do popoidu' diyolo' . Nga' a' i' iyolo' kosuhut .
44007026	Om sinuabon noddi om kokito po dau o duwo o tulun dot Israil do miodu om tumotos no daa i Musa do popiulud diyolo' . Boros ka dau , ‘ Iyokoyu nopondo om miobpinai i' . Nokuro tu' miodu kou ? ’ ka dau .
44007027	Nga' sudsuro' nogi' di tulun di minomobog di tambalut dau i Musa , om boro-boros nod , ‘ Isai o minomili' diya' do sumiliu'd boyoon om minomili' do sumiliu'd gompomutus dahai ?
44007028	Patayon oku po daa iyoho' diya' do miagal di tulun do Masir di pinatai nu konihab ? ’ ka dau .
44007029	Om tontok di norongou di Musa i boros di tulun diri , om poggidu' no iyau do mantad hilo'd Masir om ongoi noddi iyau iyon do hilo'd pomogunan do Midian . Om hilo' no iyau do gisom do duwo o tanak dau .
44007030	Apat poddi nohopod o toun do mantad diri , om rikot no o tiso' o moloikat dot id di Musa do hilo'd tana' do kowotuan do hilo'd somok do Nuluhon do Sinai . Iri nopo moloikat diri om ruminikot dot id suang do tapui di molob-ngolob dot id bulungkut .
44007031	Om osuayan diri i Musa do nokokito'ddi , om ongoi no iyau insomok do mongoi pogontong ondung nunu kopio iri . Om korongou noddi dau o boros do Tuhan do poingkaa ,
44007032	‘ Iyoho' no o Kinorohingan di taki-aki nu ; iyoho' no i Kinorohingan di Abraham , om i Isak , om i Yakub , ’ ka . Om gagarai nopo i Musa dot opopoddosian , om a' noddi iyau kasaap do montong di bulungkut diri .
44007033	Om boro-boros po kawagu o Tuhan dot id dau do poingkaa , ‘ Iduwo' ino kasut nu , tu' iti nopo tana' di ningkokoton nu om tana' dit olidang .
44007034	Nokito ku no om nongoilaan ku no o koinggoritan di tulun ku do hilo'd Masir . Om norongou ku no o todoi diyolo' , om nokolintuhun oku no do mongoi popoidu' diyolo' . Baino' nopodti om suhuon ku iya' do gumuli' kawagu do hilo'd Masir , ’ ka .
44007035	I Musa nopodti om niada' do bansa' dot Israil , om a' diyolo' rinamit tu' minomoros i' iyolo' do poingkaa , ‘ Isai o minomili' diya' do sumiliu do boyoon om gompomutus dahai ? ’ ka . Nga' iyau nogi' kopio i tulun di sinuhu'd Kinorohingan do sumiliu do boyoon om i gampamasi do nuhupan di moloikat di minintalang dot id dau di hiri'd bulungkut di molob-ngolob o tapui .
44007036	Om i Musa no o minomoyo' do bansa' dot Israil do suminoliwan do mantad hilo'd Masir , mikuwo'd minomonsoi do kongosuayan om koimayaan do hilo'd Masir , om hilo'd Rahat dot Aragang , om hilo'd tana' do kowotuan do solinaid dot apat nohopod o toun .
44007037	Om i Musa nogi' o minomoros dot id bansa' dot Israil do poingkaa , ‘ Onuan kou nondod Kinorohingan do songulun o nabi di pilion do mantad id pogialatan dokoyu , do miagal di minomili' iyau doho' , ’ ka .
44007038	Om i Musa nogi' i poinsugku' di bansa' dot Israil di hilo'd tana' do kowotuan , i suminiliu do popiromut dot id moloikat om id taki-aki toko' do tontok di minoro-boros i moloikat dot id dau di hilo'd Nuluhon do Sinai . Om iyau nogi' i nakaramit di habar dit a' tumanus do mantad id Kinorohingan , i polombuson dot id dati' .
44007039	Nga' mulong po dot iyo'ddi nga' a' i' minumboyo' dau i taki-aki toko' . Om niada' i' diyolo' i Musa , om siguli' nogiddi iyolo' do hilo'd Masir .
44007040	Om boro-boros no iyolo' di Harun do poingkaa , ‘ Pamansayai nogi' iyahai do tininganak , om iri indo i tininganak o momoyo' dahai . Tu' a' no dahai oilaan ondung nunu o nosiliu dot id di Musa , i minomoyo' dahai do suminoliwan do mantad hilo'd Masir , ’ ka diyolo' .
44007041	Om pomonsoi noddi iyolo' do tininganak do pinoiyo-iyo do tanak do sapi' , om pinapatahak iyolo' do porsombahan di sinumbali' dot id tininganak diri , om minoginakan iyolo' do pamarayou di tininganak di winonsoi diyolo' .
44007042	Om tongkiadai noddi iyolo'd Kinorohingan , om pologoso' no dau iyolo' do tumuku' do rombituon di hilo'd tawan . Iri nopo om miontok nopo kopio di nokotulis dot id piro-piro buuk do nabi do poingkaa , ‘ Oi tulun dot Israil ! Okon i' ko' id doho' o kinoponumbolian om kinapatahakan dokoyu di tayam-tayam di solinaid dot apat nohopod o toun di hilo'd tana' do kowotuan .
44007043	Om piniigit-igitan dokoyu i kiim di tingolig di Molok , om i tininganak di pinoiyo-iyo do rombituon di roitan do Ripan , om iri no i tininganak di winonsoi dokoyu o maan dokoyu'd tukuon , om iri o kapakayaan ku dokoyu do hilo'd pomogunan do Babil , i hilo'd sodu' kopio , ’ ka .
44007044	Om haro o kiim di taki-aki toko' do hilo'd tana' do kowotuan , i Koropohon do Kinorohingan do tontok di rumikot iyau dot id tulun . Om pinomonsoi nopoddi kiim diri om tumanud di pinonuhuan do Kinorohingan di Musa , om pinoomit di pinokitanan do Kinorohingan dot id di Musa .
44007045	Om nigitan nogi' di taki-aki toko' i kiim diri do tontok di winoyo' iyolo' di Yosua do minongoi pagahau do pomogunan toko'dti do mantad id kuasa' do piro-piro bansa'd suwai di momorinta' mantad do pomogunan diti , i nuyung do Kinorohingan di ruminikot iyolo' . Om hiri kasai' po i kiim diri do gisom di hino no i Daud .
44007046	I Daud nopo om kohubayaan do Kinorohingan . Om pokionuon no dau do pologoson iyau'd Kinorohingan do popoingkakat iyau dot iso' o walai do dong Kinorohingan di tukuon di Yakub .
44007047	Nga' i Suliman iddi o pinopoingkakat di walai do Kinorohingan diri .
44007048	Nga' a' i' minundorong i Kinorohingan dit Agayo Kopio dot id suang di walai di winonsoi'd tulun ; tu' nokotulis no dot id buuk do nabi o poingkaa ,
44007049	‘ Ilo tawan o tirikohonon ku do momorinta' , om iti pomogunan o koulokon do lapap ku . Okuro-kuro daa o walai do wonsoyon dokoyu doho' ? Hinonggo o tiyonon ku'd mundorong ?
44007050	Okon toi ko' iyoho' i' o minomonsoi do koinsanai'd nunu nopo ? ’ kad boros do Kinorohingan .
44007051	Ongokodou no kopio o ginawo dokoyu oi tobpinai-tobpinai , om apagon kou no kopio do mumboyo' do Kinorohingan ! Om iyo kou pod bosukon dot a' korongou di boros do Kinorohingan ! Miagal kou nopo di taki-aki dokoyu ; i sumaap kasai' do Rusod do Kinorohingan !
44007052	Inggorito' ngai' nopo di taki-aki dokoyu i nabi . Om pinatai diyolo' i susuhuon do Kinorohingan di gulu po i pinopoboros do korikatan di susuhuon do Kinorohingan dit otopot . Om iyokoyu nga' pinapadagang i' om minamatai di susuhuon do Kinorohingan diri .
44007053	Om naramit no dokoyu i Tourat do Kinorohingan , i pinaatod do piro-piro moloikat , nga' a' i' dokoyu tinanud iri ! ” ka di Stipanus .
44007054	Om kongotogod noddi i piro-piro Gompomutus do Don Tugama' diri do nokorongou di boros di Stipanus , om karaatai noddi kopio iyolo' dau .
44007055	Nga' tingaha' noddi do hilo'd tawan i Stipanus i noporinta' do Rusod do Kinorohingan . Om kokito no dau o kagayaan do Kinorohingan , om i Yesus do poingkakat do hiri'd dawananan do Kinorohingan i tiyonon di noonuan do kuasa' .
44007056	Om boro-boros no i Stipanus do poingkaa , “ Intong pogi' , okito ku o surga do noiwangan , om poingkakat i Tanak do Tulun dot id dawananan do Kinorohingan ! ” ka dau .
44007057	Om sonsongo' ngai' nopo di tulun di gompomutus diri o tolingo diyolo' do mikuwo'd songgiak-giak , om insan-insan nopo iyolo' bontol do tuminabpo di Stipanus .
44007058	Om gayato' no diyolo' iyau do poposoliwan di bandar om pindumpahai no diyolo' iyau'd watu . Om iri nopo i piro-piro tulun di minongoi ontong di nosiliu'ddi nga' pinatamangan diyolo' i pakayan diyolo' do songulun o tanakwagu dot i Saulus o ngaran .
44007059	Om di nopo di maso no diyolo' do mindumpau di Stipanus , om pomomoros no i Stipanus dot opuhod do poingkaa , “ Oi Tuhan Yesus , romito' no o rusod ku ! ” ka dau .
44007060	Om otud noddi iyau om boro-boros no dot opuhod do poingkaa , “ Oi Tuhan , kada' pababaai diyolo' iti dusa diyolo' ! ” ka . Om koboros poddi di Stipanus o miagal diri om kapatai no iyau .
44008001	Om i Saulus nga' nokotumboyo' i' di pinamatayan diri . Om tontok nod tadau'ddi do tuminimpuun o koinggoritan do sidang do hilo'd Yorusalim . Om koinsanai nopo i tulun di notumbayaan do nopogitongkiad-kiad dot id pointongkop do watas do Yudia om Samaria , om iri poddi piro-piro rasul ot amu' nopogitongkiad-kiad .
44008002	Om lobongo' noddi di tulun dit oronok do Kinorohingan i Stipanus . Om pogihadai no diyolo' iyau do mikuwo'd tuminongob tomod iyolo' .
44008003	Nga' i Saulus nopo om a' nopo tumingkod do mananus di sidang . Om tikidon nopo dau i walai do minsalakoi do mongoi pamagayat do poposoliwan di tulun di nongotumbayaan om pogiilon nondo dau iyolo' .
44008004	Om iri nopoddi tulun di nongotumbayaan di nopogitongkiad-kiad diri , nga' popinsusui nopoddi di Habar dot Osonong do mantad id Kinorohingan do hinonggo - honggo nopo .
44008005	Om ongoi no i Pilipus do hiri'd bandar do Samaria om susuyai no dau i tulun do hiri do pasal di Raja' do Gampamasi di pinabatos do Kinorohingan .
44008006	Om soira'ddi nokorongou i tulun di pinoboros di Pilipus diri om di nongkokito iyolo' di kongoimayaan do winonsoi dau , om ogumu'ddi o tulun do mokinongou kopio di poboroson di Pilipus .
44008007	Tu' songgiak-giak po i rusod dot araat do sumoliwan do mantad id ogumu' o tulun di nongorusadan do rogon . Om ogumu' nogi' o tulun dit a' koundaliu om i kimpo' do nongolingasan .
44008008	Om ongotood nopoddi kopio i tulun do hilo'd bandar do Samaria .
44008009	Hiri nopod bandar diri om haro o songulun o kusai dot i Simun o ngaran . Iyau nopo om haro o toilaan di dong bobolian om iri no o pakayon dau do pamayayat di tulun do Samaria do piro-piro no o koloido' . Om poboroson dau dot id diyolo' dot iyau nopo om aiso' no o tulun do koiyo .
44008010	Om oinsanan nopo i tulun do hiri'd bandar diri dot it aiso' o ngaran - ngaran om it ongkipangkat do mokinongou kopio dau . Om somboro-boros po iyolo' do poingkaa , “ Nokolintuhun no i ponokokinorohingan di roitan do kuasa' dit Agayo , om iti no tulun diti iri , ” ka no diyolo' .
44008011	Om mokinongou kopio'ddi iyolo' di poboroson dau tu' alaid no iyau do mamayayat diyolo' dot i kuasa' di toilaan dau o pamayayat .
44008012	Nga' susuyai noddi di Pilipus iyolo' di Habar dot Osonong do pasal di Pomorintaan do Kinorohingan , om sinusuyan dau iyolo' do pasal di Yesus Kristus , i Raja' do Gampamasi . Om kotumbayaai noddi iyolo' di habar di pinosusui di Pilipus diri . Om botisai noddi iyolo' — dot i tongokusai om i tongoondu' .
44008013	Om i Simun nga' notumbayaan nogi' . Om tanud noddi iyau di Pilipus di nobotisan iyau . Om osuayan diri i Simun do kokito di kongoimayaan di nongosiliu'ddi .
44008014	Om korongou noddi di piro-piro rasul di poundorong do hilo'd Yorusalim do notumbayaan i tulun do Samaria do boros do Kinorohingan , om suhuon' noddi diyolo' i Pitrus om i Yohanis do mongoi'd hilo' .
44008015	Om korikot poddi i Pitrus om i Yohanis do hilo' , om sambayangai no diyolo' i tulun do Samaria'ddi om kaanu i' iyolo' di Rusod do Kinorohingan ,
44008016	tu' a' po nokolintuhun i Rusod do Kinorohingan do momorinta' dot ongosongulun piya dot id pogialatan diyolo' ; nongobotisan nogi' iyolo' dot id suang do ngaran do Tuhan Yesus .
44008017	Om sukabayai noddi di Pitrus om i Yohanis i tulun do Samaria'ddi , om karamit noddi iyolo' di Rusod do Kinorohingan .
44008018	Om kokito noddi di Simun do nangkaramit i tulun diri do Rusod do Kinorohingan di nosukabayan iyolo' di piro-piro rasul , om panahak no daa'ddi i Simun do tusin dot id di Pitrus om i Yohanis ,
44008019	om boro-boros nod , “ Onuwai oku daa iyoho'd kuasa' do miagal diri , om isai nopondo ot osukabayan ku om karamit nondo iyolo'd Rusod do Kinorohingan , ” ka dau .
44008020	Nga' boros kad Pitrus do suminimbar , “ Kopitonggoi kou nopondo tusin nu'd obungou ! Ondos nu nopo daa om milo'd bolion do tusin o nipuhawang do Kinorohingan ?
44008021	Aiso' i' o diya'd kosorupayan do momonsoi'dti karaja' dahai , tu' a' i' otopot o ginawo nu dot id toguang do Kinorohingan .
44008022	Iyo nopoddi om rologo no do mantad id pomusarahan nu dit araat , om sambayang no dot id Tuhan do mokiampun dau di pomusarahan nu dit araat diri !
44008023	Tu' oilaan ku i' do poimponu' pod kaasalan o ginawo nu om nosiliu ko'd turipon do dusa , ” ka di Pitrus .
44008024	Om boros kaddi di Simun do suminimbar di Pitrus om i Yohanis , “ Tulungo' oku no do mokianu dot id Tuhan om aiso' i' o tongoiso' piya di pinoboros dokoyu'ddi dot osiliu dot id doho' oi tobpinai-tobpinai , ” ka dau .
44008025	Om koboros poddi diyo Pitrus di Yohanis iri om di nokopinsusui diyolo' i boros do Tuhan om poguliai no diyolo' do hilo'd Yorusalim . Om ogumu' po o kampung do hilo'd Samaria di nawayaan diyolo' do nopinsusuyan diyolo' di Habar dot Osonong diri .
44008026	Om boro-boros no o tiso' o moloikat do Tuhan dot id di Pilipus do poingkaa , “ Sumodia' no , om mamanau i' do kumaa ponong id salatan do kumaa do hilo'd ralan di wayaan do mongoi'd hilo'd Gasa do mantad hilo'd Yorusalim , ” ka . Iri nopo ralan diri nga' oingou .
44008027	Om sodia' noddi i Pilipus om pamanau no iyau . Om tontok nopoddi om haro o songulun o pagawai do hiri'd walai'd raja' dot Itiopia di poulian no do hilo'd pomogunan dau . Om iri nopo tulun diri nga' pagawai dit asawat kopio o pangkat , i mongilo-ilo do koinsanai'd kakayaan di Kandiki , i raja'd tondu' do pomogunan dot Itiopia . Om iri nopo tulun diri nga' minongoi do hilo'd Yorusalim do minongoi sambayang dot id Kinorohingan . Om tontok nopoddi om poulian no dau do poinsakai di korita'-kuda' dau . Om mambasa' iyau di Buuk di Nabi Yosaya , di poirikau iyau do hiri'd suang di korita'-kuda' dau .
44008028	
44008029	Om boro-boros no o Rusod do Kinorohingan dot id di Pilipus do poingkaa , “ Ongoi insomok dilo korita'-kuda' , ” ka .
44008030	Om ongoi noddi i Pilipus insomok di korita'-kuda'ddi , om korongou no dau i tulun diri do mambasa' di Buuk di Yosaya . Om uhoto' no di Pilipus i tulun diri do poingkaa , “ Oi tuan , kosuhut ko indo basaon nu ? ” ka dau .
44008031	Om boros kaddi tulun diri do suminimbar , “ Poingkuro oku'd kosuhut dot aiso' o tulun do papatarang diti dot id doho' ? ” ka dau . Om angatai noddi dau i Pilipus do sumakai di korita'-kuda' om patalado' no dau iyau do mirikau .
44008032	Ayat nopod basaon dau dot id buuk diri om poingkaa , “ Miagal iyau di dumba' di nongoi gayato' do maan sumbolio' , miagal iyau di tanak do dumba dit a' i' monguni di maso'd guntingon o hulu , om iyo noddi iyau tu' a' i' mungkomi .
44008033	Hiningi-hingi iyau om a' otulid o winonsoi dot id dau , om pinatai iyau , om aiso' i' o tongoiso' piya'd tulun di milo do monusui'd sinakagon dau , ” ka .
44008034	Om boro-boros noddi di Pilipus i pagawai dit asawat o pangkat diri , i mantad hilo'd Itiopia , do poingkaa , “ Sunudai oku daa ondung isai o komoyon di nabi diti . Iyau tuu ko' tulun do suwai ? ” ka dau .
44008035	Om susuyai noddi di Pilipus i pagawai dit asawat o pangkat diri di Habar dot Osonong do pasal di Yesus dot it ayat diri o pinoimpuunan do minonusui .
44008036	Om tontok di manau-panau iyolo' om korikot no iyolo' dot id iso' o kinoiyonon di haro o waig , om boro-boros no i pagawai , “ Hoodi daa o waig ! Nunu po o koontobon do mamatis doho' ? ” ka dau . [
44008037	Om boros kad Pilipus do suminimbar , “ Ondung aayi-ayi' kopio o ginawo nu dot otumbayaan oi tuan , om milo ko nod botisan , ” ka dau . Om boros kaddi pagawai dit asawat o pangkat , i mantad hilo'd Itiopia'ddi , “ Otumbayaan oku no dot i Yesus Kristus nopo om Tanak do Kinorohingan , ” ka dau . ]
44008038	Om ponuhu' noddi i pagawai do popoundorong di korita'-kuda' dau , om lintuhun goduwo no iyolo' di Pilipus . Om ongoi no iyolo' tabung do hiri'd waig om botisai noddi di Pilipus i pagawai'ddi .
44008039	Om kotindal poddi iyolo' do mantad hiri'd waig , om ngoyo' nod Rusod do Kinorohingan i Pilipus do mantad hiri , om a' noddi iyau nokito di pagawai dit asawat o pangkat di mantad hilo'd Itiopia'ddi . Om otood nopoddi o ginawo di pagawai'ddi do luminombus do minamanau .
44008040	Om puriman kad Pilipus nga' hilo' no iyau id Asdod . Om tontok di luminombus iyau'd minamanau , om pintikid no iyau dot id koinsanai di bandar do popinsusui di Habar dot Osonong do pasal di Yesus , do gisom do nokorikot iyau do hilo'd Kaisaria .
44009001	Nga' daamot nopoddi om a' nopo tumingkod i Saulus do momorolosi om mongoi pamatai di tumatanud di Tuhan Yesus . Om ongoi no iyau solowot di Boyoon dot Agayo dot Imam ,
44009002	do mongoi pokianu'd surat kuasa' do pokitanan dau di piro-piro boyoon do sasambayangan do tulun do Yohudi do hilo'd Damsik . Om ondung haro ot osolowot dau do tulun di notumbayaan di Yesus do hilo' , om milo nondo iyau'd manangkap diyolo' om papakaa diyolo' do hilo'd Yorusalim .
44009003	Nga' tontok di manau-panau i Saulus do kumaa'd hilo'd Damsik , dit osomok no iyau di bandar diri , om sigog id haro o tulinau do mantad hilo'd tawan do tuminitiu do posorili' dau .
44009004	Om karatu' nopo i Saulus do hiri'd tana' om korongou noddi dau do haro o minoro-boros dau do poingkaa , “ Saulus , Saulus ! Nokuro tu' monginggorit ko doho' ? ” ka .
44009005	Om ponguhot noddi i Saulus do poingkaa , “ Isai ko , oi tuan ? ” ka . Om simbar no i minoro-boros diri , “ Iyoho' no i Yesus , it inggoriton nu .
44009006	Nga' ingkakat nod dinondo om mongoi i' do hilo'd bandar , om sunudan ko indo'd hilo' ondung nunu it apatut nu'd wonsoyon , ” ka .
44009007	Om i tulun di moyo-woyo' di Saulus nga' dodog ngai' nopo do nongkotigowo tu' nokorongou iyolo' di boros , nga' aiso' i' o tulun do nokito diyolo' .
44009008	Om ingkakat noddi i Saulus om ungkalat no daa iyau , nga' a' no iyau kokito . Om ahako' noddi diyolo' i Saulus do ruminikot do hilo'd Damsik .
44009009	Om tolu'ddi o tadau di Saulus dot a' kokito , om solinai'd nopoddi om a' no iyau minakan om a' mininum .
44009010	Hilo' nopod Damsik om haro o songulun o tumatanud di Tuhan Yesus dot i Ananias o ngaran . Om intalang no o Tuhan dot id dau , om boro-boros nod , “ Ananias ! ” ka . “ Hiti oku i' , oi Tuhan ! ” ka dau do suminimbar .
44009011	Om boros kaddi do Tuhan dot id dau , “ Sodia' no om mamanau i' do mongoi'd hilo'd walai di Yudas , i hilo'd ralan di roitan do Ralan dot Otulid . Om ihumon nod hilo' o songulun di roitan dot i Saulus , i mantad hilo'd bandar do Tarsus . Tu' dinondo nopo om maso no dau do sumambayang ,
44009012	om kokito nondo iyau dot id suang do pinointalang do songulun o kusai dot i Ananias o ngaran do rumikot do mongoi ponukabai dau om kokito indo kawagu iyau , ” ka .
44009013	Om boros kad Ananias do suminimbar , “ Oi Tuhan , ogumu' no o tulun do norongou ku'd mimboros do pasal do tulun diri , dot a' no ogina-gina' o ponginggorit dau do tulun di songonuon nu di hilo'd Yorusalim .
44009014	Om haro o kabanaran dau do mantad id piro-piro boyoon dot imam do rumikot do hiti do mongoi panangkap do koinsanai'd tulun di notumbayaan diya' , ” ka dau .
44009015	Nga' boros ka kawagu'd Tuhan dot id dau , “ Ongoi nopo , tu' nopili' ku no iyau do sumiliu'd susuhuon ku , om popinsusui nondo iyau'd pasal doho' dot id bansa'd suwai , om id piro-piro o raja' om id tulun nogi' dot Israil .
44009016	Om sunudan ku nondo iyau do koinsanai'd koinggoritan dit a' no milo dot a' dau opurimanan dot iyoho' o koponginggoritan , ” ka dau .
44009017	Om ongoi noddi i Ananias do hiri'd walai'ddi , om sukabayai no dau i Saulus do mikuwo'd minoro-boros do poingkaa , “ Oi Saulus , i tobpinai ku . Iri no Tuhan Yesus di nokito nu di maso nu'd manau-panau do pakayaan do hiti o minonuhu' doho' do rumikot do hiti , om kokito ko indo kawagu , om oporinta' ko do Rusod do Kinorohingan , ” ka dau .
44009018	Om diiri i' om diiri do haro o nolungkab do koiyo-iyo'd sisi' do sada' do mantad id mato di Saulus , om kokito noddi iyau kawagu . Om ingkakat noddi iyau om pokibatis no .
44009019	Om kaakan poddi i Saulus om kokoris nogi' kawagu iyau . Om undorong no i Saulus do hilo'd Damsik do piro-piro tadau do poinsugku' di piro-piro tumatanud di Yesus .
44009020	Om tilombus nopoddi iyau do minongoi do hiri'd piro-piro walai'd sasambayangan , om timpuun no iyau do poposusui dot i Yesus no i Tanak do Kinorohingan .
44009021	Nga' ongosuayan ngai' nopo i tulun do nokorongou di boros di Saulus . Om mogiuhot-uhot po iyolo' do poingkaa , “ Okon toi ko' iyau nogi' i minamatai ngai' di tulun di notumbayaan di Yesus do hilo'd Yorusalim ? Om okon toi ko' kinaangayan nopo dau'd hiti om mongoi panangkap diyolo' , om tanggayan nondo do ngoyon potimbabao' di piro-piro boyoon dot imam ? ” ka diyolo' .
44009022	Nga' muhang-ruhang nopoddi o kuasa' di ponudukan di Saulus . Om atarang kopio o ponudukan dau do pinopoingod kopio dot i Yesus no i Raja' di Gampamasi , gisom dot aiso' no o posimbaron di tulun do Yohudi di poingiyon do hilo'd Damsik .
44009023	Om piro-piro noddi o tadau do mantad diri , om pogiupakat no i tulun do Yohudi do mamatai di Saulus .
44009024	Nga' noilaan i' di Saulus i pakat diyolo'ddi . Om poingawang kasai' nopo iyolo' do hiri'd wawayaan dot agayo di bandar diri do tadau om totuong do mamatai daa di Saulus .
44009025	Nga' insan o totuong om ongoyo' no i Saulus di piro-piro tumatanud dau , om pouluho' no diyolo' iyau do pinawaya' do hiri'd luang do tolig di bandar do pinosuang iyau do balatak .
44009026	Om ongoi noddi i Saulus do hilo'd Yorusalim , om ongoi no daa iyau amung di tumatanud di Yesus do hilo' . Nga' moddosi i' daa'ddi iyolo' dau , tu' a' i' iyolo' otumbayaan dot otopot kopio do nosiliu iyau'd tumatanud di Yesus .
44009027	Om ongoi noddi i Barnabas solowot di Saulus om angatai no dau iyau do mongoi solowot di piro-piro tulun di sinuhu'ddi . Om susuyo' no di Barnabas dot id diyolo' ondung poingkukuro i Saulus do nokokito'd Tuhan di maso dau do manau-panau do kumaa'd hilo'd Damsik , om ondung poingkuro o Tuhan do minoro-boros dot id dau . Om sinusui dau i kasangango' di Saulus do monuduk dot id suang do ngaran di Yesus do hilo'd Damsik .
44009028	Om undorong noddi i Saulus do poinsugku' diyolo'd hilo' , om a' nopo iyau moddosi do monuduk dot id suang do ngaran do Tuhan do pointongkop do hilo'd Yorusalim .
44009029	Om minoro-boros i Saulus om minonokisimbar-simbar iyau di tulun do Yohudi di dong Yunani do boros . Nga' pokipapatayan kasai' i' diyolo' iyau .
44009030	Om koilaai poddi di tulun di notumbayaan o pasal diri , om angatai no diyolo' i Saulus do mongoi'd hilo'd Kaisaria , om pokoyoon nogindo diyolo' iyau do hilo'd Tarsus .
44009031	Om ongosimbayan nopoddi o sidang do pointongkop do pomogunan do Yudia om Galilia , om Samaria . Om muhang-ruhang o ginumu' om kogiroto' di piro-piro o sidang diri , om ongoronok iyolo'd Kinorohingan tu' uhupan i' iyolo'd Rusod do Kinorohingan .
44009032	Om mimpanau nopoddi i Pitrus do mongoi pogompuya' di piro-piro o sidang . Insan o tadau om ongoi no iyau do hilo'd Lida do minongoi pogompuya' di tulun di songonuon do Tuhan do hilo' .
44009033	Om kosolowot no dau'd hilo' o songulun o kusai dit a' koundaliu dot i Inias o ngaran , om walu' no o toun do koloido' dau dot a' nopo kotungag do poillii do hiri'd toodopon dau .
44009034	Om boro-boros no i Pitrus di Inias do poingkaa , “ Oi Inias , lingasan ko i' di Yesus Kristus . Tungag no , om sonongon i' ino toodopon nu , ” ka dau . Om diiri i' om diiri do tuminungag i Inias .
44009035	Om koinsanai nopo i tulun do hiri'd Lida om Saron do notumbayaan do Tuhan do nokokito di Inias do nolingasan .
44009036	Om haro o songulun o tondu' do hilo'd Yopa dot i Tabita o ngaran . ( Ngaran nopo dau do dong Yunani om i Dorkas , om komoyon nopoddi om “ tambang ” . ) Iyau nopo om otumbayaan kopio di Yesus . Om osonong kasai' o wonsoyon dau om monulung iyau di tulun do mosikin .
44009037	Om tontok nopoddi om suminakit iyau om kapatai noddi iyau . Om kopodsu' poddi diyolo' i rata' dau om ngoyo' no diyolo' posuango' di bilik dit id sawat .
44009038	Bandar nopod Yopa om osomok i' do hilo'd bandar do Lida . Om tontok di nokorongou i tumatanud di Yesus di hilo'd Yopa do hilo'd Lida i Pitrus do tontok diri , om ponuhu' noddi iyolo'd duwo o tulun do mongoi pomisunud di Pitrus do poingkaa , “ Lomusan no do mongoi'd hiti , ” ka .
44009039	Om olomus nopo i Pitrus do miningkakat om tanud no iyau diyolo' do minamanau . Om korikot poddi i Pitrus do hilo' , om angatai no iyau do mongoi do hiri'd bilik di hiri'd sawat . Om ogumu'ddi o tongoondu' di nopuadan do guminurumung di Pitrus om songihad-ihad , om popingontong iyolo' di Pitrus di rasuk diyolo' om i rasuk diyolo' dit id soibau di tinombir di Dorkas , do pinatahak dau diyolo' di poimpasi po iyau .
44009040	Om suhuon' ngai' noddi di Pitrus iyolo' do sumoliwan , om otud no iyau do suminambayang . Om toguang no iyau di rata' di Dorkas , om boro-boros no iyau'd poingkaa , “ Oi Tabita , tungag no ! ” ka . Om ungkalat no i Dorkas , om kokito no dau i Pitrus om irikau noddi iyau .
44009041	Om igitai noddi di Pitrus o longon di Dorkas do pinopoingkakat dau . Om lohowo' ngai' noddi di Pitrus i tongoondu' di nopuadan om i tulun do suwai di notumbayaan , om patahako' no dau diyolo' i Dorkas , i noposian noddi .
44009042	Om kotongkop noddi o habar do pasal di koimayaan di nosiliu'ddi do pointongkop do Yopa om ogumu'ddi o tulun do notumbayaan dot i Yesus i Raja' do Gampamasi diyolo' .
44009043	Om undorong noddi i Pitrus do hiri do piro-piro tadau do koloido' , do hiri'd walai do songulun o tukang kulit dot i Simun o ngaran .
44010001	Hilo' nopod Kaisaria om haro o songulun o kusai dot i Kornolius o ngaran . Iyau nopo om boyoon do soudor di roitan do “ Posukan dot Italia ” .
44010002	Om iyau nopo om tulun dit oronok do Kinorohingan , om tumuku' dot id Kinorohingan o koinsanai di sompiiyon dau . Om asaru' iyau do monulung di tulun do Yohudi di mosikin , om sumambayang kasai' iyau dot id Kinorohingan .
44010003	Om insan o tadau di jam kotolu no doti'd sosodopon , om kokito no dau ot iso' o moloikat do Kinorohingan dot id suang do pinointalang om lohowo' no iyau di moloikat diri , “ Oi Kornolius ! ” ka .
44010004	Om ontong no i Kornolius di moloikat do mikuwo'd ooris , om boro-boros no iyau dot , “ Nunu ri oi tuan ? ” ka dau . Om boros ka di moloikat do suminimbar , “ Norongou nod Kinorohingan i sambayang nu om noilaan dau i kopuhawango' nu , om simbaron ko nod Kinorohingan .
44010005	Om ponuhu' nod tulun do kumaa do hilo'd Yopa do mongoi pangangat di Simun , i roitan nogi' dot i Simun Pitrus .
44010006	Niyonon nopo dau om hiri'd walai do songulun o tukang kulit dot i Simun o ngaran . Walai nopoddi om hiri'd tisan do rahat , ” ka .
44010007	Om kotongkiad poddi i moloikat di minoro-boros di Kornolius diri om pomolohou no i Kornolius do duwo o tulun di susuhuon dau om songulun o soudor di madtatamong dau dit otumbayaan do Kinorohingan .
44010008	Om susuyo' noddi di Kornolius i nosiliu'ddi dot id diyolo' , om suhuon' nogiddi dau iyolo' do mongoi'd hilo'd Yopa .
44010009	Om tadau noddi kawagu di manau-panau iyolo' dit oruhai no iyolo'd korikot do hilo'd Yopa , om ongoi no i Pitrus salakoi do hiri'd taap di walai do mongoi sambayang .
44010010	Om louson noddi tomod i Pitrus , om mokiaakan no daa iyau . Om daamot po di tulun do poposodia' di taakanon , om haro'ddi o pinointalang do nokito dau .
44010011	Om kokito no dau ilo tawan do noiwangan om kokito no dau o miagal do kain dot alaab do pinoulu do hiti'd pomogunan do nigitan o hiri'd apat o sunduk di kain do pinopoulu .
44010012	Om hiri nopod suang diri , om hino ngai' nopo o bansa' do nintorusan , it apat o gakod om i sangkamang-kamang do hiti'd tana' om i piro-piro tombolog .
44010013	Om korongou no di Pitrus o moro-boros do poingkaa , “ Oi Pitrus , ingkakat om sumbolion i' ilo' om akanon i' ! ” ka .
44010014	Om boros kad Pitrus do suminimbar , “ Mada' oku i' oi Tuhan ! Tu' a' oku po insan pangakan di nintorusan di pogoduhan do mangakan om i sosomu' , ” ka dau .
44010015	Nga' boro-boros po kawagu i minoro-boros diri do poingkaa , “ Nunu nopo i poboroson do Kinorohingan dot olidang om kada' no soroho' do sosomu' , ” ka .
44010016	Om intolu dau kokito i pinointalang diri , om poinsawato' nogiddi i kain do hilo'd surga .
44010017	Om oborulong nopo i Pitrus do momusorou ondung nunu o komoyon di nokito dau dot id suang do pinointalang diri . Om maso po di Pitrus do momusorou do pasal diri , om korikot no do hiri'd walai di Simun i tulun di sinuhu' di Kornolius diri , om hiri no iyolo'd wawayaan di walai .
44010018	Om pomolohou no iyolo'd tulun om ponguhot no iyolo' , “ Haro o tulun do nakaapit do hiti do roitan dot i Simun Pitrus ? ” ka .
44010019	Om daamot nopoddi om momusorou kasai' po i Pitrus ondung nunu kopio o komoyon di pinointalang di nokito dau'ddi . Om boro-boros no o Rusod do Kinorohingan dot id dau do poingkaa , “ Oi Pitrus , haro o tolu o tulun do mogihum diya' .
44010020	Lintuhun kopio do hilo'd siriba' om kada' pikoduwo o ginawo do tumanud diyolo' , tu' iyoho' i' o minonuhu' diyolo'ddi , ” ka .
44010021	Om lintuhun noddi i Pitrus om boro-boros no di tulun diri do poingkaa , “ Iyoho' no it ihumon dokoyu'ddi oi tobpinai-tobpinai . Nunu o kinaangayan dokoyu'd hiti ? ” ka dau .
44010022	Om boros ka diyolo'd suminimbar , “ Sinuhu' iyahai di Kornolius i boyoon do soudor do mongoi'd hiti . Iyau nopo om osonong kopio koulun om oronok iyau'd Kinorohingan , om pusohon kopio iyau do koinsanai'd tulun do Yohudi . Om sinuhu' iyau dot iso' o moloikat do Kinorohingan do poongoi diya' do hilo'd walai dau . Om sinuhu' iyau do mokinongou di poboroson nu dot id dau , tu' iri no o tisimbar di sambayang dau , ” ka diyolo' .
44010023	Om angatai noddi di Pitrus iyolo' do sumalakoi om modop pondod hiri . Om tadau poddi kawagu om pamanau noddi i Pitrus do tuminanud di tulun diri . Om haro nogi' o piro-piro tulun di notumbayaan do mantad hilo'd Yopa do tuminanud diyolo' .
44010024	Om sangadau poddi do mantad diri om korikot nogi' iyolo' do hilo'd Kaisaria . Om songintimung nod hiri i Kornolius om i koobpinayan dau om i piro-piro tambalut dau do linohou dau , do magandad do korikatan di Pitrus .
44010025	Om korikot poddi i Pitrus do hiri , om ongoyo' no di Kornolius rubao' iyau om otud no dot id toguang di Pitrus .
44010026	Nga' poingkakato' no di Pitrus iyau , om boro-boros nod , “ Ingkakat no , dot iyoho' nga' tulun i' toomod , ” ka dau .
44010027	Om maso po di Pitrus do moro-boros di Kornolius , om salakoi no iyolo' do hiri'd walai . Om kokito no dau o tulun dot ogumu' do songintimung nod hiri .
44010028	Om boro-boros noddi i Pitrus diyolo' do poingkaa , “ Oi tobpinai - tobpinai , iyokoyu nga' nokoilo id ponudukan nopod tugama' do Yohudi om oduhan i tulun do Yohudi do mongoi amung ko' mongoi ambalut di bansa'd suwai . Nga' tinudukan oku'd Kinorohingan dot a' oku i' apatut do pokososomu' ko' a' pokolidang dot isai nopo .
44010029	Om iri noddi o kinaangayan ku'd hiti do soira' do nokorongou oku di boros do tuan do pinopoongoi doho' . Om muhot oku'ddi ondung nunu o kinapaangayan do tuan doho' do hiti , ” ka di dau .
44010030	Om boros kad i Kornolius do suminimbar , “ Di nopo di tolu no o tadau'd nakatalib , di dongiyo'dti doti'ddi di jam do kotolu do sosodopon , do suminambayang oku do hiti'd walai ku , om sigog id haro o songulun o kusai do poingkakat do hiri'd dotoguangan ku , do mogulinau tomod o pakayan dau .
44010031	Om boro-boros no iyau doho' do poingkaa , ‘ Oi Kornolius ! Norongou nod Kinorohingan i sambayang nu , om osorou dau i kopuhawango' nu .
44010032	Om ponuhu' nod tulun do mongoi do hilo'd Yopa do mongoi pangangat di tulun di roitan dot i Simun Pitrus . Poingiyon iyau do hiri'd walai di songulun o tukang kulit , i roitan dot i Simun . Walai nopo dau om hiri'd tisan do rahat , ’ ka .
44010033	Om olomus oku nopoddi do minonuhu' do tulun do mongoi pangangat diya' , oi tuan . Om osonong i' kopio o ginawo do tuan do ruminikot do hiti . Om dinondo'dti om songintimung ngai' no iyahai dot id toguang do Kinorohingan do mokinongou do koinsanai di ponuhuan do Kinorohingan diya' do popoboros dot id dahai , ” ka dau .
44010034	Om boro-boros noddi i Pitrus do poingkaa , “ Nosuhutan ku nogi' kopio'd baino' do Kinorohingan nopo om oiyo i' o wonsoyon dot id koinsanai'd tulun .
44010035	Om a' i' o Kinorohingan momili' do bansa'd tulun , suwai ko' isai nopo it otumbayaan dau om momonsoi dot otopot om romiton ngai' no dau .
44010036	Om nongkoilo kou i' di komoyon kopio di habar do pinorikot do Kinorohingan dot id bansa' dot Israil , iri no i Habar dot Osonong do pasal do kosimbayanan , dot i Yesus Kristus , i Tuhan do koinsanai'd tulun o poposimbayan .
44010037	Om nokongoilo kou nogi' di nongosiliu do pointongkop do hilo'd Yudia , i tuminimpuun do hilo'd Galilia di nokoponuduk i Yohanis do pasal do botisan .
44010038	Om kongoilo kou nogi' do nopili' do Kinorohingan i Yesus , i tulun do Nasarit diri , om nonuan iyau'd Rusod do Kinorohingan om kuasa' . Om koilo kou nogi' do mimpanau i Yesus do tuminongkop do hinonggo nopo do mingwonsoi dot ongosonong om minomolingos do koinsanai'd tulun di norusadan do rogon , tu' moyo-woyo' kasai' i' o Kinorohingan dau .
44010039	Om iyahai nogi' i nokokito kopio do koinsanai di winonsoi dau do hilo'd pomogunan do tulun do Yohudi , om hilo'd Yorusalim . Nga' mulong po dot iyo kopio'ddi nga' pinasalib i' diyolo' iyau do minamatai dau .
44010040	Nga' pinasi i' iyau'd Kinorohingan di kotolu'd tadau om pinointalang dau iyau dot id tulun .
44010041	Nga' a' i' oinsanan o tulun do nokokito dau , suwai ko' iyahai noo i nopili' mantad do Kinorohingan do sumiliu'd sasi' dau . Om nokotorungak po iyahai dau do makan om minum di napasi kawagu iyau do mantad id kapatayon .
44010042	Om sinuhu' iyahai dau do popinsusui do Habar dot Osonong dot id tulun om popoilo diyolo' do nopili' iyau'd Kinorohingan do sumiliu'd Gompomutus di tulun di nangapatai .
44010043	Om oinsanan nopo i nabi do nokopomoros do pasal dau . Om minomoros iyolo' dot iri ngai' nopo i tulun dit otumbayaan di Yesus om oompunan no o dusa dau , dot i kuasa' di Yesus o kaampun , ” ka dau .
44010044	Om daamot po di Pitrus do moro-boros , om lintuhun no o Rusod do Kinorohingan do minomorinta' do koinsanai di tulun di mokinongou di habar diri .
44010045	Om ongosuayan diri i tulun do Yohudi di notumbayaan di Yesus , i mantad hilo'd Yopa di minoyo' di Pitrus , do nokokito di tulun dit okon ko' Yohudi do nonuan do Kinorohingan do Rusod dau .
44010046	Tu' norongou diyolo' i tulun diri do mimboros do boros do mogisuayan o bansa' om mamarayou do kogoyoo'd Kinorohingan . Om boro-boros noddi i Pitrus dot id diyolo' do poingkaa ,
44010047	“ Intangai pogi' dokoyu , nga' nakaramit nod Rusod do Kinorohingan iti tulun diti do miagal dati' . Iyo nopoddi om milo po toi o tulun do mangantob diyolo' do mokibatis do waig , ” ka dau .
44010048	Om suhuon' noddi di Pitrus iyolo' do mokibatis dot id suang do ngaran di Yesus Kristus . Om pokionuo' poddi di tongoulun i Pitrus do mundorong do hiri'd poinsugku' diyolo' do piro-piro tadau'd koloido' .
44011001	Om korongou noddi i piro-piro rasul om i tulun di notumbayaan di pointongkop do pomogunan do Yudia dot i tulun dot okon ko' Yohudi nga' nakaramit id boros do Kinorohingan .
44011002	Om tontok di nokorikot i Pitrus do hilo'd Yorusalim , om pasalao' no i Pitrus di piro-piro tulun do Yohudi di nongotumbayaan no . Iyolo' nopo nga' monuhu'd monunat di tulun dit okon ko' Yohudi . Boros ka diyolo' ,
44011003	“ Nokuro tu' mongoi ko salakoi dot id walai do tulun dit okon ko' Yohudi om it a' po nosunatan ? Om minilang ko po diyolo'd makan ! ” ka .
44011004	Om impuuno' noddi di Pitrus do monusui dot id diyolo' o koinsanai di nongosiliu . Boros ka dau ,
44011005	“ Tontok di suminambayang oku do hilo'd bandar do Yopa , om haro o nokito ku dot id suang do pinointalang do koiyo-iyo'd sombidang o kain dot alaab do pinoulu do mantad hilo'd tawan do nigitan o hiri'd apat o sunduk di kain do pinopoulu , do pinoulu dot id toning ku .
44011006	Om ngoyo' ku no kopio antangai o hiri'd suang diri , om kokito ku no do poinsuang do hiri ot ogumu' o nintorusan dit apat o gakod , om nintorusan dit ongorongit , om i nintorusan di sangkamang-kamang om tombolog .
44011007	Om korongou ku noddi do haro o minoro-boros doho' do poingkaa , ‘ Ingkakat no oi Pitrus , ngoyo' sumbolio' ilo' om akanon i' ! ’ ka .
44011008	Nga' boros kangku'd suminimbar , ‘ Mada' oku i' , oi Tuhan ! Tu' a' oku i' insan pangakan do taakanon di pogoduhan ko' i sosomu' , ’ kangku .
44011009	Om boros ka di minoro-boros do mantad hilo'd tawan do suminimbar , ‘ Nunu nopo it olidang do poboroson do Kinorohingan om kada' no soroho' do sosomu' , ’ ka .
44011010	Om intolu ku nopo kokito i pinointalang diri , om poinsawato' ngai' nogiddi kawagu iri do hilo'd surga .
44011011	Om tontok nogi' do maso'ddi do haro o tolu o tulun do mantad hilo'd Kaisaria , i sinuhu' do mongoi solowot doho' , do nokorikot do hiri'd walai di niyon ku .
44011012	Om suhuon' oku noddi do Rusod do Kinorohingan do tumanud diyolo' do mikuwo'd a' mikoduwo' o ginawo . Om tanud noddi doho' iti onom o tulun diti do kuminaa do hilo'd Kaisaria , om salakoi ngai' no iyahai do hiri'd walai di Kornolius .
44011013	Om susuyo' no di Kornolius dot id dahai do nokokito iyau dot iso' o moloikat do poingkakat do hiri'd walai dau , om minoro-boros i moloikat diri do poingkaa , ‘ Ponuhu' nod tulun do mongoi do hilo'd Yopa do mongoi pangangat di songulun o kusai do roitan dot i Simun Pitrus .
44011014	Tu' poporongou nondo iyau diya' do habar di mamasi diya' om i sompiiyon nu , ’ ka dau .
44011015	Om tontok di tuminimpuun oku nogi' do moro-boros dot id diyolo' , om lintuhun no o Rusod do Kinorohingan dot id diyolo' do miagal di nosiliu dot id dati' di timpuun i' .
44011016	Om kosorou ku noddi i nokoboros mantad do Tuhan do poingkaa , ‘ I Yohanis nopo om waig no o pamatis nga' iyokoyu nopo om obotisan nondo do Rusod do Kinorohingan , ’ ka .
44011017	Om atalang no kopio do manahak i' o Kinorohingan do nipuhawang dot id tulun dit okon ko' Yohudi do miagal di pinopuhawang dau dot id dati' do tontok di notumbayaan toko' do Tuhan Yesus Kristus . Iyo nopoddi , om poingkuro oku daa do mogodu do Kinorohingan ! ” ka dau .
44011018	Om korongou poddi diyolo' iri , om a' noddi iyolo' pinapasala' di Pitrus . Om pamarayou noddi iyolo' do Kinorohingan . Boros ka diyolo' , “ Iyo nopoddi , om onuan id Kinorohingan do maso it okon ko' tulun do Yohudi do rumologo di dusa diyolo' om kaanu nondo iyolo' di koposion dit otopot kopio , ” ka .
44011019	Om di nopoddi napatai i Stipanus , om pinggusaan diri i tulun di nongotumbayaan di Yesus do gisom do nokopogitongkiad-kiad iyolo' om nakakaa dot id piro-piro kinoiyonon . Om haro o minogidu' do pinakayaan do hilo'd Pinisia , om haro o kuminaa do hilo'd Siprus om hilo'd Antiokia . Om popinsusui no iyolo'd habar dot osonong do mantad id Kinorohingan dot id pogialatan di tulun do Yohudi .
44011020	Nga' iri nopo i tulun di notumbayaan di mantad hilo'd Siprus om hilo'd Kirini om haro i' o piro-piro dot id pogialatan diyolo' do kuminaa do hilo'd Antiokia . Om pinoposusui iyolo' do Habar dot Osonong do pasal di Yesus dot id tulun dit okon ko' Yohudi .
44011021	Om ogumu'ddi o tulun do notumbayaan , om tuminahak kopio dot id Tuhan . Tu' kikuasa' i' do mantad id Tuhan i tulun di pinopopinsusui'ddi .
44011022	Om karangahai noddi di sidang do hilo'd Yorusalim i habar diri . Om suhuon' no diyolo' i Barnabas do mongoi do hilo'd Antiokia .
44011023	Om tontok di nokorikot i Barnabas do hilo' , om otood tomod diri iyau do nokokito di kowoyo-woyoo' do Kinorohingan do minamaramit di tulun diri . Om odsuuro' noddi dau iyolo' do magayi-ayi' do ginawo do tumorodok dot id Tuhan .
44011024	I Barnabas nopodti om osonong koulun om noporinta' do Rusod do Kinorohingan , om otumbayaan kopio'd Tuhan , gisom dot ogumu'ddi o tulun do notumbayaan do Tuhan do naangatan dau .
44011025	Om ongoi noddi i Barnabas do hilo'd Tarsus do minongoi pogihum di Saulus .
44011026	Om kosolowot poddi dau i Saulus om angatai no dau iyau do mongoi do hilo'd Antiokia , om sontoun kopio'ddi o koloido' diyolo' do poinsugku' di sidang do hilo' , om ogumu' o tulun do tudukan diyolo'd hilo' . Om hilo' nod Antiokia o kinoimpuunon do rinoitan do tulun do Kristian o tulun di notumbayaan di Yesus .
44011027	Om tontok nopoddi om haro o piro-piro nabi do mantad hilo'd Yorusalim do minongoi do hilo'd Antiokia .
44011028	Om haro'ddi ot id pogialatan di nabi diri dot i Agabus o ngaran , do pinopoboros do mononglous nondo dot adalaan kopio o pointongkop do pomogunan . Tu' bininsuhu' iyau do Rusod do Kinorohingan do popoboros diri . ( Om nosiliu i' kopio o miagal diri dit i Kaisar Klaudius o momorinta' . )
44011029	Om pogiupakat noddi i tumatanud di Yesus do manahak do nunu nopo i dau'd patahakon do ponulung di tulun di poundorong do hilo'd Yudia , om sorompori-pori nopoddi iyolo' do pinapatahak do songkuro nopo i milo diyolo'd patahakon .
44011030	Om kopogiokun-okunai iddi diyolo' do momonsoi o miagal diri , om suhuon' no diyolo' i Barnabas om i Saulus do mongoi papaatod di pinonulung diyolo'ddi dot id piro-piro boyoon do sidang .
44012001	Om tontok noddi do tuminimpuun i Raja' Horudis do monginggorit di piro-piro tulun dot id suang do sidang .
44012002	Om ponuhu' no iyau do mamatai di Yakub , i tobpinai di Yohanis do gayang o pamatai .
44012003	Om soira' di nokito di Horudis do kohubayaan do tulun i winonsoi dau do miagal diri , om ponuhu' no kawagu iyau do tulun do manangkap di Pitrus do tontok di Tadau'd Agayo do Roti dit A' Kipangambang .
44012004	Om katangkap poddi i Pitrus om pogiilo' no iyau . Om patamangai no i Pitrus dot apat o posukan do soudor , do mogisowoli-woli do madtamong — dot iso' nopo o posukan do soudor om apat o tulun . Tu' osorou nopo di Raja' Horudis om katalib po i Tadau'd Agayo do Paska om butusan nogi' i Pitrus do hiri'd toguang do tulun dot ogumu' .
44012005	Om iri no o nokopogiilan di Pitrus ; nga' iri nopo tulun di hiri'd sidang om sumambayang kasai' nopo dot id Tuhan do bagi' di Pitrus do mikuwo'd aayi - ayi' kopio o ginawo do sumambayang .
44012006	Nopo di totuong di sinuabon pondo om ongoyon no di Horudis potimbabao' i Pitrus dot id tulun dot ogumu' do maan butusai , om koodop i Pitrus do kinagasan do duwo o rantai do piniompopingan iyau do duwo o soudor di madtamong . Om iri no wookon di soudor om pointamong do hiri'd wawayaan di giil .
44012007	Om sigog id ingkakat o moloikat do Tuhan do hiri'd doros di Pitrus om tuminitiu o tulinau do hiri'd suang di giil . Om guyuon' no di moloikat i Pitrus do momosik dau . Om boro-boros noddi i moloikat dot id dau do poingkaa , “ Oi , posik kopio , ” ka . Om diiri iddi om diiri om koidu' no i rantai'd basi' di poingkogos di longon di Pitrus .
44012008	Om boros kaddi di moloikat diri , “ Pakayo' ilo pakayan nu om pokogoso' ino tali do kasut nu , ” ka . Om pakayo' noddi di Pitrus i pakayan dau om pokogoso' no dau i tali di kasut dau . Om boros ka kawagu di moloikat , “ Rosuko' ino rasuk nu dit id soibau om tumanud i' doho' , ” ka dau .
44012009	Om tanud noddi i Pitrus di moloikat diri do suminoliwan di giil . Nga' a' i' di Pitrus oilaan dot otopot kopio i winonsoi di moloikat diri . Tu' osorou nopo dau om id suang id pinointalang .
44012010	Om katalib poddi iyolo' di wawayaan di tamangan di soudor dit id gulu kobontol om i koduwo , om korikot noddi iyolo' do hiri'd wawayaan do kitotobon do basi' , i wawayaan do sumuwang do hiri'd bandar . Om iwang tomod nopo i wawayaan diri dot aiso' i' o tulun do minongiwang , om soliwan noddi iyolo' , om susui noddi iyolo' dit iso' o ralan . Om sigog iddi do tongkiad di Pitrus i moloikat .
44012011	Om koilaai nogiddi kopio di Pitrus i nosiliu dot id dau . Om boro-boros noddi iyau do poingkaa , “ Noilaan ku noddi kopio do sinuhu'd Tuhan i moloikat dau do popoidu' doho' do mantad id kuasa' di Horudis om mantad id koinsanai di wonsoyon daa di tulun do Yohudi dot id doho' , ” ka .
44012012	Om koilaai poddi kopio di Pitrus i nosiliu do miagal diri , om ongoi no iyau do hiri'd walai di Maria , i tina' di Yohanis i roitan nogi' dot i Markus . Om ogumu'ddi o tulun do pointimung do hiri do maso'd sumambayang .
44012013	Om koritiko' no di Pitrus i totobon di wawayaan , om ongoi noddi i Rodi , i songulun o susuhuon do tondu' do hiri'd wawayaan do mongoi daa pongiwang di wawayaan .
44012014	Om kotutunai no dau o boros di Pitrus , om a' no dau noiwangan i totobon tu' atataadan no kopio iyau , om osiau nogiddi iyau do guminuli' kawagu do minongoi pomisunud di tulun do hiri do hino nod hiri'd soliwan i Pitrus .
44012015	Om boros ka diyolo' , “ Mulau ko no ! ” ka . Nga' osonsog i' i Rodi do momoros dot otopot kopio dot i Pitrus iri . Om boros kaddi diyolo' , “ Moloikat id Pitrus ino , ” ka .
44012016	Om a' i' tumingkod i Pitrus do mogkoritik di totobon . Om ngoyo' noddi diyolo' iwangai i totobon di wawayaan om kokito no diyolo' i Pitrus , om ongosuayan noddi kopio iyolo' .
44012017	Om pobilido' no di Pitrus o longon dau do popotingkod diyolo' do minghiyo . Om susuyo' no dau dot id diyolo' ondung poingkukuro o Tuhan do pinoposoliwan dau do mantad id giil . Om suhuon' nogiddi dau iyolo' do poporongou di Yakub om i piro-piro tobpinai do suwai do habar diri . Om tongkiad noddi i Pitrus do mantad hiri do minongoi dot id kinoiyonon do suwai .
44012018	Om kosuabon noddi om angagangau tomod diri i piro-piro soudor di madtamong di giil , om oborulong nopo iyolo'd momusorou ondung poingkuro o nosiliu dot id di Pitrus .
44012019	Om ponuhu' noddi i Horudis do tulun do mogihum di Pitrus , nga' a' i' diyolo' nokito iyau . Om ponuhu' noddi i Horudis do monguhot kopio di piro-piro soudor di minadtamong diri , om patayo' nogiddi iyolo' . Om tongkiad noddi i Horudis do mantad hilo'd Yudia . Om ongoi no iyau do hilo'd Kaisaria do piro-piro koloido' .
44012020	Om kotogod noddi kopio i Horudis di tulun do hiri'd Tirus om Sidon . Om insan-insan nopoddi iyolo' do minongoi solowot di Horudis . Nga' ngoyo' poddi diyolo' lugu-lugutai i Blastus , i boyoon do hiri'd walai di Horudis di don raja' , do gisom do suminokodung i Blastus diyolo' . Om ongoi nogiddi iyolo' solowot di Horudis do mongoi daa ponokiulud dau , tu' mantad i' do hiri'd pomogunan di Horudis o koonuan diyolo'd taakanon .
44012021	Om tontok di tadau di natantu' mantad , om pamakai noddi i Horudis di pakayan dau do don raja' , om ongoi no iyau irikau do hiri'd tirikohonon dau di don raja' , om timpuun no do moro-boros dot id toguang di rayat .
44012022	Om boros ka di rayat do nokorongou di boros di Horudis , “ Okon i' ko' tulun ilo mimboros , suwai ko' boros id di ponokokinorohingan , ” ka .
44012023	Om diiri i' om diiri om tapapo' no di moloikat do Tuhan i Horudis , tu' a' i' iyau momusou'd Kinorohingan . Om kapatai noddi i Horudis tu' nakan iyau'd tonggiluang di hiri'd tian dau .
44012024	Om mumu-gumu' nopoddi o tulun do nokorongou do boros do Kinorohingan , om minonongkuyaan iyolo'ddi .
44012025	Om kopongo poddi di Barnabas om i Saulus i karaja' diyolo' , om poguliai no diyolo' do mantad hilo'd Yorusalim , om angatai no diyolo' i Yohanis i roitan dot i Markus do tuminanud diyolo' .
44013001	Hiri nopod sidang dot Antiokia om haro o piro-piro nabi om gomponuduk , iyolo' nopoddi om : i Barnabas om i Simion i pinungaranan dot it Oitom , om i Lukius i mantad hilo'd Kirini , om i Minahim i guminayo do poinsugku' di Raja' Horudis , om i Saulus .
44013002	Om tontok di maso diyolo' do sumambayang dot id Tuhan do mikuwo'd puasa , om boro-boros no o Rusod do Kinorohingan dot id diyolo' do poingkaa , “ pilion no i Barnabas om i Saulus do potobilangon do bagi' doho' , om owonsoi i' diyolo' i karaja' di natantu' mantad ku do wonsoyon diyolo' , ” ka .
44013003	Om kasambayang poddi iyolo' do mikuwo'd puasa , om sukabayai no diyolo' i Barnabas om i Saulus om suhuon' goduwo nogiddi iyolo' do mamanau .
44013004	Om pamanau noddi i Barnabas om i Saulus do kuminaa do hilo'd Siliukia . Tu' sinuhu' iyolo'd Rusod do Kinorohingan do mongoi'd hilo' . Om hilo' noddi o tadon diyolo' do kuminaa do hilo'd Pulou do Siprus do suminakai do kapal do rahat .
44013005	Om korikot poddi iyolo' do hilo'd Salamis , om poposusui no iyolo' do boros do Kinorohingan do hiri'd piro-piro walai'd sasambayangan do tulun do Yohudi . Om i Yohanis i roitan dot i Markus o monulung diyolo' do tontok di mimpanau iyolo' .
44013006	Om pimpanau nopo iyolo' do tuminongkop di pulou diri , gisom do nokorikot do hilo'd Papos . Om hilo' no do nosolowot iyolo' do songulun o tulun do Yohudi dot i Bar Yesus o ngaran . Iyau nopo om bobolian om mangakun do nabi .
44013007	I Sorgius Paulus nopo i gobunor do hiri'd pulou'ddi om tambalut kopio di bobolian diri . Iri nopo i gobunor diri om oilo kopio om opintar . Om lohowo' no di gobunor i Barnabas om i Saulus , tu' orohian iyau do mokinongou'd boros do Kinorohingan .
44013008	Nga' i Barnabas nopo om i Saulus om sinongkiwal daa di Ilimas i bobolian diri , tu' tumotos daa i Ilimas ( iri no o ngaran dau do dong Yunani ) do mogodu di gobunor dot otumbayaan di Yesus .
44013009	Nga' i Saulus nopo i rinoitan dot i Paulus diri om noporinta' do Rusod do Kinorohingan gisom do sonsodo' nopo dau i bobolian diri ,
44013010	om boro-boros no iyau do poingkaa , “ Oi gomponipu' i tanak dit araat ! Iya' no o pisangod do koinsanai dit ongosonong . Nokuro tu' a' ko tumingkod do mamaraag di natantu' mantad do Kinorohingan do wonsoyon dau do mamasi'd tulun ?
44013011	Dinondo no moti' do hukuman ko'd Tuhan ! Om obolou ko nondo , om a' ko nondo kokito do tinitiu dilo tadau do daamot , ” ka dau . Om diiri i' om diiri do tuminuong o nokito di Ilimas , om mikorobibi' poddi iyau do mawor-hawor do mogihum do tulun do mangahak dau .
44013012	Om kotumbayaai nopoddi di Yesus i gobunor diri do nokokito di nosiliu'ddi , tu' oimayaan no kopio iyau di ponudukan do pasal do Tuhan .
44013013	Om pamanau noddi i Paulus om i piro-piro tambalut dau do suminakai'd kapal do rahat do mantad hilo'd Papos do kuminaa do hilo'd Pirga it id pomogunan do Pampilia . Om hilo' noddi i Yohanis i roitan dot i Markus do tuminongkiad diyolo' , om poguliai no dau do hilo'd Yorusalim .
44013014	Nga' iyolo' nopo om tuminilombus pod minamanau do mantad hilo'd Pirga do kuminaa do hilo'd bandar dot Antiokia i hilo'd pomogunan do Pisidia . Om ongoi noddi iyolo' suang do hiri'd walai'd sasambayangan di norikot i tadau'd Sabat .
44013015	Om kotingkod poddi i tulun do mambasa' di Tourat di Musa om i piro-piro buuk do nabi om ponuhu' no i piro-piro boyoon do sasambayangan diri do tulun do mongoi boro-boros di Paulus om i piro-piro tambalut di Paulus , do poingkaa , “ Ondung haro o potudukon do tobpinai - tobpinai dot id tulun diti om poboroson nopo , ” ka diyolo' .
44013016	Om ingkakat no i Paulus om pobilido' no dau o longon dau , om boro-boros nod poingkaa , “ Oi tobpinai-tobpinai ku , i bansa' dot Israil om koinsanai di tobpinai - tobpinai ku'd hiti dit okon ko' do Yohudi , dit otorodok dot id Kinorohingan ! Pokinongou kou nodti poboroson ku .
44013017	Kinorohingan nodti bansa' dot Israil o minomili' di taki-aki toko' , om pinoposiliu do bansa'dti do bansa' dot agayo di poundorong po iyolo' do hilo'd Masir , i pomogunan do sompogunan . Om kuasa' id Kinorohingan dot agayo o pinoposoliwan diyolo' do mantad hilo'd Masir .
44013018	Om alanut i' o ginawo'd Kinorohingan do kokito di kowoyo-woyoon diyolo' di solinaid dot apat nohopod o toun do koloido' diyolo' do hilo'd tana' do kowotuan .
44013019	Om pinatai nogi' dau o turu' o bansa' do tulun do hilo'd Kanaan om pogiongkib-ongkibo' nogiddi i tana'ddi do pinatahak dot id bansa' dot Israil , om asanganu i' diyolo' i pomogunan diri .
44013020	Om nosiliu ngai' iri do solinaid dot apat nahatus om limo nohopod o toun do koloido' . Om kopogiangkib-angkib poddi i tana' do pomogunan do Kanaan diri , om onuwai nogid Kinorohingan iyolo' do piro-piro gompomutus . Om i Somuil no i Nabi , o nosiliu do gompomutus di kolimpupuson no kopio .
44013021	Om pokianu noddi iyolo' do tulun do sumiliu'd raja' diyolo' . Om patahako' nod Kinorohingan diyolo' i Saul i tanak di Kis , i mantad id sinakagon di Binyamin do sumiliu'd raja' diyolo' do solinaid dot apat nohopod o toun .
44013022	Om iduwo' noddi do Kinorohingan iyau do mantad id pangkat dau do raja' , om pilio' nogiddi do Kinorohingan i Daud do suminiliu do raja' diyolo' . Om iti noddi o pinoboros do Kinorohingan do pasal di Daud , ‘ Noilaan ku no i Daud i tanak di Isai diri , do tulun di kohubayaan kopio ku . Om iyau nondo o popowonsoi do koinsanai di korohian ku , ’ ka .
44013023	Om id pogialatan nod sinakagon di Daud o pinongonuan do Kinorohingan do songulun o Raja' do Gampamasi do bagi' di bansa' dot Israil do miagal di nakabatos mantad dau . Om i Yesus no i Raja' do Gampamasi'ddi .
44013024	Nga' tontok dit a' po nokotimpuun i Yesus do kuminaraja' om nokoponuduk no i Yohanis do tulun dot Israil do rumologo di dusa diyolo' om mokibatis .
44013025	Tontok dit oruhai no di Yohanis dot aayi' i karaja' dau , om boro-boros no iyau di tulun diri do poingkaa , ‘ Isai oku dot osorou dokoyu ? Iyoho' nopo om okon i' ko' it andad-andadon dokoyu , nga' iyau nopo om rumikot nogindo do sumusuhut doho' ; om mongiad piya do tali do kasut dau nga' a' oku i' osorupai , ’ ka dau .
44013026	Oi tobpinai-tobpinai ku , i sinakagon di Abraham , om koinsanai dit okon ko' Yohudi dit ongotorodok dot id Kinorohingan ! Iyati' no moti' o pinorikatan do Kinorohingan di habar do pasal do koposion ,
44013027	tu' i nopo i tulun do hiti'd Yorusalim om i piro-piro boyoon diyolo' om a' i' iyolo' nokoilo dot i Yesus no i Gampamasi'ddi . Om a' i' iyolo' nokosuhut di ponudukan di piro-piro nabi di basaon kasai' do monikid do tadau'd Sabat , gisom do hinukuman diyolo' i Yesus . Om iri noddi do nabayaan i nokoboros mantad di piro-piro nabi diri .
44013028	Nga' mulong piya dot aiso' i' o noilaan diyolo' do kopomohukuman di Yesus do kapatayon nga' pokionuo' i' diyolo' i Pilatus do momohukum dau do kapatayon .
44013029	Om kowonsoi ngai' poddi diyolo' o koinsanai di nokotulis dot id suang do Buuk do Kinorohingan do pasal di Yesus , om polintuhuno' nogi' diyolo' i rata' di Yesus do mantad hiri'd kayu salib om lobongo' nogiddi diyolo' .
44013030	Nga' pinasi i' kawagu iyau'd Kinorohingan do mantad id kapatayon ,
44013031	om haro poddi o piro-piro tadau do minintalang iyau dot id tulun di minoyo' dau do mantad id Galilia do kuminaa do hilo'd Yorusalim . Om iyolo' noddi o popinsusui do pasal di Yesus dot id bansa' dot Israil do baino' .
44013032	Om iyahai'dti nga' poporongou nogi' dokoyu di Habar dot Osonong diri do dinondo : iri nopo i nakabatos mantad do Kinorohingan dot id taki-aki toko' ,
44013033	om nowonsoi no dau dot id dati' tu' napasi no kawagu dau i Yesus do mantad id kapatayon . Tu' haro i' o nokotulis dot id Buuk do Sinding di koduwo do poingkaa , ‘ Iya' no o Tanak ku , om tadau nod baino' do nosiliu oku do Tapa' nu , ’ ka . ‘
44013034	Om napasi no iyau kawagu'd Kinorohingan do mantad id kapatayon , om a' noddi iyau apatai kawagu , om a' olobong . Om poingkaa o nokoboros do Kinorohingan do pasal diri , ‘ Patahakon ku nondo dot id diya' i batos dit olidang dit atantu' no do bayaanon , i nakabatos mantad ku dot id di Daud , ’ ka .
44013035	Om miagal nogiddi o nokoboros dot id ayat do suwai , ‘ A' nu i' pologoson dot apasa' do hiri'd lobong i susuhuon nu dit otorodok , ’ ka .
44013036	Om kowonsoi poddi di Daud i pinonuhuan do Kinorohingan dot id dau , om kapatai nogiddi iyau . Om lobongo' no iyau do hiri'd toning di pinamalabangan di taki-aki dau . Om kapasa' noddi i rata' di Daud .
44013037	Nga' i Yesus nopo i pinasi kawagu'd Kinorohingan do mantad id kapatayon , om a' i' napasa' .
44013038	Om iyo nopoddi om mositi' no do koilo kou oi tobpinai-tobpinai dot i Yesus no o pinawayaan di habar do pasal do koompunan do dusa di pinosusui dot id dokoyu . Om mositi' no do koilo kou dot isai-isai nopo o tulun dot otumbayaan di Yesus om koidu' no do mantad id koinsanai'd dusa , nga' iri nopo Tourat di Musa om amu' i' milo'd popoidu' dokoyu do mantad id dusa .
44013039	
44013040	Om iyo nopoddi om antaan-taan no kopio dokoyu om a' i' osiliu dot id dokoyu o miagal di nokoboros di piro-piro nabi do poingkaa ,
44013041	‘ Antaan-taan no dokoyu oi tulun dit orohian do mongindaraat ! Ongosuayan kou nondo om apatai kou ! Tu' wonsoyon ku no do dinondo it a' dokoyu iyokoyu ponongkuyaanan , do mulong pod haro o tulun do popotuduk diri dot id dokoyu , ’ ka , ” ka di Paulus .
44013042	Om tontok di sumoliwan no i Paulus om i Barnabas do hiri'd walai'd sasambayangan diri , om pomoros po i tulun di hiri'd sasambayangan do popoguli' kawagu diyolo' do hiri dot orikot kawagu o tadau'd Sabat do mongoi popotuduk kawagu diyolo' di sinusui diyolo'ddi .
44013043	Om kosoliwan poddi i tulun do mantad hiri'd walai'd sasambayangan diri , om ogumu'ddi o tulun do Yohudi om i tulun dit okon ko' Yohudi di nokosuang do tugama' do Yohudi , do tuminanud di Paulus om i Barnabas . Om sunudai noddi iyolo' di piro-piro rasul do tumilombus do sumondiu kopio di kosonongo'd Kinorohingan .
44013044	Om korikot noddi i tadau'd Sabat , om oruhai no do noinsanan i tulun di hiri'd bandar diri do minongoi pokinongou do boros do Tuhan .
44013045	Nga' tontok di nokito di tulun do Yohudi i tulun dot ogumu'ddi , om osolon tomod diri iyolo' . Om suminongkiwal tomod iyolo' do koinsanai di pinoboros di Paulus om nindaraat diyolo' iyau .
44013046	Nga' okon nogi' dot osiou i Paulus om i Barnabas do poposondot kopio di posunudon diyolo' . Boros ka diyolo' , “ Otopot i' dot iyokoyu ot apatut do gulu kosusuyai do boros do Kinorohingan . Nga' iyo nopoddi tu' a' kou ruminamit diri , om natantu' noddi dokoyu dot a' kou apatut do kaanu do koposion dit otopot kopio om i poingompus , om tumongkiad no iyahai dokoyu'dti , om mongoi no iyahai do hilo'd tulun dit okon ko' Yohudi .
44013047	Tu' iti no o nisuhu' do Tuhan dot id dahai . Boros kad Tuhan , ‘ Nopili' ku no iyokoyu do sumiliu do tanawau dot id tulun dit okon ko' Yohudi om iyokoyu no o poporikot di koposion dot id pointongkop diti pomogunan , ’ ka , ” ka diyolo' .
44013048	Om ongotood nopoddi i tulun dit okon ko' Yohudi do nokorongou di boros diri , mikuwo'd minamarayou di boros do Tuhan . Om kotumbayaai noddi i tulun di natantu' mantad do Kinorohingan do kaanu'd koposion dit otopot kopio om i poingompus .
44013049	Om kotongkop noddi i boros do Tuhan dot id watas diri .
44013050	Nga' borulongo' noddi di tulun do Yohudi i piro-piro boyoon do bandar diri om i tongoondu' dit okon ko' Yohudi dit ongkingaran-ngaran dit oronok do Kinorohingan . Om timpuun noddi iyolo' do monginggorit di Paulus om i Barnabas om uyungo' no diyolo' iyolo' do popoggidu' do mantad id watas diri .
44013051	Om tantago' noddi di duwo o tulun di sinuhu'ddi o pupuk dot id lapap diyolo' dot id toguang di tulun diri do maan do popoinsan diyolo' ; om pamanau noddi iyolo' do kuminaa do hilo'd Ikonium .
44013052	Om iri nopoddi i piro-piro tumatanud diri di hiri'd Antiokia om ongotood tomod , om nongoporinta' do Rusod do Kinorohingan .
44014001	Om iyo iddi gulu o nosiliu dot id di Paulus om id di Barnabas di hilo' iyolo'd Ikonium . Om ongoi no iyolo' do hiri'd walai'd sasambayangan do tulun do Yohudi , om atarang kopio i pinoboros diyolo' om oingod , gisom dot ogumu'ddi o tulun do Yohudi om it okon ko' Yohudi do notumbayaan di Yesus .
44014002	Nga' iri nopoddi i tulun do Yohudi dit a' notumbayaan om minongoi pamayayat di tulun dit okon ko' Yohudi gisom do naraatan diri iyolo' di tulun di notumbayaan di Yesus .
44014003	Om iri noddi o kinoundarangan di Paulus om i Barnabas dot alaid-laid do hilo' om a' iyolo' ooris do popinsusui do pasal do Tuhan . Om onuwai noddi do Tuhan iyolo' do kuasa' do momonsoi do kongoimayaan om kongosuayan kopio do popointalang dot otopot kopio i ponudukan diyolo' do pasal do kosianan do Tuhan .
44014004	Nga' mogisuwai-suwai nopoddi o korohian di tulun do hiri'd bandar diri , wokon nopo diyolo' om sumokodung di tulun do Yohudi , om wookon no om sumokodung di piro-piro tulun di sinuhu'ddi .
44014005	Om pogiupakat noddi i tulun do Yohudi om i piro-piro boyoon diyolo' , om i tulun dit okon ko' Yohudi do monginggorit di duwo o rasul diri om momodumpau diyolo'd watu .
44014006	Nga' koilaai noddi di duwo o tulun di sinuhu'ddi o hal diri , om poggidu' no iyolo' do kuminaa do hilo'd Listra om hilo'd Dorbi , i kabandaran di hilo'd Likaunia , om kuminaa do hiri'd watas dit id posorili' .
44014007	Om popinsusui po iyolo' do Habar dot Osonong do hilo' .
44014008	Om hilo' nopod Listra om haro o songulun o kusai dit olomok o gakod do mantad di kosususu , om a' no iyau kapanau .
44014009	Om poirikau iyau do mokinongou di Paulus do moro-boros . Om kokito noddi di Paulus dot otumbayaan i tulun diri , om milo iyau do lingasan di toruol dau tu' otumbayaan i' iyau . Om ontong noddi i Paulus dau .
44014010	Om boro-boros no i Paulus dot opuhod do poingkaa , “ Ingkakat no ! ” ka . Om silok nopo i tulun diri do miningkakat om pamanau no .
44014011	Om kokito poddi di tulun dot ogumu' i winonsoi di Paulus diri om gara' nopo iyolo' do minomoros dot id suang do boros do Likaunia do poingkaa , “ Nokolintuhun no do hiti'd pomogunan i ponokokinorohingan do miniyo do tulun , ” ka .
44014012	Om pungaranai noddi diyolo' i Barnabas dot i Sius , om i Paulus no om pinungaranan diyolo' dot i Hormis , tu' iyau no o moro-boros kopio .
44014013	Om it imam di mogobi-obi' di Sius i ponokokinorohingan diri , i potimbaba' di bandar o walai do poningoligan , nga' ruminikot i' do hiri'd wawayaan di bandar do kiginayat do piro-piro sapi' do tontoluhan om kiinigit do bunga dot ogumu' . Om orohian iyau do tumanud di tulun dot ogumu' do papatahak do porsombahan do sumbolion dot id piro-piro tulun di sinuhu'ddi .
44014014	Om tontok di norongou di Barnabas om i Paulus i wonsoyon daa di tulun diri , om kiniso' no diyolo' i pakayan diyolo' , om panangkus no iyolo' do minongoi intanga' di tulun dot ogumu'ddi , om boro-boros no dot opuhod do poingkaa ,
44014015	“ Nokuro tu' momonsoi kou do miagal diti ? Iyahai nga' tulun i' do miagal dokoyu ! Kinaangayan nopo dahai'd hiti om mongoi poposusui dot id dokoyu diti Habar dot Osonong . Om tumongkiad kou i' diti wowonsoyon dokoyu dit aiso' o kootuk-otukon . Om rumikot kou indo dot id Kinorohingan di poimpasi , i minomonsoi do tawan om tana' om ilo rahat om koinsanai di songingiyon do hilo' .
44014016	Di nopo di gulu po om pinologos id Kinorohingan o piro-piro bansa' do momonsoi di diyolo'd korohian .
44014017	Nga' mulong po dot iyo'ddi nga' a' i' iyau nokolihu do pinopointalang do kowoyo-woyoo' dau dot i winonsoi dau'd osonong o pinopointalang . Om minanahak iyau dokoyu do rasam do mantad hilo'd tawan om nonuan kou do tua' do totonomon do tontok di maso do koponguaan . Om nonuan kou dau do takanon om pinoposonong iyau do ginawo dokoyu , ” ka diyolo' .
44014018	Nga' mulong piya dot iyo'ddi i boros di duwo o tulun di sinuhu'ddi nga' a' i' daa milo dot oduhan i tulun diri do papatahak do porsombahan di sumbolion dot id diyolo' .
44014019	Om rikot noddi o piro-piro tulun do Yohudi do hilo'd Listra , i mantad hilo'd Antiokia i hilo'd pomogunan do Pisidia , om mantad hilo'd Ikonium do minongoi pamayayat di tulun dot ogumu'ddi , do gisom do suminokodung diri diyolo' i tulun dot ogumu'ddi . Om pindumpahai noddi diyolo' i Paulus do watu , om gayato' no diyolo' iyau do poposoliwan do mantad hiri'd bandar . Tu' osorou nopo diyolo' om napatai no i Paulus .
44014020	Nga' tungag noddi i Paulus di nokotimung i tulun di notumbayaan do hiri'd posorili' dau , om poguliai noddi kawagu dau do hiri'd bandar . Om sinuabon poddi om pamanau nogi' iyau om i Barnabas do kuminaa do hilo'd Dorbi .
44014021	Om poposusui no i Paulus om i Barnabas do Habar dot Osonong do hilo'd Dorbi om ogumu'ddi o tulun do notumbayaan di Yesus . Om guli' nogiddi iyolo' do hilo'd Listra , om ongoi no iyolo' do hilo'd Ikonium om pakayaai nogiddi diyolo' do hilo'd Antiokia , i hilo'd pomogunan do Pisidia .
44014022	Om sunudai noddi diyolo' i tumatanud di Yesus di hilo'd kabandaran diri do popogirot do kotumbayaan diyolo' om mogondos kopio di Yesus . Boros ka diyolo' , “ Mositi' no do kopuriman toko' po dot ogumu' o koinggoritan , om kosuang nogindo di Pomorintaan do Kinorohingan , ” ka di piro-piro rasul do minonuduk di tumatanud di Yesus di hiri'd kabandaran diri .
44014023	Om pomili' noddi i Paulus om i Barnabas do tulun do sumiliu'd boyoon dot id pointikid-tikid do sidang diri . Om sambayang noddi iyolo' do mikuwo'd puasa do pinapatahak di piro-piro boyoon diri dot id Tuhan i kinotumbayaan diyolo'ddi .
44014024	Om lombus nogiddi i Paulus om i Barnabas do kuminaa do hilo'd Pampilia do minaya' do hiri'd watas do Pisidia .
44014025	Om koponusui po iyolo' do boros do Kinorohingan do hilo'd Pirga , om pakayaai nogi' diyolo' do hilo'd Atalia .
44014026	Om mantad noddi do hilo' do suminakai iyolo' do kapal do rahat do guminuli' do hilo'd Antiokia . Om hiri nod bandar diri di gulu po do pinatahak iyolo' dot id Kinorohingan do pokigompian do Kinorohingan . Om owonsoi i' diyolo' i karaja' di nopongo noddi diyolo'd baino' .
44014027	Om korikot poddi iyolo' do hilo'd Antiokia om timungo' no diyolo' i tulun do mantad id sidang diri , om susuyo' ngai' no diyolo' i winonsoi'd Kinorohingan dot iyolo' o pinawayaan do minomonsoi , om i kinowoyo-woyoo' dau do minongiwang do ralan di tulun dot okon ko' Yohudi do notumbayaan .
44014028	Om alaid diri i Paulus om i Barnabas do poundorong do hilo' do poingamung di tulun di nongotumbayaan .
44015001	Om haro'ddi o piro-piro tulun do mantad hilo'd Yudia do nokorikot do hilo'd Antiokia om ponuduk no iyolo' di tulun di notumbayaan di hilo'd Antiokia dot a' nopo osunatan nga' a' nod Kinorohingan posion do tumanud di Tourat di Musa .
44015002	Om suminongkiwal tomod diri i Paulus om i Barnabas di ponudukan do miagal diri . Om tontuo' noddi di Paulus om i Barnabas om piro-piro tulun do suwai do mantad hilo'd Antiokia do mongoi popoboros do kosusaan diri dot id piro-piro rasul om id piro-piro boyoon do hilo'd Yorusalim .
44015003	Om pootodo' no iyolo' di tulun di hiri'd sidang dot Antiokia do gisom do nokorikot iyolo' do hiri'd soliwan di bandar , om pamanau noddi iyolo' do minaya' do hilo'd Pinisia om Samaria . Om hilo' no iyolo'd pinoposusui ondung poingkukuro i tulun dit okon ko' Yohudi do notumbayaan do Kinorohingan . Om otood tomod diri i tulun di nongotumbayaan do nokorongou'd habar diri .
44015004	Om korikot noddi iyolo' do hilo'd Yorusalim , om ongosonong o ginawo di tulun dit id sidang do hilo' om i piro-piro rasul om i piro-piro boyoon do sidang do ruminamit diyolo' . Om susuyo' noddi diyolo' dot id tulun diri o koinsanai di winonsoi'd Kinorohingan , dot iyolo' o minomonsoi dot id suang do kuasa'd Kinorohingan .
44015005	Nga' haro'ddi o piro-piro o tulun do Parisi di notumbayaan do miningkakat om minoro-boros do poingkaa , “ Tulun nopod okon ko' Yohudi om mositi' nod sunatan om suhuon do tumanud di Tourat di Musa , ” ka .
44015006	Om timung noddi i piro-piro rasul om i piro-piro boyoon do mogiboro-boros do pasal do hal diri .
44015007	Om alaid poddi iyolo'd mogiuhot-uhot do pasal diri , om ingkakat noddi i Pitrus om boro-boros no iyau'd poingkaa , “ Oi tobpinai-tobpinai , noilaan no dokoyu dot alaid oku no kopili'd Kinorohingan do mantad id pogialatan dokoyu do poposusui'd Habar dot Osonong dot id tulun dit okon ko' Yohudi , om korongou i' iyolo' om otumbayaan indo .
44015008	Om Kinorohingan i' , i koilo do ginawo'd tulun o pinopointalang do romiton dau i tulun dot okon ko' Yohudi ; tu' nonuan i' dau iyolo'd Rusod do Kinorohingan do miagal di tinahak dau dot id dati' .
44015009	Id Kinorohingan nopo om aiso' i' o pisuwayan toko' diyolo' . Tu' nolidangan nod Kinorohingan o ginawo diyolo' tu' notumbayaan i' iyolo' dau .
44015010	Iyo nopoddi om nokuro tu' sumaap kou'd Kinorohingan tu' monuhu' kou i' di piro-piro tumatanud diri do tumanud dit oturan dot awagat , it a' di taki - aki toko' om a' toko' iyati' agaasan do tumanud ?
44015011	Nga' notumbayaan toko' i' om pinasi toko' tu' nosianan i' o Tuhan Yesus dati' ; om iyolo' nga' iyo nogiddi , ” ka di Pitrus .
44015012	Om a' nopoddi minungkomi i tulun di songintimung do hiri do nokorongou'ddi . Om pokinongou noddi iyolo' di Barnabas om i Paulus do minonusui do koinsanai di kosuayan om i koimayaan kopio do winonsoi'd Kinorohingan , dot iyolo' o pinawayaan do minomonsoi dot id pogialatan di tulun dit okon ko' Yohudi .
44015013	Om kotingkod poddi iyolo' do minoro-boros , om boro-boros no i Yakub do poingkaa , “ Oi tobpinai-tobpinai , pokinongou kou nodti poboroson ku .
44015014	Wagu po i Simun ponusui do kinoimpuunon do Kinorohingan do pinopointalang do kosianan dau dot id tulun dit okon ko' Yohudi , dot i minomili' o Kinorohingan do piro-piro tulun do mantad id pogialatan diyolo' do silihon do tulun di dau'd songonuon o pinopointalang .
44015015	Iri no o miontok kopio di nokoboros mantad di piro-piro nabi , i nokotulis do poingkaa ,
44015016	‘ Boros kad Tuhan , katalib pondo iri om rumikot oku nondo kawagu do momonsoi kawagu di walai'd Daud di nahaba' ; om sonongon kawagu ku i nangaraag om poingkakaton kawagu ku .
44015017	Om mogihum indod Tuhan o koinsanai'd tulun di nongoolu' , koinsanai'd tulun dit okon ko' Yohudi , i nolohou ku do sumiliu'd tulun di doho'd songonuon , ’ ka . Om iyo noddi o boros do Tuhan ,
44015018	i pinoposunud mantad diri di gulu po , ” ka di Yakub .
44015019	Om boro-boros po kawagu i Yakub do poingkaa , “ Osorou ku nopo iyoho' om a' toko' i' milo'd monusa' di tulun dit okon ko' Yohudi dit otumbayaan do Kinorohingan .
44015020	Nga' apatut nopo om monulis toko' nopod surat do patahakon diyolo' do mogodu diyolo'd mangakan di taakanon di sosomu' do tumanud dot oturan do tugama' , i nokosubak dot id tingolig , om a' mangakan do nintorusan di napatai'd linawaan om a' mangakan do raha' . Om sunudan iyolo' dot a' magampahu' .
44015021	Tu' mantad po di gulu po do basaon kasai' i Tourat di Musa do hiri'd walai'd sasambayangan do monikid do tadau'd Sabat , om popinsusuyon nogi' iri dot id koinsanai'd bandar , ” ka dau .
44015022	Om iso-iso' nopoddi o ginawo di piro-piro rasul om i piro-piro boyoon om koinsanai di sidang do momili' do piro-piro tulun do suhuon do kumaa do hilo'd Antiokia do tumanud di Paulus om i Barnabas . Om i Silas diri om i Yudas i roitan dot i Barsabas , o nopili' diyolo' . Om boyoon goduwo nopo iyo Silas di Yudas di pusohon kopio dot id pogialatan di tulun di nongotumbayaan do hilo'd Yorusalim .
44015023	Om poigitai no diyolo' di tulun di nopili' diyolo'ddi i surat di tinulisan do poingkaa , “ Oi tobpinai-tobpinai di nongotumbayaan , i mantad id tulun dit okon ko' Yohudi di hilo'd Antiokia om hilo'd Siria om hilo'd Kilikia . Tumabi' ngai' iyahai dokoyu , om tumabi' nogi' dokoyu i piro-piro rasul om i piro-piro boyoon do sidang , i tobpinai-tobpinai dokoyu .
44015024	Nokorongou iyahai do haro o piro-piro tulun do mantad id pogialatan dahai do minongoi'd hino'd dokoyu do minonuduk dokoyu di ponudukan di monusa' om koborulong dokoyu . Nga' a' i' dahai sinuhu' iyolo'ddi do momonsoi'd miagal diri .
44015025	Om kaakun ngai' nopoddi iyahai do minomili' do piro-piro tulun do suhuon dahai do kumaa'd hino'd dokoyu . Iyolo' nopoddi om tumanud di Barnabas om i Paulus , i tobpinai di kosianan dahai .
44015026	Iri nopo duwo o tulun diri nga' nokoumbal no dot oruhai nod apatai , tu' minomonsoi i' iyolo' do karaja'd Tuhan toko' , i Yesus Kristus .
44015027	Om iri no o kinoponuhuan dahai di Yudas om i Silas do mongoi'd hiti'd dokoyu tu' iyolo' no o popoboros dot id dokoyu di pinotulis dot id suang do surat diti .
44015028	Tu' kinohubayaan nod Rusod do Kinorohingan om kinohubayaan nogi' dahai dot a' kou no onuan dot oturan dit awagat , do suwai mantad ko' iti toturan diti , it apatut kopio dokoyu'd tonudon .
44015029	Iri no tu' kada' kou pangakan do taakanon di nokosubak dot id tingolig , om kada' kou pangakan do raha' om i nintorusan do napatai'd linawaan . Om kada' kou pagampahu' . Om ondung a' kou momonsoi'd miagal diri , om osonong no o nowonsoi dokoyu . Iti-iti no , sumonong-sonong kou ! ” ka .
44015030	Om kopogiintod-intod poddi iyolo' , om pamanau nogiddi i tulun di pinoigitan di surat diri do kumaa'd hilo'd Antiokia . Om korikot noddi iyolo'd hilo' om lohowo' no diyolo' o koinsanai di tulun do sidang do tumimung om patahako' no diyolo' i surat diri .
44015031	Om ongotood tomod diri o koinsanai di tulun do sidang do nakabasa' di surat diri tu' koinsasamod kopio iri do ginawo diyolo' .
44015032	Om i Yudas om i Silas nga' alaid nogi' do moro-boros di tulun di nongotumbayaan do hilo'd Antiokia do mongodsuur diyolo' om popogirot do ginawo diyolo' . I Yudas nopo di Silas diri om nabi i' .
44015033	Om koundorong poddi i Yudas om i Silas do hilo' do piro-piro o koloido' , om suhuon' nogi' iyolo' di tulun di nongotumbayaan do hilo'd Antiokia do gumuli' dot id tulun di minonuhu' diyolo' , om minonuhu' nogi' iyolo' do poporikot do tabi' diyolo' dot id tulun di minonuhu' diyolo'ddi .
44015034	[ Nga' i Silas nopo om minundorong po do hilo'd Antiokia . ]
44015035	Om i Paulus di Barnabas nga' minundorong nogi' do hilo'd Antiokia do piro-piro koloido' . Om minonuduk po iyolo' om pinoposusui do boros do Tuhan dot iyolo' ngai' di piro-piro tulun do suwai .
44015036	Om a' poddi alaid do mantad diri om boro-boros no i Paulus di Barnabas , “ Ongoyon to no gulio' do mongoi pogompuya' i tobpinai-tobpinai di nongotumbayaan di Yesus do hilo'd pointikid-tikid do bandar di nosusuyan to do boros do Tuhan ; om oilaan to i' ondung poingkuro-kuro no iyolo' , ” ka dau .
44015037	Nga' sipangangat daa'ddi kawagu i Barnabas di Yohanis , i roitan dot i Markus .
44015038	Nga' osorou nopod Paulus om a' i' osonong dot angatan i Markus tu' a' i' iyau tuminanud kasai' diyolo' do kuminaraja' om tuminongkiad iyau diyolo' di hilo'd Pampilia .
44015039	Om iri noddi o kinoimpuunon di Paulus om i Barnabas do minisongkiwal tomod , om pitongkiad noddi iyolo' . Om angatai noddi di Barnabas i Markus do suminakai'd kapal do rahat do kuminaa do hilo'd Siprus .
44015040	Om pilio' noddi di Paulus i Silas . Om piwoyo' no iyolo'd minamanau di nakatahak iyolo' di piro-piro tobpinai di hilo'd Antiokia dot id Tuhan , do pokigompian do Tuhan .
44015041	Om pimpanau noddi iyolo'd tuminongkop do hilo'd Siria om hilo'd Kilikia do popogirot do kotumbayaan di sidang do hilo' .
44016001	Om lombus noddi i Paulus do kuminaa do hilo'd Dorbi , om ongoi nogiddi iyau do hilo'd Listra . Om hilo' nopo nga' haro o songulun o tumatanud di Yesus dot i Timotius o ngaran . Tina' nopo dau om tulun do Yohudi di notumbayaan di Yesus ; om tapa' no dau om tulun do Yunani .
44016002	Om i Timotius no ot abantug dot osonong koulun dot id pogialatan do tulun di nongotumbayaan do hilo'd Listra om hilo'd Ikonium .
44016003	Om orohian diri i Paulus do mangangat di Timotius do tumanud dau ; om sunatai noddi di Paulus i Timotius . Winonsoi pogi' dau o miagal diri nga' nongkoilo no i tulun do Yohudi di hiri'd watas diri do tulun do Yunani o tapa' di Timotius .
44016004	Om pointikid-tikid di bandar dit oongoi diyolo' , om poiloon ngai' nopo diyolo' i tulun di notumbayaan do pasal di nangatantu' di piro-piro rasul om i piro-piro boyoon do hilo'd Yorusalim . Om suhuon nogi' diyolo' i tulun di nongotumbayaan diri do tumanud dit oturan diri .
44016005	Om muhang-ruhang nopoddi o kogiroto' do kotumbayaan di tulun do hiri'd sidang , om monikid tadau nopo dot oruhangan o ginumu' diyolo' .
44016006	Om pamanau noddi i Paulus om i Silas do minongoi do hilo'd watas do Prigia om Galatia , tu' noduhan iyolo'd Rusod do Kinorohingan do poporongou do boros do Kinorohingan do hiri'd pomogunan dot Asia .
44016007	Om korikot poddi iyolo' do hilo'd wolit do pomogunan do Misia , om umbal noddi daa iyolo'd sumuwang do pomogunan do Bitinia , nga' noduhan i' iyolo' di Rusod di Yesus do mongoi'd hiri .
44016008	Om lombus noddi iyolo' do hilo'd Truas do minaya' do hilo'd Misia .
44016009	Om totuong iddi di hilo' iyolo'd Truas , om kokito no i Paulus dot iso' o pinointalang . Id suang nopo di pinointalang diri om nokokito iyau do songulun o tulun do Makidunia do poingkakat dot id dotimbabaan dau do mangangat kopio dau do mongoi'd hilo'd Makidunia do mongoi ponulung diyolo' .
44016010	Kokito poddi di Paulus i pinointalang diri , om tilombus nopo iyahai do suminodia' do mamanau do mongoi do hilo'd Makidunia , tu' otumbayaan no kopio iyahai do suhuon iyahai'd Kinorohingan do mongoi poposusui di Habar dot Osonong dot id tulun do hilo' .
44016011	Om sakai noddi iyahai'd kapal do rahat do mantad hilo'd Truas om pakayaai no dahai do hilo'd bandar do Samotraki . Om sinuabon noddi om lombus no iyahai do kuminaa do hilo'd Niapolis .
44016012	Om mantad nod hilo' om lombus po iyahai do kuminaa do hilo'd Pilipi , i bandar dit id watas do koiso' do hilo'd Makidunia . Pilipi nopo om porintaon do pomorintaan do Rum . Om minundorong iyahai'd hilo' do piro-piro tadau do koloido' .
44016013	Om tontok di tadau'd Sabat , om ongoi no iyahai do hiri'd tisan do bawang di hiri'd soliwan di wawayaan di bandar tu' oilaan dahai do hiri nopo om haro o tiiyonon do tulun do Yohudi do sumambayang . Om hiri no iyahai'd songirikau do monokiboro-boros di tongoondu' di songintimung do hiri .
44016014	Om haro'ddi o songulun o tondu' dot id pogialatan diyolo' dot i Lidia o ngaran . Iyau nopo om mantad hilo'd Tiatira om papadagang iyau do kain dit otomou daragang-ragang . Om iyau nopo om osianan kopio'd Kinorohingan . Om tingkaho' noddi do Tuhan o ginawo dau do rumamit di ponudukan di potudukon di Paulus .
44016015	Om kobotisai noddi i Lidia , om koinsanai di tulun dit id suang do walai dau . Om kobotisai poddi iyolo' om angatai noddi iyahai dau do mongoi'd hiri'd walai dau . Boros ka dau , “ Ondung okito do tobpinai-tobpinai do notumbayaan kopio oku di Yesus , om kainou ongoi kou odop do hilo'd walai ku , ” ka dau . Om sansagai noddi iyahai dau do tumumboyo' dau .
44016016	Insan o tadau , di maso dahai do manau-panau do kumaa'd hiri'd tiiyonon do sumambayang , om kosolowot no dahai o songulun o tondu' ; om iyau nopoddi nga' turipon . Om iri nopo tondu'ddi om noporinta' do rusod dot araat , om koilo iyau do popoboros dit osiliu dot id dosunsudan . Om iri no komiloo' dau do popoilo dit osiliu dot id tulun dot id dosunsudan o koonu-onuan di tuan dau do tuntung dot ogumu' .
44016017	Om tilombus nopoddi i tondu'ddi do tuminanud dahai diyo Paulus do mikuwo'd marang-garang do mimboros do poingkaa , “ Iti nopo tulun diti om susuhuon do Kinorohingan dit agayo kopio ! Om ruminikot iyolo' do mongoi popoilo do tobpinai-tobpinai ondung poingkuro o ralan dokoyu dot apasi ! ” ka dau .
44016018	Om marang-garang kasai' nopo i tondu'ddi dot iyo kasai'ddi o popigarang-garangon dau do piro-piro tadau do koloido' . Om karaatai noddi i Paulus , om koili no iyau , om boro-boros no iyau di rusod diri do poingkaa , “ Id suang do ngaran di Yesus Kristus om suhuon tiya' do sumoliwan do mantad id tondu'dti ! ” ka . Om diiri i' om diiri do suminoliwan i rusod diri do mantad id tondu'ddi .
44016019	Nga' tontok di nongkoilo ngai' i tuan di tondu'ddi dot aiso' noddi o pakayon diyolo' do mogihum do tusin , om tangkapo' no diyolo' i Paulus om i Silas om gayato' no diyolo' do pakaa do hiri'd tiiyonon do momisara' di hiri'd tomu do nongoi potimbabao' di tulun di kikuasa' .
44016020	Om ngoyo' noddi diyolo' potimbabao' i Paulus om i Silas di piro-piro pagawai do pomorinta' do Rum , om boro-boros noddi iyolo'd poingkaa , “ Iti nopo tulun diti om tulun do Yohudi . Om iyolo' no o mamagangau do hiti'd bandar toko' .
44016021	Tu' mangangat iyolo'd tulun do tumanud di kaadat-adato' dit a' miontok dit oturan toko' , iyati' i tulun do Rum . Om a' toko' i' milo do rumamit ko' tumanud di kaadat-adato'ddi , ” ka .
44016022	Om i tulun dot ogumu' nga' sumaap i' di Paulus om i Silas . Om gayato' no di piro-piro pagawai do pomorinta' do minongidu' i pakayan di Paulus om i Silas , om ponuhu' nogiddi iyolo'd tulun do momobog goduwo diyolo' .
44016023	Om kadalaai poddi iyolo'd pinimbabagan om pogiilo' nogiddi iyolo' . Om suhuon' noddi i boyoon do hiri'd giil do madtamong kopio diyolo' .
44016024	Om posuango' noddi di boyoon di hiri'd giil i Paulus om i Silas do hiri'd bilik dit id gogok kopio di giil , om rangkapo' nogiddi do papan o gakod diyolo' .
44016025	Om di nopoddi pitangatuong no doti'ddi , om maso di Paulus om i Silas do sumambayang om modsinding do mamarayou'd Kinorohingan . Om i tulun do suwai di songinggiil nga' mokinongou diyolo'd modsinding .
44016026	Om sigog id guyu' o tana' dot opuhod kopio , gisom do noguyu' i pinawaalan di giil . Om koiwangai ngai' nopo i wawayaan di giil om i rantai di pinamarangkap ngai' di tulun di songinggiil nga' kalangkang ngai' nopo .
44016027	Om koposik noddi i boyoon di madtatamong di giil do nokotigowo . Om tontok di nokito dau do noiwangan ngai' i wawayaan di giil , om kodongo' nopo dau i gayang dau do kumiros daa tu' osorou nopo dau om nongkopoggidu' ngai' no i tulun di songinggiil .
44016028	Nga' pomolohou no i Paulus dot opuhod do poingkaa , “ Kada' kiros ! Hiti ngai' i' iyahai'dti ! ” ka dau .
44016029	Om pokianu no i boyoon di giil diri do lampung om panangkus nogiddi iyau do suminuang do hiri'd giil do mikuwo'd gagaran tomod , om otud noddi iyau dot id toguang di Paulus om i Silas .
44016030	Om angatai noddi dau iyolo' do sumoliwan , om boro-boros no iyau'd poingkaa , “ Oi tuan , nunu ot apatut ku'd wonsoyon om apasi oku i' ? ” ka .
44016031	Om boros ka di Paulus om i Silas do suminimbar , “ Kotumbayaai nod Tuhan Yesus , om apasi ko i' om koinsanai'd tulun di hiri'd walai nu ! ” ka .
44016032	Om susuyai noddi di Paulus om i Silas do boros do Tuhan i boyoon do madtamong do giil diri , om koinsanai di tulun di hiri'd walai dau .
44016033	Om tontok id totuong diri do nangatan dau iyolo' do minoyo' dau om udasai noddi dau i suhat diyolo' . Om botisai noddi iyau om koinsanai'd tulun di hiri'd walai dau .
44016034	Om angatai noddi dau i Paulus om i Silas do mongoi'd hiri'd walai dau om paakano' noddi dau iyolo' . Om otood tomod diri iyau om koinsanai di sompiiyon dau tu' notumbayaan noddi iyolo'd Kinorohingan .
44016035	Kosuabon noddi om ponuhu' nod pulis i pagawai do pomorinta' do Rum do mongoi'd hiri'd giil do mongoi ponuhu' do poposoliwan di Paulus om i Silas do mantad hiri'd giil .
44016036	Om sunudai noddi di boyoon di madtatamong di giil i Paulus di ponuhuan diri , “ Oi tuan , monuhu' i piro-piro pagawai do pomorinta' do poposoliwan dokoyu . Om koino-ino kou nod muli' , om sumonong-sonong kou'd mamanau , ” ka dau .
44016037	Nga' boros ka di Paulus dot id pulis diri , “ A' po iyahai nobutusan om pimbabagai no iyahai dot id toguang do tulun dot ogumu' , om rayat i' iyahai'd Rum . Om pogiilo' noddi iyahai diyolo' . Baino' noddi om lisok-lisokon iddi iyahai diyolo'd poposoliwan . a' i' iyahai sumoliwan . suhuon po i piro-piro pagawai do pomorinta'ddi do rumikot do hiti do mongoi poposoliwan dahai , ” ka dau .
44016038	Om posunudo' noddi di pulis i boros di Paulus diri dot id piro-piro pagawai do pomorinta' do Rum . Om ongooris diri i piro-piro pagawai'ddi do nokorongou do rayat do Rum i Paulus om i Silas .
44016039	Om ongoi noddi iyolo' pokiampun di Paulus om i Silas . Om woyoo' noddi diyolo' i Paulus om i Silas do sumoliwan di giil om suhuon' no diyolo' iyolo' do mogidu' do mantad hiri'd bandar diri .
44016040	Om tongkiad noddi i Paulus om i Silas do mantad hiri'd giil om pamanau no iyolo' do minongoi'd hiri'd walai di Lidia . Om kongosolowot poddi i Paulus om i Silas di tulun di nongotumbayaan do hiri , om di nokoboro-boros iyolo' do mongodsuur diyolo' , om pamanau nogiddi iyolo' .
44017001	Om lombus no kawagu i Paulus om i Silas do minamanau . Om kawaya' no iyolo' do hilo'd Ampipulis om hilo'd Apolonia om korikot noddi iyolo' do hilo'd Tosolunika . Hilo' nopo om haro o walai'd sasambayangan do tulun do Yohudi .
44017002	Om ongoi noddi i Paulus do hiri'd walai'd sasambayangan do tulun do Yahudi' — do miagal di wonsoyon kasai' dau — do minogiuhot-uhot di tulun do hiri do pasal di ayat dit id suang do Buuk do Kinorohingan . Om otuntud nopo dot intolu o tadau'd Sabat do minongoi i Paulus do hiri .
44017003	Om posondoto' nopo kopio di Paulus do popoboros om pinointalang kopio dau do miontok dit ayat dit id suang do Buuk do Kinorohingan dot a' milo dot a' oinggorit i Raja' do Gampamasi , i pinabatos do Kinorohingan . Om apasi kawagu iyau do mantad id kapatayon . Boros kad Paulus , “ I Yesus nopo i posusuyon ku dokoyu , om Raja' do Gampamasi di pinabatos , ” ka dau .
44017004	Om haro'ddi o piro-piro tulun do notumbayaan . Om tanud noddi iyolo' di Paulus om i Silas ; om ogumu'ddi i tulun do Yunani dit oronok mantad do Kinorohingan do notumbayaan di Yesus , om ogumu' o tongoondu' dit angabantug do notumbayaan .
44017005	Nga' osolon diri i tulun do Yohudi . Om pangangat no iyolo' di tulun dot angaraat di sampanau-panau do minonimung do tulun dot ogumu' do mamagangau do pointongkop di bandar diri . Om ngoyo' noddi diyolo' soruango' i walai di Yason do mogihum di Paulus om i Silas do maan daa diyolo' potimbabao' di tulun dot ogumu' . I Yason nopo om tulun di notumbayaan no .
44017006	Nga' a' iddi diyolo' nokito i Paulus om i Silas , om gayato' noddi diyolo' i Yason om i piro-piro tulun do suwai do nongotumbayaan do nongoi potimbabao' di piro-piro pagawai di kikuasa' do hiri'd bandar diri , do mikuwo'd minoro-boros iyolo' dot opuhod do poingkaa , “ Iti nopo tulun diti om mimpanau nopo do mamagangau , om nokorikot no iyolo'd hiti'd bandar toko' .
44017007	Om pinasalakoi iyolo' di Yason do hilo'd walai dau . Om papasala' iyolo' dit oturan di Kaisar , i raja' do Rum , tu' momoros iyolo' do haro po o raja'd suwai dot i Yesus o ngaran , ” ka .
44017008	Om kongotogod noddi kopio i tulun dot ogumu' om i piro-piro boyoon do hiri'd bandar diri do nokorongou'ddi .
44017009	Om suhuon' noddi di tulun di kikuasa' i Yason om i piro-piro tulun do suwai di notumbayaan do mambayar do tusin do pamajamin diyolo' do tinan diyolo' , om posoliwano' nogiddi iyolo' do mantad hiri .
44017010	Om totuong iddi om suhuon' no di tulun di nongotumbayaan dot id bandar diri i Paulus om i Silas do mongoi'd hilo'd Biria . Om korikot noddi iyolo'd hilo' om ongoi no iyolo' do hiri'd walai'd sasambayangan do tulun do Yohudi .
44017011	Nga' tulun nopod hiri om osonong i' ko' i tulun do hilo'd Tosolunika , tu' nongkosodia' no kopio o ginawo diyolo' do mokinongou di habar do pasal di Yesus , om monikid tadau nopo iyolo' do monorisid kopio do mambasa' di Buuk do Kinorohingan do mongilo kopio ondung otopot i ponudukan di Paulus .
44017012	Om ogumu'ddi o tulun dot id pogialatan diyolo' do notumbayaan di Yesus , om ogumu' nogi' o tongokusai om tongoondu' do tulun do Yunani dit angabantug do notumbayaan .
44017013	Nga' koilaai noddi di tulun do Yohudi di hilo'd Tosolunika do monuduk i Paulus do boros do Kinorohingan do hilo'd Biria , om ongoi no iyolo' suhut di Paulus om i Silas do hilo' do minongoi pamayayat di tulun do hilo' om pinapatangkabo iyolo' do ginawo diyolo' .
44017014	Om ara-raho' no di tulun do hilo'd Biria do papaatod i Paulus do hiri'd tisan do rahat , nga' i Silas nopo di Timotius om poundorong i' do hiri'd bandar diri .
44017015	Om kaatod poddi diyolo' i Paulus do hilo'd Atina , om bilinai noddi di Paulus iyolo' do momisunud di Silas om i Timotius do marau-arau do sumusuhut dau .
44017016	Om daamot poddi di Paulus do magandad di Silas om i Timotius do hilo'd Atina , om tumongob tomod diri iyau do kokito di bandar diri tu' noponu' pod tingolig .
44017017	Om ongoi noddi i Paulus ponokiboro-boros di tulun do Yohudi om it okon ko' Yohudi di sumambayang dot id Kinorohingan do hiri'd walai'd sasambayangan . Om monikid tadau nogi' iyau do mongoi ponokiboro-boros di tulun do hiri'd tomu .
44017018	Om haro nogi' o piro-piro tulun di gomponuduk di tumanud di Ipikuros om i Stoa do suminongkiwal dau . Boros kad piro-piro diyolo' , “ Nunu no o toilaan do tulun diti ? Okuri i' daa o toilaan dau nga' adala' i' kopio o boros , ” ka diyolo' . Om haro nogi' o piro-piro tulun do suwai do momoros do poingkaa , “ Iyo-iyo'd poposusui iyau do pasal do ponokokinorohingan do bansa'd suwai , ” ka . Kapamarasan nopo diyolo'd miagal diri , om poposusui i Paulus do pasal di Yesus om pasal dot apasi kawagu i tulun do napatai .
44017019	Om angatai noddi diyolo' i Paulus do hiri'd titimungon do tulun dot ogumu' di roitan do Nulu-Nulu dot Ariopagus . Om hilo' no iyolo'd minoro-boros di Paulus , “ Mokiilo daa iyahai di ponudukan do wagu di pinotuduk nu'ddi .
44017020	Tu' minonusui ko dahai'd ponudukan di suwai kopio dot orongou dahai . Om mokiilo iyahai ondung nunu o komoyon diri , ” ka diyolo' .
44017021	( Tu' tulun nopod Atina om i tulun do bansa'd suwai di poundorong do hiri om ongorohian kopio'd mokinongou do tulun di popotuduk do ponudukan dit a' po diyolo' insan korongou om orohian iyolo'd mogiboro-boros do pasal diri . )
44017022	Om ingkakat noddi i Paulus do hiri'd dotoguangan di tulun do pointimung do hiri'd Ariopagus diri , om boro-boros no iyau'd poingkaa , “ Oi tulun dot Atina ! Okito ku do kitugama' ngai' kou i' .
44017023	Tu' tontok di mimpanau oku'd hiti'd bandar dokoyu , om di mingontong oku di tiyonon dokoyu'd sumambayang om nokokito oku dot iso' o kinoiyonon dit iyonon dokoyu'd papatahak do porsombahan di sumbolion . Om tinulisan o kinoiyonon diri do poingkaa , ‘ Dong Kinorohingan Dit a' Otutunan , ’ ka . Om iri no i Kinorohingan di tukuon dokoyu'ddi , nga' it a' i' dokoyu otutunan o posusuyon ku dot id dokoyu ,
44017024	Kinorohingan no o minomonsoi'dti pomogunan om koinsanai di hiti'd pomogunan , om iyau no o Tuhan do hilo'd tawan om hiti'd pomogunan . Om a' i' iyau miyon do hiri'd walai di ponokokinorohingan di winonsoi'd tulun .
44017025	Om a' nogi' iyau minog do tulungon do tulun , tu' iyau no o manahak do koposion om pinuhobo om koinsanai'd nunu nopo dot id tulun .
44017026	Om mantad nod iso' o tulun o pinawayaan dau do minomonsoi'd koinsanai'd bansa'd tulun , om sinuhu' dau iyolo' do miyon do pointongkop diti pomogunan . Om iyau nogi' o minanantu' do mantad di gulu po ondung soira' iyolo'd poimpasi , om ondung hinonggo o koiyonon diyolo' .
44017027	Om winonsoi pogi'd Kinorohingan o miagal diri nga' ponuhu' dau diyolo' do mogihum dau . Om maha' daa'ndo om osolowot diyolo' iyau do tontok di mogihum iyolo' dau . Nga' otopot nopo kopio om a' i' osodu' o Kinorohingan do mantad id pointikid-tikid dati' ,
44017028	do miagal di nokoboros do tulun do poingkaa , ‘ Poimpasi toko' om mimpanau toko' om hino toko' do hiti'd pomogunan tu' i kuasa' dau o powonsoi do miagal diri , ’ ka . Om miagal nogiddi i nokoboros di piro-piro tulun dit ongoilo do boros dit angaralom do poingkaa , ‘ Tangaanak ngai' toko' i' dau , ’ ka .
44017029	Om iyo nopoddi tu' tangaanak ngai' toko'd Kinorohingan , om a' i' apatut do sorohon toko' do Kinorohingan nopo om iyo noddi tingolig di tamas ko' pirok ko' watu do winonsoi , i winonsoi do tumanud do toilaan do tulun .
44017030	Nga' a' nod Kinorohingan sorohon i maso pod aiso' o toila-ilaan toko' , nga' baino' nopo om suhuon dau o koinsanai'd tulun do pointongkop diti pomogunan do kumorologo di dusa diyolo' .
44017031	Tu' natantu' no dau ot insan o maso do kopomutusan do pointikid-tikid do tulun do hiti'd pointongkop diti pomogunan do mikuwo'd otulid o pomumutus . Om i tulun di nopili' mantad do Kinorohingan o momutus . Om iri no o koila-ilaan do koinsanai'd tulun dot otopot iri tu' napasi no kawagu'd Kinorohingan i tulun diri do mantad id kapatayon , ” ka di Paulus .
44017032	Nga' haro'ddi o piro-piro tulun dot id pogialatan di tulun diri do mongirak-irak di Paulus do tontok di nokorongou iyolo' do pasal dot apasi kawagu i tulun di napatai . Om haro nogi' o tulun do momoros do poingkaa , “ Orohian po kawagu iyahai'd korongou diya' do popotuduk do pasal diri , ” ka .
44017033	Om tongkiad noddi i Paulus do mantad hiri'd tiiyonon do tulun do tumimung .
44017034	Nga' haro i' ot id pogialatan diyolo' do suminokodung di Paulus om notumbayaan di Yesus . Id pogialatan nopo diyolo'ddi om : i Dionisius , it iso' o tulun dot id pogialatan di mongilo-ilo dit Ariopagus , om songulun o tondu' dot i Damaris o ngaran , om haro po o piro-piro tulun do suwai .
44018001	Om katalib poddi iri om tongkiad no i Paulus do hilo'd Atina om ongoi no iyau do hilo'd Korintus .
44018002	Om hilo' no o kinasalawatan dau do songulun o Yohudi dot i Akuila o ngaran . Om pomogunan nopo kopio di Akuila om hilo'd Pontus . Om koririkot dau do hilo'd Korintus do mantad hilo'd Italia do miwoyo' di sawo dau . Ngaran nopo di sawo dau om i Priskila . Kinaangayan nopo diyolo'd hilo'd Korintus nga' minonuhu' i Kaisar Klaudius do poposoliwan ngai' di tulun do Yohudi do mantad hilo'd Rum . Om ongoi noddi i Paulus solowot goduwo diyolo' .
44018003	Om undorong noddi i Paulus do poinsugku' diyolo'd kumaraja' , tu' miagal i' o pogihuman diyolo'd tusin , do momomonsoi'd kiim .
44018004	Nga' mongoi kasai' nopo i Paulus do hiri'd walai'd sasambayangan do pointikid-tikid do tadau'd Sabat do mongoi ponokiboro-boros di tulun do Yohudi om i tulun do Yunani do mangangat diyolo'd monongkuyaan di Yesus .
44018005	Om korikot poddi i Silas om i Timotius do mantad hilo'd Makidunia , om popinsusui kasai' nopoddi i Paulus dot id tulun do Yohudi di habar do mantad id Kinorohingan , dot i Yesus i Raja' do Gampamasi di pinabatos do Kinorohingan .
44018006	Nga' a' nopo tumingkod do sumongkiwal di Paulus i tulun do Yohudi om papasala' iyolo' dau , om tantago' noddi di Paulus i pupuk do mantad id pakayan dau do popointalang do kasala' iyolo' . Om boro-boros nogiddi iyau diyolo' do poingkaa , “ Ondung ohukuman kou , om dokoyu nod sala' . a' oku no iyoho' monongkoilo dokoyu ! Om mantad nod baino' do mongoi oku nondod hilo'd tulun dit okon ko' Yohudi , ” ka dau .
44018007	Om tongkiad noddi i Paulus diyolo' om ongoi no iyau undorong do hiri'd walai di hiri'd sampaping di walai'd sasambayangan . Sanganu nopo di walai'ddi om i Titius Yustus , i tulun dit okon ko' Yohudi , nga' sumambayang i' iyau dot id Kinorohingan .
44018008	Om i Krispus i boyoon di walai'd sasambayangan diri om i sompiiyon dau nga' otumbayaan i' di Tuhan Yesus . Om ogumu' o tulun do suwai do hiri'd Korintus do notumbayaan di Yesus , om minokibatis do nokorongou di pinosusui di Paulus .
44018009	Insan totuong om boro-boros no o Tuhan dot id di Paulus dot id suang do pinointalang , “ Kada' kooris ! Popinsusui nopo . Om kada' tingkod .
44018010	Tu' moyo-woyo' oku i' diya' . Om aiso' i' o tongosongulun piya do milo'd momonsoi'd araat dot id diya' , tu' ogumu' i' o tulun ku dot id suang do bandar diti , ” ka .
44018011	Om undorong noddi i Paulus do hilo'd Korintus do sontoun om satanga' o koloido' om monuduk iyau di tulun do hilo' do boros do Kinorohingan .
44018012	Nga' tontok di nosiliu i Galio do gobunor do hilo'd Akaya , om pogiupakat noddi i tulun do Yohudi do sumongkiwal di Paulus om tangkapo' no diyolo' iyau do pinakaa do hiri'd pomisaraan .
44018013	Om boro-boros no iyolo' do papasala' di Paulus , “ Iti nopo tulun diti om mamayayat do tulun do sumambayang dot id Kinorohingan do kasala' dit oturan di Musa o kowoyo-woyoo' do sumambayang ! ” ka .
44018014	Om sisimbar no daa i Paulus . Nga' boro-boros nogiddi i Galio di tulun do Yohudi , “ Oi tulun do Yohudi , ondung otopot do kasalaan ko' karaaton iti pinoboros dokoyu'dti om apatut i' daa do pokinongohon kopio ku .
44018015	Nga' iti nopo om pogisosongkiwalan nod pasal do boros , om ngaran om oturan dokoyu om pimpori-porianan nopo dokoyu'd momutus iti . a' oku i' orohian do momutus do hal dot iyo'dti , ” ka dau .
44018016	Om uyungo' no di Galio iyolo' do poposoliwan do mantad hiri'd pomisaraan .
44018017	Om tangkapo' noddi diyolo' i Sostinis , i boyoon do walai'd sasambayangan diri , om pimbabagai no diyolo' iyau do hiri'd dotimbabaan di tiyonon do momutus . Nga' a' i' di Galio pinusou i hal diri .
44018018	Om alaid poddi i Paulus do poundorong do hilo'd Korintus do mantad diri . Om pongintod-intod noddi iyau di tulun di nongotumbayaan do hiri . Om sakai nogiddi iyau'd kapal do rahat do minongoi do hilo'd Siria do miniwoyo' diyo Priskila om i Akuila . Nga' pokibugarai no di Paulus i tobuk dau di hilo'd Kingkria tu' pinanaru dau i tobuk dau do pamayaan dau di batos dau do mikuwo'd sumpa' dot id Tuhan .
44018019	Om korikot poddi iyolo' do hilo'd Iposus , om tongkiad noddi i Paulus di Priskila om i Akuila , om ongoi no iyau do hiri'd walai'd sasambayangan do mongoi ponokiboro-boros di tulun do Yohudi .
44018020	Om angatai no daa'ddi diyolo' i Paulus do mundorong dot alaid-laid do hilo'd Iposus , do poinsugku' diyolo' nga' a' i' i Paulus minundorong .
44018021	Nga' mulong pod iyo'ddi , nga' minoro-boros i' iyau di tintod dau do minamanau do poingkaa , “ Ondung korohian do Kinorohingan om gumuli' oku i' kawagu'd hiti , ” ka dau . Om sakai noddi iyau'd kapal do rahat do mantad hilo'd Iposus di nokoboros dau o miagal diri .
44018022	Om korikot poddi iyau do hilo'd Kaisaria , om ongoi no iyau do hilo'd Yorusalim do minongoi poporikot do tabi' dot id sidang do hilo' . Om lombus no iyau do hilo'd Antiokia .
44018023	Om alaid poddi iyau do poundorong do hilo'd Antiokia , om ongoi nogiddi iyau pimpanau do hilo'd watas do Galatia om Prigia do mongoi popogirot do kotumbayaan di tulun di nongotumbayaan do hilo' .
44018024	Om korikot no do hilo'd Iposus o songulun o tulun do Yohudi dot i Apolos o ngaran , i nosusu do hilo'd bandar dot Aliksandria . Iyau nopo om kosuhut kopio do komoyon di hiri'd suang do Buuk do Kinorohingan om oilo iyau'd mimboros ,
44018025	om notudukan iyau di ponudukan do pasal di Yesus . Om agayo kopio o ginawo dau do popotuduk dot osorisid kopio o ponunuduk do pasal di Yesus , do mulong piya dot iri nogi' i botisan di Yohanis o noilaan dau .
44018026	Om timpuun noddi iyau do monuduk di tulun do hiri'd walai'd sasambayangan . Om angatai noddi di Priskila om i Akuila i Apolos do hiri'd walai diyolo' do nokorongou iyolo' di ponudukan di Apolos . Om tudukai noddi kawagu diyolo' i Apolos do pinopopunong kopio do pasal di natantu' mantad do Kinorohingan do wonsoyon dau do mamasi'd tulun dot id suang di Yesus .
44018027	Om orohian diri i Apolos do mongoi'd hilo'd Akaya . Om ponulis noddid surat i tulun di notumbayaan di Yesus do hilo'd Iposus do patahakon di tulun di nongotumbayaan do hilo'd Akaya do monuhu' diyolo' do rumamit di Apolos . Om di nopoddi nokorikot i Apolos do hilo'd Akaya om agayo no kopio o kinotulungan dau di tulun di notumbayaan di Yesus di hilo' , dot i kosonongo'd Kinorohingan dot id diyolo' o nokotumbaya-bayaan diyolo' di Yesus .
44018028	Om kikuasa' i' kopio i Apolos do monokisimbar-simbar di tulun do Yohudi , gisom do nokosoibau iyau do suminimbar di tulun do Yohudi dot id toguang di tulun dot ogumu' . Om iri no it ayat do mantad id Buuk do Kinorohingan o rinait dau do pinopointalang kopio dot i Yesus no i Raja' do Gampamasi di pinabatos mantad .
44019001	Om daamot po di Apolos do hilo'd Korintus , om tongkop no i Paulus do minimpanau do hiri'd kabandaran do ponong id sokid dot id suang do watas diri om korikot noddi iyau do hilo'd Iposus . Om hilo' no do nokosolowot iyau do piro-piro tulun di notumbayaan di Yesus .
44019002	Om uhoto' no di Paulus iyolo' , “ Nakaramit kou nod Rusod do Kinorohingan di kotumbayaai kou i' di Yesus ? ” ka dau . Om boros ka diyolo'd suminimbar , “ Amu' . a' po iyahai insan korongou do haro o Rusod do Kinorohingan , ” ka .
44019003	Om uhoto' noddi kawagu di Paulus iyolo' , “ Iyo nopoddi , om nunu o komoyon di binotisan kou do noilaan dokoyu ? ” ka dau . Om boros ka diyolo'd suminimbar , “ Komoyon nopoddi om i botisan di pinoboros di Yohanis , ” ka .
44019004	Om boros kaddi di Paulus , “ I Yohanis nopo om minamatis do tulun do popointalang do nokorologo iyolo' do koinsanai di dusa diyolo' . Nga' tontok nogiddi do minomisunud i Yohanis di tulun dot Israil do mositi' no dot otumbayaan iyolo' di tulun di rumikot do sumusuhut dau , iri no i Yesus , ” ka dau .
44019005	Om tontok di nokorongou iyolo'ddi , om botisai noddi iyolo' dot id suang do ngaran di Tuhan Yesus .
44019006	Om tontok di sinukabayan di Paulus iyolo' , om koporinta' noddi iyolo' do Rusod do Kinorohingan , om timpuun noddi iyolo' do mimboros do mogisuwai-suwai o bansa'd boros di kosuayan kopio , om popinsusui iyolo' do habar do mantad id Kinorohingan .
44019007	Kogumuon' nopo diyolo'ddi om haro i' doti' o hopod om duwo o tulun .
44019008	Om tolu o tulan do koloido' di Paulus do monuduk kasai' om a' i' iyau ooris do popimboros diri dot id tulun do hiri'd walai'd sasambayangan , om monokisimbar-simbar iyau diyolo' do poposuhut kopio diyolo' do pasal di Pomorintaan do Kinorohingan .
44019009	Nga' haro i' o piro-piro tulun dot id pogialatan diyolo' dot okodou kopio o ginawo , om a' otumbayaan . Om pasalaon nopo diyolo' do hiri'd toguang do tulun di songintimung do hiri i ponudukan do pasal di natantu' mantad do Kinorohingan do wonsoyon dau do mamasi'd tulun dot id suang di Yesus . Om iri noddi o kinotongkiadan di Paulus diyolo' , om ongoi no iyau do hiri'd piro-piro tumatanud di Yesus dit id suang di bilik dit agayo , i tiiyonon di Tiranus do monuduk do tulun dot ogumu' . Om hiri no i Paulus do monokisimbar-simbar do tulun do pointikid-tikid do tadau .
44019010	Om iyo kasai' nopoddi o wonsoyon dau do solinaid do sontoun , gisom do nokorongou ngai'd boros do Tuhan i tulun do Yohudi om it okon ko' Yohudi do hiri'd pointongkop do pomogunan dot Asia .
44019011	Om pinakai'd Kinorohingan i Paulus do momonsoi di kongoimayaan kopio .
44019012	Ondung patahakon dot id tulun di sumakit o somputangan ko' tagkos di noumbalan di Paulus do mamakai om olingos nopo i toruol diyolo' om i rusod do rogon nga' sumoliwan nopo do mantad id tulun diri .
44019013	Nga' haro o piro-piro tulun do Yohudi di bobolian do mimpanau nopo do mongoi poposoliwan do rusod dot araat do mantad id tulun . Om mumbal daa iyolo'd mamarait do ngaran do Tuhan Yesus do poposoliwan di rusod do rogon . Boros ka diyolo' dot id rusod do rogon diri , “ Id suang do ngaran di Yesus i posusuyon di Paulus , om posoliwanon ku iyokoyu ! ” ka .
44019014	Om iri nogi' i turu' o tangaanak do tongokusai di Skiwa , i boyoon dot imam diri nga' minomonsoi nogi' do miagal diri .
44019015	Nga' boro-boros nogi' i rusod do rogon do suminimbar diyolo' do poingkaa , “ Kotutun oku i' di Yesus om i Paulus , nga' isai kou iyokoyu ? ” ka .
44019016	Om simbul nopoddi i tulun di norusadan do rogon diri do tuminabpo diyolo' do suminaap , om panangkus nopoddi iyolo' do minogidu' do mantad hiri'd walai , do nongosuhat poo om aiso' o pakayan tu' ginayat di tulun diri i pakayan diyolo' om koidu' nopo do poimpakai diyolo' .
44019017	Om ongooris tomod diri i tulun do Yohudi om it okon ko' Yohudi di poundorong do hilo'd Iposus do nokorongou di habar diri , om royohon diri o ngaran do Tuhan Yesus .
44019018	Om ogumu'ddi o tulun di nongotumbayaan di Yesus do ruminikot do minangakun di nowonsoi diyolo' di gulu po dot id toguang di tulun dot ogumu' .
44019019	Om ogumu' nogi' o tulun di bobolian do minonimung di buuk diyolo' om tutudai nogiddi do hiri'd toguang di tulun dot ogumu' . Om haro i' doti' o limo nohopod noribu o tusin do pirok do gatang ngai'ddi .
44019020	Om mumu-gumu' nopoddi o tulun do korongou di boros do Tuhan om mumu-gumu' o tulun dot otumbayaan diri .
44019021	Om katalib poddi i nongosiliu do miagal diri , om tontuo' no di Paulus do mongoi iyau do hilo'd Makidunia om hilo'd Akaya om lumombus nogindo iyau do hilo'd Yorusalim . Om boros ka dau , “ Koongoi ngai' oku pondod hilo' , om mositi' nod mongoi oku do hilo'd Rum , ” ka .
44019022	Om suhuon' noddi dau i Timotius om i Irastus , i duwo o tulun di mongunguhup dau do minogulu dau do mongoi'd hilo'd Makidunia do daamot dau'd poundorong do piro-piro tadau'd koloido' do hiri'd pomogunan dot Asia .
44019023	Tontok no doti'ddi do tuminimpuun o kagangahan dot agayo do hilo'd Iposus , dot i ponudukan do pasal di Yesus o kinoimpuunon .
44019024	Tu' hiri nopod bandar diri om haro o songulun o tukang pirok dot i Dimitrius o ngaran , i momomonsoi do winalai-walai di podsubakan di Artimis , i ponokokinorohingan diyolo' . Iri nopo wonsoyon di tulun diri om popountung kopio di tulun di pakaraja' dot id dau .
44019025	Om timungo' noddi dau i tulun di songingkaraja' dot id dau om i tulun di songingkaraja' dot id piro-piro tukang pirok do suwai , om boro-boros no iyau dot id diyolo' do poingkaa , “ Oi tobpinai-tobpinai , koilo kou i' dot iti no o karaja'dti o koonuan toko'd tuntung dot agayo .
44019026	Om nokokito kou no om nokorongou kou di winonsoi'd i Paulus diri . Tu' minomoros iyau dot iti nopo ponokokinorohingan di winonsoi'd tulun om okon i' ko' kinorohingan kopio . Om ogumu' no o tulun do notumbayaan di ponudukan di Paulus , dot okon nopo ko' hiti nod Iposus , nga' oruhai nod kotongkop do hiti'd pomogunan dot Asia .
44019027	Iyo nopoddi , om okon nopo ko' iti no karaja' toko' ot oindaraat diri , suwai ko' ilo' piya walai di Artimis , i ponokokinorohingan toko' di tukuon do koinsanai'd tulun do hiti'd Asia om hiti'd pointongkop do pomogunan nga' a' noddi pokonunu-nunuon om a' iyau pusohon , ” ka .
44019028	Om kongotogod noddi i tulun dot ogumu' do nokorongou di boros di pinoboros di tukang pirok diri , om boro-boros no iyolo' dot opuhod do poingkaa , “ Abantug i' i Artimis , i ponokokinorohingan do tulun dot Iposus ! ” ka .
44019029	Om kotongkop nopoddi do hiri'd bandar diri i kagangahan diri . Om tounai nopoddi diyolo' do minanangkap i Gayus om i Aristarkus , i duwo o tulun do Makidunia , i koruhang di Paulus do mimpanau , om gayato' no diyolo' i duwo o tulun diri do kuminaa do hiri'd titimungon do tulun dot ogumu' dot id bandar diri .
44019030	Om sumuwang daa'ddi i Paulus do hiri do mongoi tanud diyolo' nga' oduhai no iyau di tulun di nongotumbayaan di Yesus .
44019031	Om haro'ddi o piro-piro tulun dit angasawat o pangkat do hiri'd pomogunan dot Asia do tambalut di Paulus do minonuhu' do tulun do mongoi pogodu di Paulus do sumuwang do hiri'd titimungon do tulun dot ogumu'ddi .
44019032	Om agangau nopoddi i tulun di songintimung do hiri'd kinoiyonon diri , om mogisuwai-suwai nopo o popinggarangon diyolo' , tu' kogumuan no diyolo'd a' i' koilo ondung nunu o kinotimungan diyolo'd hiri .
44019033	Om suhuon' noddi di tulun do Yohudi i Aliksandor do minongoi'd hiri'd dotoguangan di tulun dot ogumu' , om ondos daa di wookon di tulun dot ogumu'ddi om iyau o kinoimpuunon di kagangahan diri . Nga' pobilido' no daa'ddi di Aliksandor o longon dau do mogodu di tulun do minghiyo , om umbal no daa iyau'd moro-boros do poposunud dot aiso' o sala' dau .
44019034	Om koilaai noddi diyolo' do tulun iyau'd Yohudi , om insan-insan nopo iyolo'd pinapagarang do boros do poingkaa , “ Abantug i' i Artimis , i ponokokinorohingan do tulun dot Iposus ! ” ka .
44019035	Om alaid noddi om kotingkod i' di gomponulis do hiri'd bandar diri i tulun dot ogumu' di sanggara-gara' . Om boro-boros noddi iyau do poingkaa , “ Oi tulun dot Iposus , ongkoilo ngai' i' o tulun do bandar nod Iposus o momogompi' di walai di Tingolig dot Artimis om i watu dit olidang di ruminatu' do mantad hilo'd tawan .
44019036	Om aiso' i' o songulun piya do milo'd sumurilog do hal diti . Om kada' kou nondo kohiyo . Om kada' kou pomonsoi do nunu nopo dot a' po kopomusorou kopio .
44019037	Om tinangkap dokoyu iti tulun diti om a' i' iyolo' minanakau do hilo'd walai di ponokokinorohingan toko' om a' iyolo' minongindaraat diri .
44019038	Nga' ondung haro o tulun do pasalaon di Dimitrius om i tulun di pakaraja' dot id dau om osonong dot igitan o hal diri dot id pomisaraan . Tu' poingiwang kasai' i' i pomisaraan om hino kasai' id hilo' i pagawai do pomorinta' .
44019039	Om ondung haro i pokionuon dokoyu'd suwai , om mositi' nod salasayon iri dot id pogititimungan do tulun dot ogumu' di natantu' mantad do tumanud dot oturan .
44019040	Tu' iti nopo nosiliu baino'dti om sumiliu i' do koligagaanan toko' . Om aiso' i' o paantakan toko' do mingwonsoi'd miagal diti . Om otondos toko' i' moti'dti do sumaap do porinta' , dot iti kagangahan diti o kapanandasan dati' , ” ka dau .
44019041	Om kongoboros poddi di gomponulis do bandar diri o miagal diri om suhuon' no dau'd muli' i tulun dot ogumu' .
44020001	Om kotingkod poddi i kagangahan do hilo'd Iposus , om lohowo' noddi di Paulus i tulun do sidang do tuminimung om boro-boros no iyau diyolo' do minongodsuur diyolo' . Om pongintod-intod noddi iyau diyolo' . Om pamanau noddi iyau do minongoi'd hilo'd Makidunia .
44020002	Om pimpanau noddi i Paulus do tuminongkop do hiri'd watas do Makidunia do minongoi ponuduk di tulun di notumbayaan di Yesus , om minongodsuur iyau diyolo' . Om pamanau nogiddi iyau do kuminaa do hilo'd Yunani .
44020003	Om tolu o tulan do koloido' dau do poundorong do hilo' . Om maha' dit oruhai noddi o kapamanahan dau do mongoi'd hilo'd Siria , om korongou no dau o habar do mogiupakat i tulun do Yohudi do mamatai dau . Om tontuo' noddi dau do gumuli' kawagu iyau do kawaya' kawagu do hilo'd Makidunia .
44020004	Om tanud noddi dau i Sopatir , i tanak di Pirus , i mantad hilo'd Biria ; om tuminanud nogi' i Aristarkus om i Sikundus i tulun do Tosolunika , om i Gayus i tulun do Dorbi , om i Timotius , om i Tikikus om i Tropimus , i piro-piro tulun do mantad hilo'd pomogunan dot Asia .
44020005	Om pogulu noddi iyolo' dahai do minongoi'd hilo'd Troas , om hilo' no iyolo'd minagandad dahai .
44020006	Om katalib poddi i Tadau dot Agayo do Roti dit A' Kipangambang , om sakai noddi iyahai'd kapal do rahat do mantad hilo'd Pilipi . Om katalib poddi o limo tadau , om kosolowot nogi' iyahai diyolo' do hilo'd Troas . Om sominggu' diri o koloido' dahai do poundorong do hilo' .
44020007	Om tontok di totuong no di tadau'd koonom , om timung noddi iyahai do minakan do kopogiuludan , om pomoros no i Paulus di tulun do hiri do gisom do pitangatuong , tu' osorou dau do lumombus no iyau'd mamanau di kosuabon .
44020008	Om ogumu'ddi o lampung do hiri'd bilik di hiri'd sawat di niyonon dahai'd tuminimung .
44020009	Om haro'ddi o tanakwagu dot i Iutikus o ngaran do poirikau do hiri'd liligaon . Om koodop noddi iyau do hiri'd liligaon dit alaid kopio i Paulus do moro-boros di tulun . Om karatu' noddi i Iutikus do mantad hiri'd liligaon di bilik di hiri'd tingkat kotolu . Om ngoyo' noddi daa iyau di tulun nga' napatai no iyau .
44020010	Nga' lintuhun noddi i Paulus , om loubai no dau i tanakwagu'ddi do minamagapus . Om boro-boros no i Paulus , “ Kada' kou katangkabo , tu' poimpasi po iyau , ” ka dau .
44020011	Om salakoi noddi kawagu i Paulus do hiri'd sawat , om potikido' no dau i roti om akan ngai' noddi iyolo' . Om boro-boros poddi kawagu i Paulus di tulun do gisom do nosuaban . Om pamanau noddi i Paulus .
44020012	Om angatai noddi di tulun i tanakwagu'ddi do minuli' do hiri'd walai dau , tu' noposian iddi kawagu iyau , om noinsasamadan tomod diri o ginawo diyolo' .
44020013	Om pamanau noddi iyahai do minogulu di Paulus do suminakai'd kapal do rahat do kuminaa do hilo'd bandar dot Asos do mongoi kunomo' di Paulus do hilo' . Tu' iyo noddi i pinonuhuan di Paulus . Tu' iyau nopo om minaya' do hiri'd katanaan do kuminaa'd hilo' .
44020014	Om kosolowot poddi i Paulus dahai di hilo'd Asos , om sakai noddi i Paulus di kapal do rahat om pamanau noddi iyahai do kuminaa do hilo'd Mitilini .
44020015	Om mantad nod hilo' om pamanau no iyahai do poinsakai'd kapal do rahat om korikot noddi iyahai do hiri'd hapak di Pulou do Kiyos di sinuabon . Om tadau noddi kawagu , om korikot no iyahai do hilo'd Samos , om tadau poddi kawagu , om korikot nogiddi iyahai do hilo'd Militus .
44020016	Tu' natantu' nod Paulus dot a' mumbaya' do hilo'd Iposus , om a' i' kalaid kopio do hilo'd watas dot Asia . Tu' arau-arau iyau do mokiririkot do hilo'd Yorusalim do mingkosup di Tadau'd Agayo do Pintakosta .
44020017	Om pomilin noddi i Paulus do popoongoi di piro-piro boyoon do sidang do hilo'd Iposus , do mongoi solowot dau do hilo'd Militus .
44020018	Om korikot poddi iyolo' , om boro-boros no i Paulus dot id diyolo' , “ Oi tobpinai-tobpinai , kongoilo kou i' ondung poingkuro-kuro o kowoyo-woyoon ku do solinaid ku'd poinsugku' dokoyu do mantad di kinorikoto' ku i' do hilo'd Asia .
44020019	Om aayi-ayi' no o kosiribao' do ginawo ku om nokoturu' tomod o romou ku do minomonsoi'd karaja' di don Tuhan do tontok di noinggorit oku tu' araat i' o winonsoi di tulun do Yohudi dot id doho' .
44020020	Om kongoilo kou nogi' dot aiso' i' ot a' ku nouyuhan do popotuduk dot id dokoyu di nunu nopo i kiguna' dot id dokoyu . Om nokoponuduk oku nogi' dokoyu dot id pogititimungan do tulun dot ogumu' om id pointikid-tikid do walai .
44020021	Om asaru' oku nogi' do monuduk do tulun do Yohudi om it okon ko' Yohudi , dot apatut iyolo' do rumologo'd dusa diyolo' om rumikot dot id Kinorohingan om otumbayaan do Tuhan Yesus .
44020022	Om baino' nodti om kumaa oku nod hilo'd Yorusalim do tumanud dot isuhu'd Rusod do Kinorohingan . Om a' oku i' koilo ondung nunu ot osiliu dot id doho' do korikot oku'd hilo' .
44020023	suwai ko' iri no o toilaan ku tu' pointikid-tikid do bandar di koongoyon ku om popoinsan kasai' nopo doho' o Rusod do Kinorohingan do kogiil oku nondo om inggoriton oku .
44020024	Nga' a' ku i' sorohon o tinan ku dot apatai tuu ko' amu' , dot opongo ku po daa iti karaja' di pinonuhuan do Tuhan Yesus doho' , om otorodok oku pod poposusui diti Habar dot Osonong do pasal di kosonongo'd Kinorohingan dot id tulun do gisom do tikapatai ku .
44020025	Om nokosolowot ngai' oku no dokoyu om nokoponuduk oku dokoyu do pasal do Pomorintaan do Kinorohingan . Om opurimanan ku noddi dot a' oku no kosolowot kawagu dokoyu , oi tobpinai-tobpinai ku .
44020026	Om iti no o kapamarasan ku kopio'dti dot id dokoyu , tu' okon no ko' doho'd kasalaan do haro piya ot id pogialatan dokoyu dot apatai .
44020027	Tu' a' oku i' nokoumbal do tuminongkiad diti karaja' ku do monuduk dokoyu do koinsanai di natantu' mantad do Kinorohingan do wonsoyon dau .
44020028	Mumbangan-bangan kou no , om gompion no dokoyu o koinsanai di sidang di pinatahak do Rusod do Kinorohingan do pogompian dokoyu ; tu' nopili' kou no do mongilo-ilo do sidang diri . Om gompion no kopio dokoyu i sidang do Kinorohingan do miagal di gompomogompi'd dumba' di momogompi' kopio di dumba' dau . Tu' nasanganu nod Kinorohingan i sidang diri dot i kinapatayon di Tanak dau o kinopononsongonuan .
44020029	Oilaan ku no do kapamanau oku podti om rumikot nondo i toni dit orongit dot id pogialatan dokoyu . Om akanon nondo di toni dit orongit i tulun di pigompian dokoyu'ddi .
44020030	Om mimbulai nondo o tulun do mantad id pogialatan dokoyu do popoboros dit a' otopot , do mamalid di tulun di nongotumbayaan di Yesus . Om gisom do tumanud nondo diyolo' i tulun diri .
44020031	Iyo nopoddi , om umbangan-banganan no kopio dokoyu ! Soroho' no dokoyu do tolu o toun do koloido' ku do mikuwo'd tihad ku , dot a' nopo kotingkod do monuduk do pointikid-tikid dokoyu do tadau om totuong .
44020032	Baino' nopodti om patahakon ku no iyokoyu dot id Kinorohingan om gompion kou i' dau . Om otumbayaan kou i' kopio di habar di norongou dokoyu do pasal do kosonongo'd Kinorohingan dot id dokoyu . Tu' kikuasa' i' o Kinorohingan do popokoris dokoyu om manahak dokoyu do barakat di pinosodia' mantad dau do patahakon do koinsanai'd tulun di songonuon dau .
44020033	Om a' oku i' nokoumbal do rumohian do tusin ko' pakayan po dot isai nopo o tulun .
44020034	Om oilaan id tobpinai-tobpinai do kuminaraja' oku i' do mogihum do kosukup-sukupan ku , om kosukup-sukupan di piro-piro tambalut ku di tuminanud doho' .
44020035	Nowonsoi ngai' ku no i maan dokoyu dot omitanan , om mositi' nod tumotos kou do kumaraja' do monulung di tulun dit oluhoi . Tu' mositi' nod sorohon toko' i pinoboros di Tuhan Yesus do poingkaa , ‘ Olumaag nogi' i tulun di manahak ko' i rumamit , ’ ka , ” ka dau .
44020036	Om kopongo poddi i Paulus do minoro-boros , om otud noddi iyau om koinsanai di tulun do hiri do suminambayang .
44020037	Om oinsanan nopoddi iyolo' do minihad om minongoi gapus di Paulus om minongintod iyolo' dau .
44020038	Om tumongob diri iyolo' tu' minomoros i' i Paulus dot id diyolo' dot a' no iyolo' kosolowot kawagu dau . Om woyoo' noddi diyolo' i Paulus do gisom do nokorikot do hiri'd kapal do rahat .
44021001	Om pongintod noddi iyahai di piro-piro boyoon do sidang di mantad hilo'd Iposus , om tongkiad nogiddi iyahai diyolo' . Om pamanau no iyahai do suminakai'd kapal do rahat do kuminaa do hilo'd Pulou Kos ; om sinuabon noddi om korikot no iyahai do hilo'd Pulou Rodis . Om mantad nod hilo' om pamanau no iyahai do suminakai'd kapal do rahat do ruminikot do hilo'd podompiran do kapal do hilo'd Patara .
44021002	Om kokito noddi iyahai dot iso' o kapal di hilo'd Patara do pakayaan do hilo'd Pinisia . Om sakai no iyahai di kapal diri om pamanau noddi iyahai .
44021003	Om korikot no iyahai dot id iso' o kinoiyonon dit okito o pulou Siprus dot id dogibangan dahai , nga' pamanau nopo iyahai do poinsakai di kapal do kuminaa do hilo'd Siria . Om lintuhun noddi iyahai do hilo'd Tirus , tu' hilo' no o pinolintuhunan di suang di kapal di sinakai dahai .
44021004	Om ongoi noddi iyahai solowot di tulun di nongotumbayaan di Yesus do hilo' , om undorong no iyahai do poinsugku' diyolo' do solinaid do sominggu' . Om tudukai noddi iyolo' do Rusod do Kinorohingan do mogodu di Paulus do mongoi'd hilo'd Yorusalim .
44021005	Nga' korikot no i maso di kapamanahan dahai kawagu , om tongkiadai noddi dahai iyolo' do luminombus do minamanau , om mogianak-anak nopoddi iyolo' do pinapaatod dahai do gisom do nokosoliwan iyahai di bandar . Om otud ngai' noddi iyahai do hiri'd tisan di rahat do suminambayang .
44021006	Om kasambayang poddi iyahai , om pogitatabi' no iyahai om sakai noddi iyahai di kapal , om poguliai no diyolo' do hiri'd walai diyolo' .
44021007	Om pamanau noddi iyahai do mantad hilo'd Tirus , do kuminaa do hilo'd Ptolimais do suminakai'd kapal do rahat . Om hilo' nod minongoi iyahai solowot di tulun di nongotumbayaan , do mongoi ompuya' diyolo' , om sangadau'ddi iyahai do poinsugku' diyolo' .
44021008	Om tadau poddi kawagu om lombus nogi' iyahai do kuminaa do hilo'd Kaisaria . Om ongoi noddi iyahai salakoi do hiri'd walai di Pilipus , i tulun di popirongou do Habar dot Osonong . Iyau nopo om iso' do mantad id pogialatan di turu' o tulun di nopili' do hilo'd Yorusalim .
44021009	Om kianak iyau dot apat o sumandak . Om nonuan ngai' nopod Kinorohingan do toilaan do popinsusui do habar do mantad id Kinorohingan it apat o tangaanak dau'ddi .
44021010	Om piro-piro poddi o tadau do koloido' dahai do poundorong do hilo' , om rikot no i nabi dot i Agabus o ngaran , do mantad hilo'd Yudia .
44021011	Om ongoi no iyau do hiri'd dahai , om onuo' no dau i tagkos di Paulus om kagasai no dau di tagkos diri o gakod om longon dau . Om boro-boros no iyau , “ Iti no o pinoboros do Rusod do Kinorohingan : Iyo nodti o pongongogos di tulun do Yohudi do hilo'd Yorusalim di tulun di sanganu diti tagkos , om patahakon nogindo iyau dot id tulun dit okon ko' Yohudi , ” ka dau .
44021012	Om oinsanan nopoddi iyahai om i tulun di hilo'd Kaisaria do mogodu daa kopio di Paulus do mongoi do hilo'd Yorusalim di nokorongou iyahai do miagal diri .
44021013	Nga' boros ka di Paulus do suminimbar , “ Nokuro tu' miagal kopio'dti o pongingihad dokoyu , oi tobpinai-tobpinai , do gisom dot osudu' o ginawo ku iyoho' ? Tu' okon nopo ko' nokosodia' oku'd tangkapon do hilo' nga' kosodia' oku nogid patayon piya dot i Tuhan Yesus o kapamatayan doho' , ” ka dau .
44021014	Om tingkod noddi iyahai do mogodu , tu' a' no i Paulus milo'd oduhan . Om boros kaddi dahai dot id dau , “ Pologoson nopo o korohian do Tuhan dot osiliu , ” ka .
44021015	Om piro-piro poddi o tadau dahai'd poundorong do hilo' , om pogopi-opi' no iyahai do kuminaa do hilo'd Yorusalim .
44021016	Om tanud noddi dahai o piro-piro tulun do mantad hilo'd Kaisaria do pinapaatod dahai do hiri'd walai di Manason , tu' hiri nod walai dau o tiyonon dahai . ( I Manason nopo om tulun do Siprus dit alaid no do nosiliu'd tumatanud di Yesus . )
44021017	Tontok di nokorikot iyahai do hilo'd Yorusalim , om ongosuwau nopo i tulun do hilo' do minongoi ruba' dahai .
44021018	Om sinuabon noddi om tanud no i Paulus dahai do minongoi solowot di Yakub . Om i piro-piro boyoon do sidang nga' hiri ngai' nogi' .
44021019	Om katabi' poddi i Paulus diyolo' , om susuyo' ngai' nogiddi dau dot id diyolo' o koinsanai di nowonsoi'd Kinorohingan dot id pogialatan di tulun dit okon ko' Yohudi , dot i Paulus o pinakai'd Kinorohingan do minomonsoi'ddi .
44021020	Om pamarayou ngai' nopoddi iyolo' do Kinorohingan do nokorongou di sinusui di Paulus diri . Om boro-boros noddi iyolo' dau do poingkaa , “ Oi Paulus , ilaai no dot iri nopo i piro-piro noribu o tulun do Yohudi di notumbayaan di Yesus diri , om it otorodok kopio do tumanud di Tourat di Musa .
44021021	Om nokorongou no iyolo' do monuduk ko do koinsanai di tulun do Yohudi di songingiyon do hilo'd pomogunan do tulun dit okon ko' Yohudi , om monuhu' ko diyolo' do mangada' di Tourat di Musa . Om mogodu ko diyolo' do monunat di tangaanak diyolo' , om mogodu ko do tumanud di kaadat-adato' do tulun do Yohudi .
44021022	Atantu' no do nongkorongou noddi i tulun do Yohudi di nongotumbayaan diri . Iyo nopoddi , om poingkukuro no mando'dti ?
44021023	Osonong nogi' do tumanud ko'dti boros dahai . Haro ot apat o tulun dot id pogialatan dahai do nakapamatos dot id Tuhan .
44021024	Om osonong do tumanud ko diyolo' do magadat do momolidang do tinan nu , om bayaran no i bayaran diyolo' , om obugaran indo o tobuk diyolo' . Om oilaan i' do koinsanai'd tulun dot a' otopot i norongou diyolo' do pasal diya' tu' iya' nga' maso id tumanud di Tourat di Musa .
44021025	Nga' iri nopo tulun dit okon ko' Yohudi di nongotumbayaan di Yesus , om noonuan no dahai iyolo'd surat do pinopoilo di noputus dahai dot a' iyolo' koino-ino do mangakan do taakanon di nokosubak dot id tingolig , om a' koino-ino do mangakan do raha' , om i nintorusan di napatai do linawaan . Om a' iyolo' koino-ino do magampahu' , ” ka diyolo' .
44021026	Sinuabon noddi om ongoi no i Paulus om it apat o tulun diri pomolidang do tinan diyolo' do tumanud dit oturan . Om suang noddi iyolo' do hiri'd Walai'd Sasambayangan dot Agayo do minongoi poposunud ondung piro o tadau do koloido' di kopomolidangan do tinan diyolo' om i kapatahakan diyolo' do porsombahan di sumbolion do bagi'd pointikid-tikid diyolo' .
44021027	Om tontok di motingkaayi' no i turu' o tadau'ddi , om haro'ddi o piro-piro o tulun do Yohudi do mantad hilo'd Asia do nokokito di Paulus do hiri'd Walai'd Sasambayangan dot Agayo . Om bayayato' noddi diyolo' i tulun dot ogumu' om ongoyo' no diyolo' pususo' i Paulus ,
44021028	om mikuwo'd popinggarang do poingkaa , “ Oi tulun dot Israil , uhupai iyahai ! Tu' iti no i tulun di mimpanau nopo do mongoi ponuduk ngai' do tulun di ponudukan do sumaap do tulun dot Israil , om sumaap di Tourat di Musa om iti Walai'd Sasambayangan dot Agayo . Om minangangat po iyau dilo tulun dot okon ko' Yohudi do suminuang diti Walai'd Sasambayangan dot Agayo do minonosomu' diti kinoiyonon dot olidang ! ” ka .
44021029	( Kinapamarasan nopo diyolo' do miagal diri om nokokito iyolo' do manud-tanud di Paulus do suminuang do hiri'd bandar diri i Tropimus i tulun dot Iposus ; om andasan nopo diyolo' om nangatan di Paulus iyau do suminuang do hiri'd Walai'd Sasambayangan dot Agayo . )
44021030	Om angagangau ngai' nopoddi i tulun do pointongkop di bandar diri , om santangkus-tangkus ngai' nopoddi i tulun do minongoi gurumung . Om tangkapo' noddi diyolo' i Paulus , om gayato' no diyolo' iyau do pinosoliwan do mantad hiri'd Walai'd Sasambayangan dot Agayo , om tontok iddi do tinabanan i wawayaan di Walai'd Sasambayangan dot Agayo .
44021031	Om daamot po di tulun di mamagangau'ddi do tumotos daa do mamatai di Paulus , om haro'ddi o tulun do minongoi pomisunud di boyoon do soudor do Rum di kagangahan do hiri'd bandar do Yorusalim .
44021032	Om arau-arau nopoddi i boyoon do soudor do minangangat do piro-piro pagawai do soudor om piro-piro soudor , om osiau nopo iyolo' do minongoi rapou di tulun dot ogumu' dit angagangau'ddi . Om kokito poddi di tulun dot ogumu' i boyoon do soudor om i piro-piro soudor do suwai , om tingkadai nogi' diyolo' do mimbobog i Paulus .
44021033	Om ongoyo' noddi di boyoon do soudor tangkapo' i Paulus , om ponuhu' noddi iyau'd tulun do mongogos di Paulus . Om pinguhot nogiddi i boyoon do soudor di tulun dit ogumu' ondung isai i Paulus om nunu o winonsoi dau .
44021034	Om mogisuwai-suwai nopo o tisimbar di tulun dot ogumu'ddi . Om a' iddi di boyoon oilaan ondung poingkuro kopio i nosiliu tu' angagangau tomod nopo o hiri . Om ponuhu' noddi iyau'd tulun do papakaa di Paulus do hiri'd kuta' di pogintirungan .
44021035	Om korikot poddi iyolo' do hiri'd tukad di kuta'ddi om antayango' no di piro-piro soudor i Paulus , tu' pokiuumangan no kopio diyolo' iyau .
44021036	Om santanud-tanud nopo i tulun dot ogumu' do hiri'd dohuri di piro-piro o soudor do sanggarang-garang do poingkaa , “ Patayo' no iyau ! ” ka .
44021037	Om tontok di posuangon no daa di soudor i Paulus do hiri'd kuta' , om boro-boros no i Paulus di boyoon do soudor do poingkaa , “ Koino-ino oku i' do moro-boros diya' dot ongoruhai oi tuan ? ” ka dau . Om boros ka di boyoon do soudor do minonguhot dau , “ Koilo ko i' do boros do Yunani ?
44021038	Iyo nopondo , om okon ko i' ko' i tulun do Masir di minamagangau di gulu poddi , om pangangat noddi dot apat noribu o tulun dit ongkirapo-rapo do kuminaa do hilo'd tana' do kowotuan ? ” ka dau .
44021039	Om boros ka di Paulus do suminimbar , “ Iyoho' nopo om tulun id Yohudi , om hilo'd bandar do Tarsus o kinosusuon ku , i bandar dot agayo do hilo'd Kilikia . Pabanaro' oku daa diya' do moro-boros dot id tulun dot ogumu' dilo' , ” ka dau .
44021040	Om pabanaro' noddi di boyoon do soudor iyau do moro-boros . Om ingkakat noddi i Paulus do hiri'd tukad di kuta' , om pobilido' no dau o longon dau do popotingkod di tulun do minghiyo . Om tingkod ngai' nopo iyolo' . Om boro-boros noddi i Paulus diyolo' dot id suang do boros dot Ibrani do poingkaa ,
44022001	“ Oi molohing-lohingon , om i tobpinai-tobpinai . Popoboros oku dot id dokoyu dot a' oku i' apatut do hukuman . Om pokinongoho' no dokoyu ! ” ka dau .
44022002	Om tontok di nokorongou iyolo' di Paulus do moro-boros dot id suang do boros dot Ibrani , om a' noddi iyolo' ohiyo . Om boro-boros noddi kawagu i Paulus do poingkaa ,
44022003	“ Tulun oku i' do Yohudi , om hilo'd Tarsus it id pomogunan do Kilikia o kinosusuon ku . Nga' hiti'ddi id Yorusalim o kinogoyoon ku , om notudukan oku kopio di Gamaliol , i boyoon do gomponuduk , do tumanud kopio di Tourat di taki-aki toko' , om aparu' oku do momonsoi di ponuhuan do Kinorohingan do miagal dokoyu .
44022004	Om nokoponginggorit oku nogi' di tulun di tumanud di ponudukan di wagu'ddi gisom do haro o nangapatai diyolo' . Om tangkapon ngai' ku nopo o tongokusai om tongoondu' do pogiilon ku .
44022005	Om i Boyoon dot Agayo dot Imam om koinsanai di Gompomutus do Don Tugama' nga' nokoilo id otopot iti pinoboros ku . Tu' iyolo' nogi' i minanahak doho' do surat kuasa' do kopoilaan dot id tulun do Yohudi di hilo'd Damsik . Om kikabanaran oku noddi do manangkap do tulun di nongotumbayaan di ponudukan diri , om milo oku'd mongoit diyolo' do hiti'd Yorusalim do maan hukumai , ” ka dau .
44022006	Om boro-boros no kawagu i Paulus do poingkaa , “ Tontok di manau-panau oku do pakayaan do hilo'd Damsik , dit oruhai oku no daa do korikot do hilo' di pitangaadau no , om sigog id titiu o tulinau di kosorong kopio do mantad hilo'd tawan do hiri'd posorili' doho' .
44022007	Om karatu' oku nopo do hiri'd tana' , om korongou ku no do haro o minoro-boros doho' do poingkaa , ‘ Oi Saulus , Saulus ! Nokuro tu' monginggorit ko doho' ? ’ ka .
44022008	Om ponguhot oku noddi , ‘ Isai ko oi tuan ? ’ kangku . Om simbar no i minoro-boros diri do poingkaa , ‘ Iyoho' no i Yesus i tulun do Nasarit it inggoriton nu'ddi ! ’ ka .
44022009	Om i piro-piro tulun di manud-tanud doho' nga' nokokito nogi' di tulinau'ddi , nga' a' i' iyolo' nokorongou di minoro-boros doho' .
44022010	Om boro-boros oku noddi kawagu do minonguhot do poingkaa , ‘ Oi Tuhan nunu nondo ot apatut ku'd wonsoyon ? ’ kangku . Om boros kad Tuhan do suminimbar , ‘ Ingkakat no om mongoi i' do hilo'd Damsik . Om sunudan ko indo do hilo' do koinsanai di korohian do Kinorohingan dot apatut nu'd wonsoyon , ’ ka dau .
44022011	Om kobolou oku nopo do notitihan di tulinau di kosorong kopio'ddi . Om ahako' oku noddi di piro-piro tambalut ku do ruminikot do hilo'd Damsik .
44022012	Om hilo' nopod Damsik om haro o songulun dot i Ananias o ngaran . Om iyau nopo om tulun dit otorodok do tumanud di Tourat toko' om sumambayang kopio dot id Kinorohingan . Om pusohon kopio iyau do koinsanai'd tulun do Yohudi di poingiyon do hilo'd Damsik .
44022013	Om rikot noddi iyau do minongoi ontong doho' , om ingkakat no iyau do hiri'd toning ku om boro-boros nod poingkaa , ‘ Oi tobpinai ku Saulus , kokito ko no kawagu , ’ ka dau . Om diiri i' om diiri do huminangog oku , om kokito ku noddi iyau .
44022014	Om boro-boros noddi iyau doho' do poingkaa , ‘ Nopili' ko nod Kinorohingan di taki-aki toko' , om koilo ko indo do korohian dau , om kokito ko di Yesus , i susuhuon do Kinorohingan di minomonsoi'd korohian dau , om nokorongou ko'd boros di Yesus dot iyau kopio o minoro-boros diya' .
44022015	Om iya' no o popinsusui dot id koinsanai'd tulun do poporongou diyolo' di nokito nu om i norongou nu .
44022016	Ingkakat no do dinondo . Kada' no andad dot alaid , om mokibatis i' . Om sambayang no dot id Tuhan om koidu' ko i' do mantad id koinsanai di dusa nu , ’ ka di Ananias , ” ka di Paulus .
44022017	Om boros ka kawagu di Paulus , “ Om kouli' oku poddi kawagu do hiti'd Yorusalim , om ongoi oku noddi sambayang do hilo'd Walai'd Sasambayangan dot Agayo . Om diri nod noporinta' oku di Rusod do Kinorohingan .
44022018	Om kokito ku noddi o Tuhan ; om boro-boros no iyau doho' do poingkaa , ‘ Lomusai no do tumongkiad do mantad hiti'd Yorusalim tu' a' i' ongotumbayaan o tulun do hiti do ponudukan nu do pasal doho' , ’ ka dau .
44022019	Om boros kangku do suminimbar , ‘ Oi Tuhan , nongkoilo no kopio iyolo' do nokosuang oku dot id piro-piro walai'd sasambayangan do mongoi panangkap diyolo' , om mimbobog oku di tulun di nongotumbayaan diya' .
44022020	Om di pinatai i Stipanus i popinsusui do pasal diya' , nga' hino oku nogi' iyoho' do tontok diri , om kosokodung oku nogi' di kinapamatayan di Stipanus diri . Om iyoho' nogi' o tuminamong di pakayan di tulun di minamatai dau , ’ kangku .
44022021	Nga' boro-boros nogi' kawagu o Tuhan doho' do poingkaa , ‘ Mongoi nopo , tu' suhuon ku iya' do mongoi do hilo'd kinoiyonon dit id sodu' , hilo'd pogialatan do tulun dit okon ko' Yohudi , ’ kad Tuhan , ” ka di Paulus .
44022022	Om hiri no o gisom di boros di Paulus do pinokinongou di tulun dot ogumu' , om timpuun noddi kawagu iyolo' do minggarang dot opuhod kopio do poingkaa , “ Patayon nopo o tulun do miagal dilo' ! a' no iyau apatut do poimpasi ! ” ka no diyolo' .
44022023	Om sanggarang-garang iyolo' , om santantag-tantag do pakayan diyolo' , om sontias-tias do pupuk .
44022024	Om ponuhu' noddi i boyoon do soudor do Rum do tulun do mangangat di Paulus do sumuwang do hiri'd kuta' diri , om ouhot i' kopio iyau mikuwo'd pillapasan do mongilo kopio ondung nokuro tu' sampalak-palak kopio i tulun do Yohudi dot iyau o komoyon .
44022025	Om kagasai noddi i Paulus do maan daa loposo' . Om boro-boros no i Paulus di soudor di poingkakat do hiri'd toning dau do poingkaa , “ Koino-ino i' tuu do loposon o rayat do Rum dot a' po obutusan kopio ? ” ka dau .
44022026	Om korongou noddi i soudor di boros di Paulus do miagal diri , om ongoi no iyau solowot di boyoon do soudor , om boro-boros no iyau dau do poingkaa , “ Kukuroyon nu nondo iyau'ddi , do rayat i' iyau do Rum ? ” ka dau .
44022027	Om ongoi noddi i boyoon do soudor do hiri'd di Paulus , om boro-boros no do minonguhot dau do poingkaa , “ Sunudai oku daa , ondung otopot kopio ko do rayat ko'd Rum ? ” ka dau . Om boros kad Paulus do suminimbar , “ Otopot , rayat oku nogi' kopio'd Rum , ” ka dau .
44022028	Boros ka di boyoon do soudor , “ Iyoho' nopo om amahal i' o pinambayar ku do suminiliu'd rayat do Rum , ” ka dau . Om boros kad Paulus do suminimbar , “ Nga' iyoho' nopo om rayat mantad nod Rum tu' rayat id Rum i molohing ku , ” ka dau .
44022029	Om olomus nopoddi i soudor di mongimuhot daa di Paulus do mininsodu' , om i boyoon do soudor nga' moddosi diri do nokoilo do rayat do Rum i Paulus , tu' nakagasan no dau iyau .
44022030	Om sinuabon noddi , om lohowo' no di boyoon do soudor i piro-piro o boyoon dot imam om i Gompomutus do Don Tugama' do tumimung tu' pokiilaan kopio dau ondung nunu o kapasalaan di tulun do Yohudi di Paulus . Om iduwo' noddi i kogos di Paulus om ngoyo' no iyau potimbabao' diyolo' ngai' .
44023001	Om sonsodo' no di Paulus i piro-piro tulun do gompomutus diri , om boro-boros no iyau diyolo' do poingkaa , “ Oi tobpinai-tobpinai ku , a' i' kasala' o kopurimanan do ginawo ku do kowoyo-woyoo' do koposion ku dot id toguang do Kinorohingan do gisom piya'd baino' , ” ka dau .
44023002	Nga' ponuhu' noddi i Ananias i Boyoon dot Agayo dot Imam , di tulun di poingkakat do hiri'd toning di Paulus do manapap do kabang di Paulus di minomoros i Paulus do miagal diri .
44023003	Om boro-boros noddi i Paulus di Boyoon dot Agayo dot imam , “ Iya' nga' atantu' nod tapapon id Kinorohingan , iya' i minsorupai-rupai no toomod dot olidang . Om poirikau ko daa'd hiti do momutus doho' do tumanud di Tourat , om inda' ka do tuminolibamban ko i' iya' di Tourat diri tu' minonuhu' ko id tulun do minanapap doho' ! ” ka dau .
44023004	Om boros ka di piro-piro tulun dit id toning di Paulus dot id di Paulus , “ Mongindaraat ko i' pama di Boyoon dot Agayo dot Imam do Kinorohingan ! ” ka diyolo' .
44023005	Om boros kad Paulus do suminimbar , “ O , om a' oku i' koilo oi tobpinai - tobpinai dot iyau i Boyoon dot Agayo dot Imam . Otopot i' do haro o nokotulis dot id suang do Buuk do Kinorohingan do poingkaa , ‘ Kada' pongindaraat di boyoon do bansa' nu ! ’ ka , ” ka di Paulus .
44023006	Om kokito noddi di Paulus do tulun do Saduki o wookon di gompomutus , om tulun do Parisi o wookon , om boro-boros noddi iyau diyolo' , “ Oi tobpinai - tobpinai ku , iyoho' nopo om tulun oku i' do Parisi , om komolohingan ku nga' tulun id Parisi . Om iri no it otumbayaan oku dot apasi kawagu i tulun do napatai o kopomisaraan doho'd hiti , ” ka dau .
44023007	Om koboros poddi di Paulus o miagal diri , om timpuun noddi o pisongkiwalan dot id pialatan di tulun do Parisi om i tulun do Saduki , om kopibahagi' noddi i piro-piro tulun di momumutus diri .
44023008	( Tu' tulun nopod Saduki om a' otumbayaan dot apasi kawagu o tulun di napatai , om a' iyolo' monongkuyaan do haro o moloikat om haro o rusod . Nga' tulun nopod Parisi om otumbayaan i' do haro ngai' iri . )
44023009	Om inggayo noddi kopio i pisongkiwalan diri . Om haro'ddi o piro-piro tulun do Parisi di nosiliu do guru do Tourat do miningkakat om suminongkiwal kopio . Boros ka diyolo' , “ Dahai nopod osorou om aiso' i' o tongokooro' piya do kasalaan diti tulun diti . Tu' haro nogi' doti' o rusod ko' moloikat do minoro-boros dau ! ” ka diyolo' .
44023010	Nga' mininggayo iddi kopio i pisongkiwalan diri , om suhuon' noddi di boyoon do soudor i piro-piro soudor do suwai do mongoi popotongkiad di Paulus do mantad id pogialatan di tulun diri , om pokoyoon do hiri'd kuta' . Tu' moddosi i boyoon do soudor do pogiuuhapan diyolo'd mamatai i Paulus .
44023011	Om totuong noddi , om ingkakat no o Tuhan Yesus do hiri'd toning di Paulus , om boro-boros no dau do poingkaa , “ Pogiroto' no o ginawo nu ! Tu' mositi' nod poposusui ko do pasal doho' do hilo'd Rum do miagal di pinosusui nu do hiti'd Yorusalim , ” ka dau .
44023012	Om kosuabon noddi om pogiupakat no i tulun do Yohudi do mamatai di Paulus . Om sumpa' no iyolo' dot a' makan om a' minum dot a' po diyolo' apatai i Paulus .
44023013	Om lobi i' dot apat nohopod o tulun di minogiupakat diri .
44023014	Om ongoi noddi iyolo' solowot di piro-piro boyoon dot imam om i piro-piro boyoon do tulun do Yohudi . Om boro-boros no iyolo' diyolo' do poingkaa , “ Nokosumpa' ngai' no iyahai dot a' mangakan om a' monginum do nunu nopo dot a' po dahai apatai i Paulus .
44023015	Iyo nopoddi om mogipapakat kou no di Gompomutus do Don Tugama' o monulis do surat do patahakon di boyoon do soudor do Rum do monuhu' dau do papaatod di Paulus dot id dokoyu do miagal-agal dot orohian kawagu kou do monorisid kopio di hal dau . Om awangan nondo dahai do mamatai i Paulus dot a' po iyau korikot do hiti , ” ka diyolo' .
44023016	Om korongou noddi di tanak di tobpinai di Paulus do tondu' i pakat diri . Om ongoi no iyau do hiri'd kuta' do minongoi posunud di Paulus di pakat diri .
44023017	Om lohowo' noddi di Paulus o songulun di pagawai do soudor om boro-boros no iyau dau , “ Pootodo' doho' iti tanak diti do mongoi solowot di boyoon do soudor tu' haro o poboroson dilo' dau , ” ka dau .
44023018	Om pootodo' noddi di pagawai do soudor i tanak diri do hiri'd boyoon di soudor . Om boro-boros no i pagawai do soudor diri dot id boyoon do soudor , “ Linohou oku di Paulus , i pointahan diri , do mongoi pomoyo' diti tanak diti do mongoi solowot diya' , tu' haro o poboroson dau dot id diya' , ” ka dau .
44023019	Om ahako' no di boyoon do soudor i tanak diri om angatai no dau dot iyolo-yolo' do hiri'd sodu-odu' , om uhoto' no dau iyau do poingkaa , “ Nunu o poboroson nu doho' ? ” ka dau .
44023020	Om boros ka di tanak do suminimbar , “ Nokopogiupakat no i tulun do Yohudi do monuhu' diya' oi tuan do papaatod di Paulus do suab do ngoyon potimbabao' kawagu di Gompomutus do Don Tugama' do miagal-agal dot orohian kawagu iyolo' do mongimuhot kopio dau .
44023021	Nga' kada' no kopio pohubayaai i pokionuon diyolo'ddi oi tuan , tu' haro moti' o poingawang do hilo'd ralan do lobi dot apat nohopod o tulun do nokosumpa' no dot a' po iyolo' makan om a' minum dot a' po diyolo' apatai i Paulus . Om posodia' no moti' iyolo'ddi , om magandad po iyolo' dot isimbar nu , ” ka di tanak diri .
44023022	Om boro-boros noddi i boyoon do soudor diri do poingkaa , “ Kada' pomisunud dot isai nopo do nokosunud nu iti dot id doho' , ” ka dau . Om suhuon' noddi dau i tanak diri do muli' .
44023023	Om pomolohou noddi i boyoon do soudor do duwo o pagawai do soudor , om boro-boros no iyau dot id diyolo' do poingkaa , “ Posodiawon no o duwo nahatus o soudor om turu' nohopod o soudor di sumakai'd kuda' om duwo nahatus o soudor di migit do tandus om mongoi i' do hilo'd Kaisaria do jam kosiam do totuong diti .
44023024	Om posodia' nogi' do kuda' do sakayon di Paulus , om woyoon no iyau kosonong-sonong do gisom do korikot do hilo'd di Gobunor Piliks , ” ka dau .
44023025	Om ponulis noddi i boyoon do soudor diri do surat do poingkaa o pinoboros ,
44023026	“ Oi tuan Gobunor Piliks , poporikot oku do tabi' dot id diya' , iyoho' i Klaudius Lisias .
44023027	Iti nopo tulun diti om tinangkap di tulun do Yohudi , om patayon no daa diyolo' iyau . Om korongou ku noddi do rayat i' iyau do Rum om pogiwoyo-woyo' noddi iyahai di soudor do suwai do minongoi popoidu' dau .
44023028	Om woyoo' ku noddi iyau do mongoi potimbaba' di Gompomutus do Don Tugama' , tu' mokiilo kopio oku ondung nunu o kinapasalaan diyolo' dau .
44023029	Om koilaai noddi kopio dot i pasal dit oturan do tugama' diyolo' o kinapasalaan diyolo' dau . Om aiso' iddi o kasalaan dau di nokointalang kopio do kopomohukuman dau do kapatayon ko' kopogiilan dau .
44023030	Om haro'ddi o minomisunud doho' di pakat do tulun do Yohudi dot araat dot id dau . Om potilombusai ku nopoddi do monuhu'd tulun do papaatod dau dot id diya' oi tuan Gobunor . Om suhuon' ku noddi i tulun di papasala' dau do mongoi timbaba' diya' do mongoi popoboros di pokisalasayan diyolo' , oi tuan , ” ka .
44023031	Om wonsoyo' noddi di piro-piro soudor i pinonuhuan diri . Om ngoyo' no diyolo' i Paulus om woyoo' noddi diyolo' iyau do kuminaa do hilo'd Antipatris do totuong iddi .
44023032	Om sinuabon noddi om suhuon' no di piro-piro soudor i soudor di songinsakai'd kuda' do minomoyo' di Paulus . Om poguliai noddi di soudor di minamanau do gakod do hiri'd kuta' do pogintirungan .
44023033	Om korikot poddi i piro-piro soudor di songinsakai'd kuda' diri do hilo'd Kaisaria , om ngoyo' no diyolo' patahako' i surat diri dot id gobunor . Om ngoyo' nogiddi diyolo' pootodo' i Paulus dot id dau .
44023034	Om kabasa' poddi di gobunor i surat diri , om uhoto' no dau i Paulus ondung hinonggo kopio o pomogunan do tadon dau . Om koilaai noddi di gobunor do mantad i Paulus do hilo'd Kilikia .
44023035	Om boro-boros no iyau do poingkaa , “ Osonong ino ! Sorisidon ku indo kopio o hal nu do korikot do hiti i tulun di papasala' diya' , ” ka dau . Om ponuhu' noddi iyau do manahan di Paulus do hiri'd walai di Raja' Horudis .
44024001	Om limo noddi o tadau do mantad diri , om ongoi no do hilo'd Kaisaria i Ananias i Boyoon dot Agayo dot Imam om i piro-piro boyoon do tulun do Yohudi om songulun o luyar dot i Tortulus o ngaran . Om ongoi no iyolo' timbaba' di Gobunor Piliks om poboroso' no diyolo' i kapasalaan diyolo' di Paulus .
44024002	Om kolohou poddi i Tortulus do mongoi do hiri'd gulu om boro-boros no iyau do papasala' di Paulus , “ Oi tuan Gobunor ! Osimbayan nopo o pomogunan dahai do porintaon nu . Om i koiloo' do tuan do momorinta' o nokoinsonong do bansa' dahai .
44024003	Om kasanangan ngai' nopo dahai iri , om mongunsikou kasai' iyahai diya' , om a' kopio dahai pagaan-gaanon iri .
44024004	Nga' pokionuon ku po daa dot ongoruhai do mokinongou o tuan diti poboroson dahai dot oniba' .
44024005	Tu' iti nopo tulun diti om noilaan dahai do mamagangau om sumiliu'd koligagaanan . Tu' iyau no o minonimpuun do pogisasaapan do tulun do Yohudi do pointongkop diti pomogunan . Om iyau no o boyoon di pati' do tulun do Nasarit .
44024006	Om minumbal daa iyau do minonosomu' di Walai'd Sasambayangan dot Agayo , nga' natangkap iddi dahai iyau . [ Om osorou daa dahai do momisara' dau do tumanud di Tourat dahai .
44024007	Nga' ngoyo' nogi' di Lisias i boyoon do soudor ahawo' i Paulus do mantad id dahai .
44024008	Om minonuhu' iyau diti tulun di pinapasala' di Paulus do mongoi timbaba' diya' oi tuan . ] Ondung sorisidon do mongilo iti tulun diti oi tuan , om orongou nu indo o poboroson dau dot otopot ngai' i pinoboros dahai dot id diya' do pasal dau , ” ka .
44024009	Om papasala' ngai' nopo di Paulus i tulun do Yohudi di hino'd hiri , om popotopot ngai' di pinoboros di Tortulus .
44024010	Om bourai noddi di gobunor i Paulus do popoilo dau do koino-ino i' iyau do moro-boros . Om boro-boros noddi i Paulus do poingkaa , “ Nokoilo oku no do piro-piro no o toun do koloidon do tuan do nosiliu do gompomutus do hiti'd pomogunan diti . Om iri noddi o korohian ku'd popoboros dot id toguang do tuan dot a' oku i' apatut do hukuman .
44024011	Om oilaan id tuan do hopod no om duwo o tadau do gisom dit ongoi oku sambayang do hilo'd Yorusalim .
44024012	Om a' i' nokoumbal o tulun do Yohudi do nokokito doho' do monokisongkiwal do tongosongulun piya ko' mangangat pod tulun do tumimung do hilo'd Walai'd Sasambayangan dot Agayo ko' hilo' pod sasambayangan do suwai ko' hilo' pod bandar do mogihum do kopogisosongkiwalan .
44024013	Om a' iddi iyolo' milo do popointalang kopio do katapatan di pononondos diyolo' doho' dot id toguang nu oi tuan .
44024014	Om okunon ku no dot id toguang do tuan do sumambayang oku i' dot id Kinorohingan di taki-aki dahai do tumanud di ponudukan di Yesus , i komoyon diyolo' do kasala' . Nga' otumbayaan kasai' oku i' ma do koinsanai di nongkotulis dot id suang di Tourat di Musa om id suang di piro-piro buuk do Nabi .
44024015	Om iyoho' nga' iyo i' diyolo' tu' otumbayaan do posion kawagu'd Kinorohingan o koinsanai di tulun di napatai — dot i tulun dit ongosonong om i tulun dit angaraat !
44024016	Om iri no o kapanatasan ku kopio , om osonong i' o kopurimanan do ginawo ku dot id toguang do Kinorohingan om id toguang dot oiyo ko' tulun .
44024017	Om piro-piro poddi o toun ku dot a' nokoongoi do hilo'd Yorusalim , om poguliai ku nogiddi kawagu do hilo' do minongoi papaatod do tusin do ponulung di bansa' ku , om mongoi papatahak do porsombahan di sumbolion dot id Kinorohingan .
44024018	Om tontok no di maso ku do momonsoi'ddi do nokito oku diyolo' do hiri'd Walai'd Sasambayangan dot Agayo di nokopongo oku do momolidang do tinan ku do tumanud dit oturan do tugama' . Nga' a' i' ogumu' o tulun do hiri do maso'ddi , om aiso' i' o kagangahan do hiri .
44024019	suwai ko' haro no o piro-piro tulun do Yohudi di mantad hilo'd Asia do poingamung doho'd hiri . Om ondung haro daa o kapasalaan diyolo' doho' om iyolo' nogi' daa ot apatut do mongoi timbaba' do tuan do papasala' doho' .
44024020	Ko' pologoson po iti tulun diti do popoboros di noilaan diyolo' do karaaton ku do tontok di pinotimbaba' oku di Gompomutus do Don Tugama' .
44024021	suwai ko' iti no o boros di pinoboros ku dot id toguang di gompomutus . Boros kangku : Kapamadawahan nopo diyolo' doho' do baino' om i monongkuyaan oku do posion kawagu i tulun di napatai , ” kangku .
44024022	Om boro-boros noddi i Piliks do poingkaa , “ Butusan ku nopo o hal diti om korikot i Lisias i boyoon do soudor , ” ka dau . Tu' i Piliks nga' ogumu' i' o toilaan do ponudukan do pasal di Yesus .
44024023	Om suhuon' noddi di Piliks i piro-piro pagawai do soudor di moyo-woyo' di Paulus do madtamong kasai' di Paulus . Nga' a' i' diyolo' oduhan i tongotambalut di Paulus do mongoi papatahak dot id di Paulus di pokionuon dau .
44024024	Om katalib poddi o piro-piro tadau do mantad diri , om rikot no i Piliks do mitanud di Drusila i sawo dau , i tulun do Yohudi . Om ponuhu' noddi i Piliks do tulun do mongongoi kawagu di Paulus , om pokinongou nogiddi i Piliks do minonusui i Paulus do pasal do kotumbayaan dot id Kristus Yesus .
44024025	Nga' tontok di minomoros i Paulus do pasal dit otulid , om momusus do korohian do tinan om pasal do hukuman dot orikot o kopupuson diti pomogunan , om ooris diri i Piliks . Om boro-boros noddi iyau do poingkaa , “ Koino-ino nod mamanau ko'ndo . Haro nopo o maso om lohowon tiya' i' kawagu , ” ka dau .
44024026	Om tayon-tayon no daa di Piliks dot onuan iyau di Paulus do tusin do ponisip dau . Om iri noddi o kosoruan dau do monuhu'd tulun do mongoi pangangat di Paulus do monokiboro-boros dau .
44024027	Nga' katalib poddi o duwo o toun do mantad diri om kosowoliai noddi i Piliks di Porkius Pistus do gobunor , om pologoso' nopoddi di Piliks i Paulus do poinggiil tu' poposonong iyau do ginawo di tulun do Yohudi .
44025001	Om tolu noddi o tadau do gisom di kinorikatan di Pistus do hiri'd watas diri , om pamanau no iyau do mantad hilo'd Kaisaria do kuminaa do hilo'd Yorusalim .
44025002	Om hilo' nod pinorikot di piro-piro boyoon dot imam om i piro-piro boyoon do Yohudi dot id dau i pamadawa diyolo' di Paulus . Om a' nopo iyolo' tumingkod do momolugu-lugut di Pistus ,
44025003	om sumokodung indo iyau diyolo' , om monuhu' nondo iyau do popoongoi di Paulus do hilo'd Yorusalim , tu' nokopogiupakat no iyolo' do mamatai di Paulus do hiri'd tanga'd ralan .
44025004	Nga' boros kad Pistus do suminimbar , “ I Paulus nopo om pointahan no do hilo'd Kaisaria . Om iyoho' nga' oruhai nod gumuli' do hilo' .
44025005	Iyo nopoddi , om pologoson nopo i piro-piro boyoon dokoyu do tumanud doho' do mongoi'd hilo'd Kaisaria om mongoi pamadawa dau ondung nokowonsoi kopio iyau'd sala' , ” ka dau .
44025006	Om walu' po doti' ko' hopod o tadau di Pistus do poundorong do hilo'd Yorusalim do mantad diri , om poguliai nogiddi dau do hilo'd Kaisaria . Om sinuabon noddi , om ongoi no iyau do hiri'd tiiyonon do momutus . Om ponuhu' no iyau'd tulun do mongoi potimbaba' diyolo' di Paulus .
44025007	Om korikot noddi i Paulus , om tutukai nopo iyau di tulun do Yohudi di mantad hilo'd Yorusalim . Om timpuun no iyolo'd mimboros do monondos di Paulus do minomonsoi dit angaraat kopio . Nga' a' i' iyolo' milo kopio'd popointalang dot otopot i pononondos diyolo'ddi .
44025008	Nga' boro-boros noddi i Paulus do pointalang dot aiso' i' o sala' dau . Boros ka dau , “ A' oku i' nokowonsoi'd ongoiso' piya di kotolibamban di Tourat di Musa om a' oku nakasala' dot id Walai'd Sasambayangan dot Agayo , om a' oku nokopomoros dot araat do sumaap di Kaisar do Rum , ” ka dau .
44025009	Om monginsonong-sonong diri i Pistus do ginawo di tulun do Yohudi , om uhoto' noddi dau i Paulus , “ Kaakun ko i' do mongoi do hilo'd Yorusalim , om bisaraon ku indod hilo' ondung otopot kopio i pinonondos diyolo' diya' ? ” ka dau .
44025010	Nga' boros ka di Paulus do suminimbar , “ Pokionuon ku no kopio dot i Kaisar o momisara' diti hal ku . Om hilo' no ot apatut do kopomutusan doho' . Tu' oilaan id tuan dot a' oku i' nakasala' dot id tulun do Yohudi .
44025011	Ondung tuminolibamban oku dit oturan om nokowonsoi oku'd sala' dit apatut do kopomohukuman doho'd kapatayon , om uhang ku i' do patayon oku . Nga' ondung aiso' o katapatan di pononondos diyolo' doho' , om aiso' i' o tongosongulun piya do milo'd papatahak doho' dot id diyolo' . Tu' pokionuon ku po dot i Kaisar o momisara' doho' , ” ka dau .
44025012	Om koponokiboro-boros poddi i Pistus di piro-piro ponosihat dau , om boros kaddi dau do suminimbar , “ Mokibisara' ko nopo di Kaisar , om mongoi ko no timbaba' di Kaisar , ” ka dau .
44025013	Om a' no alaid do mantad diri om korikot no i Raja' Agripa om i Borniki do hilo'd Kaisaria do mongoi suwau di Pistus .
44025014	Om undorong noddi iyolo' do hilo'd Kaisaria do piro-piro tadau , om posunudo' noddi di Pistus i hal di Paulus dot id di Raja' Agripa . Boros ka di Pistus , “ Haro o songulun do pointahan do hiti do tinahan di Piliks .
44025015	Di nopo di hilo' oku'd Yorusalim , om porikoto' no di piro-piro boyoon dot imam om i piro-piro boyoon do tulun do Yohudi dot id doho' i pamadawa diyolo' do tulun diri . Om sinuhu' oku daa diyolo' do momohukum di tulun diri .
44025016	Nga' simbaro' ku nopo iyolo' do tulun nopod Rum om a' i' oubas do momohukum di tulun di dawahon dot a' po kopitimbaba' i tulun di dawahon om i tulun di mamadawa dau . Om pologoson nogi' i tulun di dawahon do sumimbar di mamadawa dau .
44025017	Om kotimung poddi iyolo'd hiti om a' oku no minandad dot alaid , tu' sinuabon poo om ongoi oku nod hiri'd tiiyonon do momutus om ponuhu' oku noddi do mongoi potimbaba' doho' di tulun diri .
44025018	Om tontok di songingkakat i tulun di mamadawa dau , om aiso' iddi o pinoboros kopio diyolo' do kasalaan di tulun diri do miagal di nosorou ku'd poboroson diyolo' .
44025019	suwai ko' iri no i mogisuwai-suwai o tosorou diyolo' do pasal do tugama' diyolo' , om pasal do songulun i roitan dot i Yesus . Iri nopo tulun diri om napatai no , nga' posonsogon i' di Paulus do poimpasi i tulun diri .
44025020	Om a' oku noddi koilo ondung poingkuro oku'd mongilo kopio ondung honggo'ddi ot otopot kopio do pasal diri , om uhoto' ku noddi i Paulus ondung kaakun iyau do mongoi do hilo'd Yorusalim om bisaraon indo do hilo' .
44025021	Nga' pangapil nogiddi i Paulus , om pokionuo' no dau do pogiilon kasai' nopo iyau do gisom do butusan iyau di Kaisar . Om ponuhu' oku noddi do popogiil dau do gisom do haro o maso ku'd papaatod dau do hilo'd di Kaisar , ” ka dau .
44025022	Om boro-boros noddi i Agripa di Pistus , “ Iyoho' nga' sirongou i' do poboroson dino tulun , ” ka dau . Om boros kad Pistus do suminimbar , “ Korongou ko i' bo dau'd suab , oi tuan , ” ka dau .
44025023	Om sinuabon noddi om ongoi no i Raja' Agripa om i Borniki do hiri'd bandar diri , om ogumu' tomod o winonsoi di tulun do hiri do ponuwau diyolo' , om minoyo' nogi' di Raja' Agripa om i Borniki i piro-piro boyoon do soudor om i tulun dit ongkipangkat do suminuang do hiri'd pomumutusan . Om ponuhu' noddi i Pistus do tulun do minongoi paatod di Paulus do hiri .
44025024	Om boro-boros noddi i Pistus , “ Oi Raja' Agripa om koinsanai'dti tulun do songintimung . Iti no i tulun di dinawa dot oinsanan o tulun do Yohudi di hilo'd Yorusalim om i hiti . Om sanggarang-garang iyolo' do momoros dot a' apatut do poimpasi iti tulun diti .
44025025	Nga' aiso' i' o noilaan ku dot ongoiso' piya do nowonsoi dau di kasala' do paantakan do momohukum dau do kapatayon . Nga' iyau i' o minokianu dot i Kaisar o momutus dau . Om pohubayaai ku nopoddi do pootodon iyau do hilo'd di Kaisar .
44025026	Nga' aiso' poo o milo ku'd potulison dot id suang do surat ku do patahakon di Kaisar do pasal do tulun diti . Om iti noddi o kopotimbabaan ku dau dot id dokoyu ngai' om okon-okon po om id di Raja' Agripa . Om haro indo o potulison ku dot id surat ku , do katalib o pomisaraan diti .
44025027	Tu' osorou ku nopo om a' i' apatut do monuhu'd paatod do hilo'd di Kaisar do tulun di tinahan dot a' poboroson o kasalaan dau , ” ka di Pistus .
44026001	Om boro-boros noddi i Agripa di Paulus , “ Pabanaron ko id popoboros do diya'd poboroson , ” ka dau . Om pobilido' noddi di Paulus o longon dau om boro-boros no iyau do poingkaa ,
44026002	“ Oi Raja' Agripa ! Osorou ku dot ountung oku no tu' milo oku i' do popoboros di doho'd poboroson dot id toguang do Raja' , do ponimbar ngai' ku di pamadawa do tulun do Yohudi doho' .
44026003	Om kawagu nogi' nga' koilo i' kopio o Raja' do kaadat-adato' om kosusaan do tulun do Yohudi . Om iri no o kopokionuan ku'd Raja' do kaandad daa do mokinongou diti poboroson ku .
44026004	Ongkoilo ngai' i' o tulun do Yohudi do kowoyo-woyoon ku do mantad dit okoro' oku po . Om koilo i' iyolo' do hilo'd Yorusalim o kinogoyoon ku do poinrolot di bansa' ku do mantad dit okoro' oku po .
44026005	Om alaid no iyolo' do koilo doho' . Om ondung orohian daa iyolo' do poposusui , om milo i' iyolo' do monusui do mantad po di gulu po om tulun oku nod Parisi om otorodok oku do tumanud dot oturan do tugama' dahai dot iri ngai' piya it angawagat kopio .
44026006	Om kopoingkakatan nopoddi doho'd hiti do baino' om bisaraon dot it otumbayaan oku di batos do Kinorohingan di pinabatos dau dot id taki-aki dahai o kopomisaraan .
44026007	Om iri nogi' i batos diri o soro-sorohon di hopod om duwo o payat dot Israil , om gisom diri do sumambayang iyolo' dot id Kinorohingan do tadau om totuong . Om iri no it otumbayaan oku di batos diri o kapasalaan do tulun do Yohudi doho' , oi tuan Raja' .
44026008	Oi tobpinai-tobpinai , i tulun do Yohudi , nokuro tu' a' kou otumbayaan do posion kawagu'd Kinorohingan i tulun do napatai ?
44026009	Iyoho' nga' nokopomusorou oku i' di gulu po do mositi' nod magayi-ayi' oku do momonsoi'd nunu nopo do sumaap di Yesus , i mantad hilo'd Nasarit diri .
44026010	Om iyo noddi i winonsoi ku do hilo'd Yorusalim . Om ogumu' o tulun dit otorodok dot id Kinorohingan do pinogiil ku di nakaanu oku do surat kuasa' do mantad id piro-piro boyoon dot imam . Om iyoho' nga' nakaakun nogi' do hukuman iyolo'd kapatayon .
44026011	Om asaru' oku nod monginggorit diyolo' dot id piro-piro walai'd sasambayangan , do mononsog diyolo' do magada' di kinotumbayaan diyolo' . Om otogod oku no kopio diyolo' gisom do pigusa-gusa' ku nopo iyolo' do mongoi ponginggorit do hilo' piya'd kabandaran do suwai , ” ka di Paulus .
44026012	Om boros ka kawagu di Paulus , “ Om iri nogi' o kinaangayan ku do hilo'd Damsik , om kinopongigitan ku di surat kuasa' do mantad id piro-piro boyoon dot imam .
44026013	Nga' tontok di hilo' oku'd tanga'd ralan , di pitangaadau no , om kokito oku nod tulinau do mantad hilo'd tawan dot anawau po ko' ilo tadau do nokotitiu do hiri'd posorili' doho' om id posorili' di tulun di manud-tanud doho' , oi tuan Raja' .
44026014	Om karatu' ngai' nopo iyahai do hiri'd tana' . Om korongou ku noddi do haro o moro-boros doho' dot id suang do boros dot Ibrani do poingkaa , ‘ Oi Saulus , Saulus ! Nokuro tu' a' ko tumingkod do monginggorit doho' ? Orualan ko no motindo dot a' ko no tumingkod do sumaap di ponuhuan di tuan nu , ’ ka .
44026015	Om boro-boros oku nod poingkaa , ‘ Isai ko , oi tuan ? ’ kangku . Om boros kad Tuhan do suminimbar , ‘ Iyoho' no i Yesus it inggoriton nu .
44026016	Tungag no om mingkakat i' ! Tu' kinointalangan ku nopo dot id diya'dti om silihon ku iya' do susuhuon ku . Om mositi' nod posusuyon nu dot id tulun do suwai iti nokito nu baino' do pasal doho' om i pointalangon ku dot id diya' do koimbagu .
44026017	Om poiduwon ku indo iya' do mantad id tulun dot Israil om mantad id tulun dit okon ko' Yohudi . Om suhuon tiya' nondo do kumaa dot id diyolo' ,
44026018	do mongoi popoungkalat do mato diyolo' , om koidu' i' iyolo' do mantad id totuong om kosuang dot id tanawau , om koidu' iyolo' do mantad id porintaon do rogon , om Kinorohingan nondo o momorinta' diyolo' . Om ongoompunan indo o dusa diyolo' dot i kotumbayaan diyolo' dot id doho' o kaampun , om osiliu indo iyolo'd tulun di songonuon do Kinorohingan do poinsugku' di tulun di nongopili' do Kinorohingan , ’ ka dau , ” ka di Paulus .
44026019	Om boros ka kawagu di Paulus , “ Om ka pogiddi do tuminotos oku nod tuminanud di pinointalang do Kinorohingan dot id doho'ddi , oi Raja' Agripa .
44026020	Om posondoto' ku nopoddi kopio do pinopotuduk dot id tulun do mositi' nod rumologo iyolo' di dusa diyolo' om papatahak do tinan diyolo' dot id Kinorohingan , om pointalangon nogindo diyolo' o kowoyo-woyoon dot osonong do koilaan do nokorologo kopio iyolo' di dusa diyolo' . Om hilo' nod Damsik o nimpuun ku do potuduk do miagal diri , om hilo' nogiddi'd Yorusalim om pointongkop do Yudia om id pogialatan do tulun dit okon ko' Yohudi .
44026021	Om iri noddi o kinapanangkapan di tulun do Yohudi doho' di hiri oku'd Walai'd Sasambayangan dot Agayo . Om pokipapatayan oku'ddi diyolo' .
44026022	Nga' intirungan oku id Kinorohingan do gisom do baino' , om hiti oku poddi do poingkakat do poposusui di karaja' ku dot id koinsanai'd tulun — dot i tulun dit ongkingaran-ngaran om i tulun dit aiso' o ngaran-ngaran . Iti nopo poboroson ku'dti om iri no i nokoboros mantad di piro-piro nabi om i Musa ;
44026023	dot inggoriton nondo i Raja' do Gampamasi di pinabatos do Kinorohingan om iyau no ot id gulu kopio posio' do mantad id kapatayon ; om milo indo iyau do popinsusui dot id tulun do Yohudi om id tulun dit okon ko' Yohudi , do milo iyolo'd posion , om iri no o miagal do tanawau dot id diyolo' , ” ka dau .
44026024	Om maso pod Paulus do popoboros diri om pamagarang no i Pistus do minoro-boros do poingkaa , “ Mulau ko indo oi Paulus ! Ino i kogumuon do toilaan nu o nokoulau diya' ! ” ka dau .
44026025	Nga' boros kad Paulus do suminimbar , “ A' oku i' mulau , oi tuan , suwai ko' popoboros oku i' do boros dit otopot om i mantad id pomusarahan di kopunong .
44026026	Iya' piya oi Raja' Agripa nga' koilo i' do koinsanai'd hal diri . Om iti no o katama-tama' ku do moro-boros kopio dot id toguang do tuan Raja' . Oilaan ku i' kopio dot aiso' o tongoiso' piya do hal diri dot a' do tuan Raja' oilaan , tu' koinsanai'ddi om okon i' ko' id kinoiyonon di poillisok do nosiliu .
44026027	Otumbayaan ko i' di pinoboros di piro-piro nabi , oi Raja' Agripa ? Osorou ku dot otumbayaan ko i' ! ” ka di Paulus .
44026028	Om boro-boros no i Agripa di Paulus , “ Ondos nu nopo daa om oruhai ko do posiliu doho'd tulun do Kristian ? ” ka dau .
44026029	Om boros kad Paulus do suminimbar , “ Mulong piya dot oruhai ko' alaid o maso nga' pokionuon ku i' dot id Kinorohingan dot iya' om koinsanai diti tulun do nokorongou doho' do moro-boros do dinondo do koiyo ngai' doho' — nga' a' po daa'ndo akagasan do miagal diti , ” ka dau .
44026030	Om ingkakat noddi i raja' , om i gobunor om i Borniki om koinsanai di tulun do suwai .
44026031	Om kosoliwan poddi iyolo' , om pogiboro-boros no iyolo' , “ Aiso' i' o tongoiso' piya'd nowonsoi diti tulun diti do kopomohukuman dau do kapatayon ko' kopogiilan po dau , ” ka diyolo' .
44026032	Om boro-boros noddi i Agripa di Pistus do poingkaa , “ Kosoliwan no bo daa iti tulun diti dot a' daa iyau minangapil do mongoi pokibutus di Kaisar , ” ka dau .
44027001	Om katantu' poddi do pokoyoon iyahai do hilo'd Italia , om patahako' noddi diyolo' i Paulus om i tulun do suwai di songinggiil dot id di Yulius , i boyoon do posukan do soudor di Kaisar .
44027002	Om sakai noddi iyahai di kapal do rahat , i mantad hilo'd Adramitium , om woyo' noddi iyahai di kapal diri , i nokosodia' nod mamanau do mongoi dot id piro-piro podompiran do kapal do rahat dot id pomogunan dot Asia . Om i Aristarkus , i tulun do Makidunia , i mantad hilo'd Tosolunika nga' suminakai nogi' di kapal di sinakai dahai .
44027003	Om sinuabon noddi om korikot no iyahai do hilo'd Sidon . Om osonong tomod i Yulius dot id di Paulus , om pologoso' noddi dau i Paulus do minongoi solowot di kongoombolutan di Paulus om oonuan i' diyolo' iyau di pokionuon dau .
44027004	Om pamanau noddi iyahai do mantad hiri do poinsakai di kapal do rahat . Om asasakan diri dahai i tongus , om susui noddi iyahai do tisan di pulou Siprus , tu' a' adalaan nod kasasak di tongus o hiri .
44027005	Om waya' noddi iyahai do hiri'd rahat dit id hapak do Kilikia om Pampilia . Om korikot noddi iyahai do hilo'd Mira , i hilo'd pomogunan do Likia .
44027006	Om hilo' no o kinokitanan di pagawai do soudor do kapal do mantad hilo'd Aliksandria do pakayaan do hilo'd Italia . Om suhuon' noddi iyahai dau do mongoi sakai di kapal diri .
44027007	Om haro iddi o piro-piro tadau dot ogonoi no kopio i kapal do mamanau . Om alaid noddi om korikot iddi iyahai do hilo'd bandar do Knidus dot osusa' piya kopio i pinamanahan dahai . Om a' noddi iyahai milo do maya' di ralan mantad tu' opuhod kasai' po i tongus . Om waya' noddi iyahai do ponong id salatan di pulou do Krita , i kawaya' do hilo'd Tanjung Salmoni , om a' i' oontok kopio di tongus .
44027008	Om osusa' tomod iyahai do suminusui do hiri'd tisan di pulou'ddi . Om alaid noddi om korikot iddi iyahai do hiri'd iso' o kinoiyonon di roitan do Podompiran dit Olumis , it osomok nod hilo'd bandar do Lasia .
44027009	Om tontok nopoddi om nakatalib no o Tadau dot Agayo di Kopongompunan do Dusa di ramayon do tulun do Yohudi . Om alaid kopio iyahai , gisom do norikot noddi i maso di haro o koligagaanan do mamanau . Om boro-boros noddi i Paulus do minonosihat diyolo' ,
44027010	“ Oi tobpinai-tobpinai , osorou ku dot agayo kopio moti' o koligagaanan do lumombus toko' nod mamanau . Tu' ondung lumombus toko'dti , om okon nopo ko' iti no suang diti kapal om iti kapal ot araag , nga' iyati' piya nga' apatai i' ! ” ka dau .
44027011	Nga' a' i' monongkuyaan i pagawai do soudor di boros di Paulus , tu' monongkuyaan nogi' iyau di boros di papamanau di kapal om i boyoon di kapal .
44027012	Om kawagu po nga' a' osonong o kapal do poindampir do hiri'd podompiran diri do tontok do maso'd osogit . Om iri no o kinokuwaan do kogumuan no di tulun di songingkaraja' do hiri'd kapal dot orohian do lumombus do mamanau om kotongkiad i' di podompiran diri , tu' mokiririkot iyolo' do hilo'd Piniks , om hilo' indo o tundorongon diyolo' do solinaid di maso dot osogit . Piniks nopo om pododompiran do kapal do rahat do hilo'd Krita di potimbaba' do ponong id salatan do ponong id kotonobon om potimbaba' do ponong id utara do ponong id kotonobon .
44027013	Om tontok nopoddi om a' i' opuhod no i ribut do mantad id salatan . Om osorou nopo di songingkaraja' do hiri'd kapal nga' milo no iyolo'd lumombus kawagu do mamanau . Om gayato' noddi diyolo' i basi' di pinomolimbagat di kapal , om pamanau nod suminusui di tisan di pulou do Krita .
44027014	Nga' a' po alaid do mantad diri , om rikot no o tongus dot opuhod kopio — i tongus do roitan do Tongus dot Utara do ponong id Koulayon — do mantad hiri'd pulou ,
44027015	om koontok noddi i kapal di sinakai dahai . Om a' noddi kasasak di tongus i kapal om pologoso' nopoddi dahai i kapal do rumulun do kowoyo' di tongus .
44027016	Om a' daa'ddi iyahai noontok kopio di tongus di nakawaya' iyahai do ponong id salatan di pulou Kauda dit okooro' . Om hilo' no dot osusa' tomod iyahai do minanganu di parau' di kapal dahai .
44027017	Om kasakai poddi i parau' di kapal , om koruto' nod tali i parau' do pomogirot di kapal . Om poinsiribao' no i layar di kapal tu' ooris do kosorod do hiri'd togis dit aralom di hilo'd Sirtis , om pologoso' nopoddi i kapal do kowoyo' di tongus .
44027018	Om a' nopoddi tumingkod i tongus dot opuhod om popintaamo' noddi do hiri'd rahat i suang di kapal di sinuabon .
44027019	Om tadau noddi kawagu om popintaamo' no di songingkaraja' do hiri'd kapal do hiri'd rahat i piro-piro pakakas di kapal .
44027020	Om otuong nopoddi o kokitanan diti pomogunan do piro-piro tadau , tu' a' nopo okito o tulinau do tadau , om a' okito o rombituon , om a' tumingkod o tongus dot opuhod do koontok di kapal di sinakai dahai . Om a' noddi dahai osorou dot apasi po iyahai .
44027021	Om haro noddi o piro-piro tadau dot a' makan i tulun do hiri . Om ongoi noddi i Paulus ingkakat dot id pogialatan diyolo' , om boro-boros no iyau do poingkaa , “ Ondung tuminanud kou daa di boros ku'ddi oi tobpinai-tobpinai , om a' daa luminombus do minamanau do mantad hilo'd Krita , om a' i' daa araag iti kapal om a' haro ot orubat .
44027022	Nga' baino' piya nga' suhuon ku i' iyokoyu do popogirot do ginawo . Tu' aiso' i' ot apatai dot ongoiso' piya o tulun dot id pogialatan dokoyu , oi tobpinai-tobpinai ; suwai ko' iti no kapal ot araag .
44027023	Tu' di nopo kosodop om ruminikot dot id doho' i moloikat di mantad id Kinorohingan di tukuon ku om i sanganu doho' .
44027024	Om minoro-boros i moloikat diri dot id doho' do poingkaa , ‘ Oi Paulus , kada' kooris ! Tu' kotimbaba' kasai' ko i' di Kaisar . Om angapasi ngai' i' ilo tulun di poinsugku' diya' do hiti'd kapal tu' osianan i' o Kinorohingan diya' , ’ ka .
44027025	Iyo nopoddi , oi tobpinai-tobpinai , om pogiroto' no dokoyu o ginawo dokoyu ! Tu' otumbayaan oku id Kinorohingan dot owonsoi ngai' indo o miagal di pinoboros dau dot id doho' .
44027026	Nga' koimpit toko' nondo dot id tisan dot iso' o pulou , ” ka dau .
44027027	Om korikot noddi i totuong do kohopod om apat do mimboriud nopo iyahai dot orulun do hiri'd Rahat do Tanga' . Om maha' di pitangatuong no matuu'ddi om kopurimanai no di tulun di songingkaraja' do hiri'd kapal do miririkot dot id katanaan i kapal .
44027028	Om porongulu noddi iyolo'd tali do hiri'd rahat do pinakagasan do watu do ponipong diyolo' ondung songkuro po o korolomo' di rahat . Om koilaai noddi diyolo' dot oruhai nod apat nohopod o mito do korolomo' di rahat . Om a' po alaid do mantad diri , om tipongo' no diyolo' kawagu , om oruhai nod tolu nohopod o mito do korolomo' di rahat do hiri .
44027029	Om polintuhuno' noddi diyolo' ot apat di basi' do pomolimbagat di kapal do mantad ponong id tohuri , tu' ooris iyolo' do kosorod do watu i kapal . Om orohian nopo daa'ddi iyahai dot oruhai'd osuab .
44027030	Nga' lumisok-lisok i' daa i tulun di songingkaraja' do hiri'd kapal do mogidu' do mantad hiri'd kapal . Om pouluho' no diyolo' i parau' do pinopolintuhun do hiri'd rahat , do miagal-agal do popoulu di basi' di pomolimbagat di kapal di ponong id gulu .
44027031	Nga' boro-boros noddi i Paulus di pagawai do soudor om i piro-piro soudor do suwai , “ Ondung mogidu' do mantad hiti'd kapal ilo tulun dilo songingkaraja' do hiti'd kapal , om angapatai ngai' kou no , oi tobpinai-tobpinai , ” ka dau .
44027032	Om rantaso' noddi di piro-piro soudor i tali di pinongogos di parau'ddi om korulun no i parau' .
44027033	Om pangangat noddi i Paulus diyolo' do makan di motingkosuab no . Om boro-boros no i Paulus diyolo' , “ Hopod noddi om apat o tadau dot a' kou minakan do magandad kou dot otingkod iti kosusaan .
44027034	Nga' mangangat oku dokoyu'd makan dot ongokooro' , om okoris kou i' kawagu . Tu' angapasi ngai' kou indo om a' kou i' okurai-kurayan , ” ka dau .
44027035	Om koboros poddi di Paulus o miagal diri , om anu no iyau di roti om sambayang no iyau do minongunsikou'd Tuhan dot id toguang diyolo' . Om potikido' no dau i roti om akan noddi iyolo' .
44027036	Om ongosonong-sonong nogiddi o topurimanan diyolo' om torungak ngai' nogiddi iyolo' do minakan .
44027037	Kogumuon' nopo di tulun do hiri'd kapal diri om duwo nahatus om turu' nohopod om onom o tulun .
44027038	Om kangaakan poddi ngai' iyolo' do gisom do nongoiyahan , om popintaamo' nogiddi diyolo' do hiri'd rahat i gandum di poinsuang di kapal do monginggaan-gaan di kapal .
44027039	Om anawau poddi , om kokito no di tulun di songingkaraja' do hiri'd kapal o katanaan , nga' a' diyolo' oilaan ondung nunu o ngaran di kinoiyonon diri . Om kokito no diyolo' o suwok om i tisan di suwok , om osorou'ddi diyolo' do podompiron i kapal do hiri do milo noo .
44027040	Om rantaso' ngai' nopo diyolo' i tali di pinongogos di pinomolimbagat , om pologoso' nopoddi i pinomolimbagat do nolonsod do hiri'd rahat . Om iyado' diyolo' i tali di pinongogos di komudi' , om ungkalado' no diyolo' i layar di ponong id gulu di kapal om kowoyo' i' di ribut i kapal do koimpit do ponong id tisan .
44027041	Nga' kosorod nogi' i kapal do hiri'd pasir . Om kasangat noddi i ponong id gulu om a' nopoddi koinsud , om iri no i ponong id tohuri om karaag nopo do noontok di tumbak dit opuhod tomod .
44027042	Om pokipapatayan daa'ddi di piro-piro soudor i tulun di mantad id giil , tu' moddosi iyolo' do kumaau ngai' i tulun diri om kotindal nopondo om mogidu' nondo iyolo' .
44027043	Nga' oduhai noddi di pagawai di soudor i piro-piro soudor do momonsoi do miagal diri , tu' orohian iyau dot apasi i Paulus . Om suhuon' ngai' noddi dau i tulun di koilo'd kumaau do mogulu'd kumaau do mongoi do hiri'd tisan .
44027044	Om iri wokon nga' sumusuhut nogindo do kumabai do papan ko' i kinaraagan di kapal . Om iyo noddi o winonsoi dahai do gisom dot ongosonong ngai' iyahai do nokorikot do hiri'd tindal .
44028001	Om kotindal ngai' poddi iyahai , om koilaai nogiddi dahai do Malta o ngaran di pulou'ddi .
44028002	Iri nopo tulun do hiri om ongosuwau i' kopio dahai , om tulungo' no iyahai diyolo' . Om podsiduwai no iyahai diyolo' , tu' tumimpuun nod rumasam om osogit diri kopio .
44028003	Om ongoi noddi i Paulus ponimung do kayu , om poudungo' no dau i kayu'ddi do hiri'd tapui . Om daamot pod Paulus do mogudung om urilai no o tiso' o tulanut do nouhub di tapui , om tinduko' no o longon di Paulus .
44028004	Om di nopoddi nokito di tulun do hiri'd pulou'ddi do pointaid i tulanut do hiri'd longon di Paulus , om pogiboro-boros no iyolo' , “ Tulun no kopio iyau do gampamatai , tu' mulong piya do nokoidu' no iyau do mantad id koligagaanan do hilo'd rahat nga' a' i' di ponokokinorohingan di roitan dot Otulid pologoson do poimpasi iyau , ” ka diyolo' .
44028005	Nga' tantago' noddi di Paulus i tulanut diri do hiri'd tapui om aiso' i' o toruol dot opurimanan dau .
44028006	Nga' ondos nopo daa diyolo' om lumonit nondo i longon di Paulus ko' sigog nopo om humunduk no iyau do matai . Om alaid noddi iyolo'd poingandad nga' aiso' iddi o nunu-nunu do nosiliu dot id di Paulus . Om kosuwai noddi o tosorou diyolo' , om pomoros no iyolo' dot i Paulus nopo om ponokokinorohingan i' .
44028007	Hiri nopod somok do kinoiyonon diri om haro o tana' dot i Publius o sanganu , i boyoon do pagawai do hiri'd pulou'ddi . Om osonong kopio o ginawo dau do pinapasalakoi dahai om tolu diri o tadau do koloido' dahai do poundorong do hiri'd dau .
44028008	Tontok nopoddi om sumakit i tapa' dau do sogiton om oruak o nakan . Om ongoi noddi i Paulus ontong di tapa' di Publius di sumakit diri , om sambayang no iyau om sukabayai no dau iyau . Om kolingasai noddi iyau .
44028009	Om kosiliu poddi o miagal diri om rikot noddi dot id di Paulus o koinsanai di tulun di sumakit do hiri'd pulou'ddi . Om kolingasai ngai' nopoddi iyolo' .
44028010	Om ogumu'ddi o pinatahak-tahak diyolo' dahai , om pootodo' noddi diyolo' do hiri'd kapal di minamanau iyahai o koinsanai di gunaon dahai dot id tindalanon .
44028011	Om tolu poddi o tulan do koloido' dahai do poundorong do hiri'd pulou'ddi , om pamanau nogiddi iyahai do mantad hiri do suminakai'd kapal do rahat di mantad hilo'd Aliksandria , i poindampir do hiri'd pulou'ddi do solinaid di maso dot osogit . Ngaran nopoddi kapal diri om , “ Ponokokinorohingan di Miapid , i Kastur om i Poluks . ”
44028012	Om dampir no iyahai do hiri'd bandar do Sirakusa om tolu o tadau dahai do poundorong do hiri .
44028013	Om mantad nod hilo' om pamanau no iyahau kawagu do suminusui di tisan do rahat do gisom do nokorikot iyahai do hilo'd bandar do Rigium . Om rikot po o tongus do mantad id salatan di sinuabon , om duwo poddi o tadau dahai'd manau-panau , om korikot no iyahai do hilo'd bandar do Putiyoli .
44028014	Om hilo' nod nokosolowot iyahai do piro-piro tulun di notumbayaan di Yesus . Om angatai noddi iyahai diyolo' do minundorong do hilo' do solinaid do sominggu' . Om lombus nogiddi iyahai do kuminaa do hilo'd Rum .
44028015	Om korongou noddi i tulun do Rum di notumbayaan di Yesus do habar dahai , om ongoi noddi iyolo' do hiri'd pasar di roitan do Pasar dot Apius om hiri'd walai di roitan do Tolu o Walai'd Sisiwaan do minongoi ruba' dahai . Om pongunsikou noddi i Paulus do Kinorohingan do mikuwo'd nokogirot o ginawo dau di nokosolowot iyau diyolo' .
44028016	Om tontok di nokorikot iyahai do hilo'd Rum , om pologoso' noddi i Paulus dot iso-iso' , nga' tinamangan i' iyau do songulun o soudor .
44028017	Om tolu noddi o tadau do mantad diri , om pomolohou no i Paulus di piro-piro boyoon do tulun do Yohudi di poundorong do hilo' . Om kotimung poddi iyolo' , om boro-boros no i Paulus , “ Oi tobpinai-tobpinai ! Tinangkap oku do hilo'd Yorusalim om pinatahak oku dot id tulun do Rum do mulong piya dot aiso' o nowonsoi ku di kasala' dot id bansa' toko' om a' oku tuminolibamban di tadat di koubasanan di notungkusan toko' do mantad id taki-aki toko' .
44028018	Om kosorisid poddi kopio diyolo' i hal ku om aiso' iddi o tiso' po do noilaan diyolo' do kasalaan ku dit apatut do kopomohukuman doho' do kapatayon , om poiduwo oku i' daa'ddi diyolo' .
44028019	Nga' a' ngai' nopo mangakun i tulun do Yohudi , om kasansagai oku noddi do mangapil do mokibisara' di Kaisar do Rum , dot a' oku piya papasala' do bansa' ku .
44028020	Om iri no o kinapamalahawan ku dokoyu , om koponokiboro-boros oku i' dokoyu , tu' iri no i Gampamasi dit andad-andadon do bansa' dot Israil o kinapangagasan doho'd rantai , ” ka dau .
44028021	Om boros kaddi diyolo' , “ Aiso' i' o surat do naramit dahai do mantad hilo'd Yudia do pasal diya' . Om aiso' nogi' o tongosongulun piya do mantad hilo'd Yudia do nokorikot do hiti do minonusui do pasal diya' ko' popoboros do kasalaan nu .
44028022	Nga' orohian nogi' iyahai do mokinongou do pasal do kinotumbayaan nu , tu' nokorongou ngai' no iyahai do pasalaon do tulun i ponudukan di tinanud nu , ” ka diyolo' .
44028023	Om tontuo' noddi diyolo' om i Paulus ot insan o tadau do kopogititimungan diyolo' . Om rikot noddi o tulun dot ogumu' do hiri'd niyonon di Paulus do tontok diri . Om posusuyo' noddi di Paulus dot id diyolo' o habar do pasal do Pomorintaan do Kinorohingan . Om umbal noddi i Paulus do monotos do mangangat diyolo' dot otumbayaan di Yesus dot it ayat di nongkotulis dot id suang di Tourat di Musa om id suang di piro-piro buuk do Nabi o pinoimpahan dau do mangangat diyolo' . Om kasadapai nopo i Paulus do minonusui'ddi .
44028024	Om haro'ddi o piro-piro diyolo' do notumbayaan di boros dau , nga iri nopo tulun do suwai om a' i' notumbayaan .
44028025	Om mogisuwai-suwai nopoddi o tosorou diyolo' . Om tongkiad noddi iyolo' do mantad hiri do nokoboros di Paulus dot id diyolo' o poingkaa , “ Otopot no i nokoboros do Rusod do Kinorohingan di pinolombus di Nabi Yosaya , dot id taki-aki dokoyu do poingkaa ,
44028026	Boros kad Kinorohingan , ‘ Ongoi no do hilo'd bansa'dti om poboroson no iti : Mokinongou kou i' daa kopio , nga' a' kou i' kosuhut ; om poingontong kou i' nga' a' kou i' koilo ondung nunu kopio it osiliu .
44028027	Tu' iti nopo bansa'dti om nokokodou no o ginawo , om tolingo nga' nobosuk om mato nga' pinoungkodom . Iyo noddi o nosiliu , om a' indo kokito o mato diyolo' . om a' korongou o tolingo diyolo' , om a' kosuhut o pomusarahan diyolo' , om a' indo iyolo' gumuli' dot id doho' , om a' ku iyolo' olingasan , ’ ka , ” ka di Paulus .
44028028	Om pomoros poddi kawagu i Paulus do poingkaa , “ Ilaai no dokoyu , oi tobpinai-tobpinai , dot iri nopo habar do pasal do koposion do mantad id Kinorohingan om nokosusui no dot id tulun dit okon ko' Yohudi . Om tumanud indo iyolo'ddi ! ” ka dau .
44028030	Om duwo diri o toun di Paulus do poundorong do hiri'd walai di siniwaan dau do hilo'd Rum . Om posolokoyon ngai' nopo dau i tulun di mongoi pogkorumo dau .
44028031	Om poboroson nopo dau dot id diyolo' o pasal do Pomorintaan do Kinorohingan , om pasal di Tuhan Yesus Kristus . Om a' i' iyau ooris do poposusui'ddi . Om osimbayan nopo i Paulus do momonsoi'd miagal diri om aiso' i' o kaantob dau .
45001001	Oi tobpinai-tobpinai ngai' ku do hiti'd Rum , i kosianan do Kinorohingan om i nolohou'd Kinorohingan do sumiliu'd tulun di songonuon dau . Nopili' oku no om natantu' oku nod Kinorohingan do sumiliu'd tulun di popinsusui di Habar dot Osonong do mantad id Kinorohingan .
45001002	Iri nopo Habar dot Osonong diri , om nakabatos mantad nod Kinorohingan do mantad di gulu po do pinolombus di piro-piro o nabi dau om nokotulis dot id suang do Buuk do Kinorohingan .
45001003	Iri nopo Habar dot Osonong diri nga' pasal di Tanak do Kinorohingan , i Yesus Kristus , i Tuhan toko' . Tumanud nopo do kowoyo-woyoo' do don tulun om sinakagon iyau di Daud .
45001004	Nga' tumanud no do kowoyo-woyoo' do don rusod , om nokointalang i' kopio do Tanak iyau'd Kinorohingan . Om iri no i napasi kawagu iyau do mantad id kapatayon dot i kuasa' dit aiso' o koiyo o minamasi , o pinopointalang dot otopot kopio iti .
45001005	Om Kinorohingan no o minonuhu' dau do manahak doho' do nipuhawang do sumiliu'd rasul , om kapangangat oku indod tulun do mantad id koinsanai'd bansa' , om monongkuyaan i' iyolo' om mumboyo' , om iti no o pomusou ku'd Kristus .
45001006	Komoyon nopo do koinsanai'd bansa' nga' iyokoyu ngai' no i hiti'd Rum ; tu' iyokoyu nga' nolohou i' do sumiliu'd tulun di songonuon di Yesus Kristus .
45001007	Om iri no o nokoponulisan ku'dti dot id dokoyu . Pokionuon ku no o Kinorohingan , i Tapa' toko' om i Tuhan Yesus Kristus , do manahak dokoyu'd barakat om kosimbayanan do ginawo .
45001008	Id gulu nopo kopio om mongunsikou oku'd Kinorohingan , dot iyokoyu ngai' o kopongunsikahan ku . Om i Yesus Kristus no o pinopomilo doho'd mongunsikou . Tu' nokorongou ngai' no o hiti'd pomogunan dot otumbayaan kopio kou di Kristus .
45001009	Osorou kasai' ku i' iyokoyu do tontok do sumambayang oku . Om Kinorohingan no o sasi' dot otopot i pinoboros ku . Iyau no o Kinorohingan di pogobi-obian ku do mikuwo'd aayi-ayi' kopio o ginawo ku do popinsusui di Habar dot Osonong do pasal di Tanak dau .
45001010	Om pokionuon ku no kopio o Kinorohingan do potumboyo' doho' do baino' do mongoi ompuya' dokoyu .
45001011	Tu' orohian oku no kopio do kosolowot dokoyu , om obohogian ku i' iyokoyu di nipuhawang do mantad id Rusod do Kinorohingan do popogirot do ginawo dokoyu .
45001012	Om kopogisokodung-kodung toko' indo , tu' nongotumbayaan ngai' toko' no di Yesus Kristus .
45001013	Oi tobpinai-tobpinai ku ! Orohian oku do koilo kou dot asaru' oku no daa do siongoi pogolimbuha' dokoyu , nga' haro kasai' nopo o koontobon . Orohian oku do haro kopio o tua' do karaja' ku dit okito dot id pogialatan dokoyu iyokoyu , do miagal di tua' do karaja' ku dot id pogialatan do tulun dit okon ko' Yohudi dot id piro-piro o kinoiyonon do suwai .
45001014	Tu' haro i' o tonggungan ku dot id koinsanai'd bansa' : id tulun di nakamaju' no om id tulun dit a' po nakamaju' , om id tulun di kitoilaan om id tulun dit aiso' o toilaan .
45001015	Om iri no o kagayaan kopio'd ginawo ku do mongoi poposusui di Habar dot Osonong dot id dokoyu i poingiyon do hiti'd Rum .
45001016	Monongkuyaan oku i' kopio di Habar dot Osonong diri , tu' iri no i habar diri o pakakas do Kinorohingan do mamasi do koinsanai'd tulun dit otumbayaan : iri po i tulun do Yohudi , om iri nogindo i tulun dot okon ko' Yohudi .
45001017	Tu' iri no i Habar dot Osonong diri o pinawayaan do Kinorohingan do popoilo do ralan dau do popoulud kawagu'd tulun dot id dau ; ralan nopo om monongkuyaan do Kinorohingan , do mantad di timpuunon om gisom do kopupuson . Iri nopo om miagal di nokotulis dot id suang do Buuk do Kinorohingan do poingkaa , “ Tulun nopo di monongkuyaan do Kinorohingan do gisom do koulud kawagu iyau dot id Kinorohingan , om apasi no ! ” ka .
45001018	Nokointalang no o kototogod do Kinorohingan do mantad hilo'd surga dot id koinsanai'd dusa om karaaton do tulun , tu' iri no i karaaton o mangantob do tulun do mintutun di ponudukan dot otopot do pasal do Kinorohingan .
45001019	Iri nopo i milo'd tulun dot oilaan do pasal do Kinorohingan om atarang no dot id suang do ginawo'd tulun , tu' nokointalang nod Kinorohingan iri dot id tulun .
45001020	Mantad poddi wonsoyo' id Kinorohingan iti pomogunan , om iri nopo i kowoyo-woyoo' do Kinorohingan dit a' okito , i kowoyo'-woyoo' dau do dong Kinorohingan om i kuasa' dau dit aiso' o kopupuson , om osuhutan no daa'd tulun do mantad id koinsanai di nongowonsoi'd Kinorohingan . Iyo nopoddi om aiso' no kopio o paantakan do tulun do popotopot do tinan dau .
45001021	Kotutun i' daa o tulun do Kinorohingan , nga' a' id tulun pinusou o Kinorohingan do miagal dit apatut do pomumusou'd Kinorohingan , om a' iyolo' minongunsikou dau . Tu' mininsorou nogi' o tulun di dong kababasug ; om kasala' ngai' ot osorou'd ginawo diyolo' .
45001022	Mingilo-ilo daa iyolo' , nga' otopot nopo kopio om basug tomod i' iyolo' .
45001023	Okon nogi' ko' Kinorohingan di poimpasi kasai' o tukuon diyolo' , suwai ko' iri nogi' i tininganak di pinoiyo-iyo'd tulun , om tombolog , om nintorusan dit apat o gakod , om i nintorusan di sangkamang-kamang , tu' matai i' o tukuon diyolo' .
45001024	Gowoi poddi om pologoso' nopod Kinorohingan iyolo' dot oporinta' di korohian do ginawo diyolo' do momonsoi dit angaraat , gisom do momonsoi nopoddi iyolo' di kointingayam dot id sompi' ko' iyolo' ngai' .
45001025	Sinowolian nogi' diyolo' dit a' otopot i Kinorohingan dit otopot . Okon nogi' ko' i Minomonsoi , suwai ko' iri nogi' i winonsoi o tukuon om pogobi-obian diyolo' . Om otopot nopo kopio om iri nogi' i minomonsoi ot apatut do royohon do gisom dot alaid ! Amin .
45001026	Om pologoso' nopoddi do Kinorohingan o tulun do tumanud di korohian do tinan diyolo' di kointingayam kopio , tu' iyo iddi o winonsoi diyolo' . Om iri poddi tongoondu' diyolo' nga' a' nogiddi muhang do tongokusai , do miagal di koubasanan do tulun , suwai ko' muhang nogiddi iyolo' di sompi' ko' tongoondu' .
45001027	Om iri tongokusai nga' iyo iddi ; tu' a' nogiddi iyolo' sitoning do tongoondu' om momonsoi dit apatut do wonsoyon dot id pialatan do kusai om tondu' , nga' muhang nogiddi kopio iyolo' om sitoning iyolo' di sompi' ko' tongokusai . Om momonsoi'ddi i tongokusai di wonsoyon do kointingayam kopio dot id oiyo ko' kusai , om gowoi poddi om hinukuman iyolo' do miontok di winonsoi diyolo' dit araat diri .
45001028	Om iri no i ginawo'd tulun do momusorou dot a' minog do mintutun do Kinorohingan o kinapalagasan do Kinorohingan dot araag o pomusarahan diyolo' , gisom do mingwonsoi'ddi iyolo' dit a' daa diyolo' apatut do wonsoyon .
45001029	Noponu' po dit angaraat om it a' ongotopot o ginawo diyolo' , om noponu' do katamahao' , om kararaat , om koosol ; om sipamatai nopo iyolo' , om monokiumang , om magakal om sisuli' . Om orohian iyolo' do mongumang-umang do tulun do suwai ,
45001030	om orohian do mongindaraat do ngaran do tulun do suwai ; om asawat o ginawo diyolo' om minggayo-gayo , om araatan do Kinorohingan om orohian do mingudut . Oilo tomod daa iyolo' do mogihum do ralan do suwai do momonsoi dit araat . Sumongkiwal iyolo' do molohing ;
45001031	om a' iyolo' mamadul do tulun do suwai ; om a' iyolo' sumulung do batos om aiso' o kosianan om a' olisiu do tulun do suwai .
45001032	Om koilo i' iyolo' , do tumanud nopo dot oturan do Kinorohingan , om tulun nopo di mingwonsoi'd miagal diri om apatut no do hukuman do kapatayon . Nga' iyo piya'ddi , nga' mingwonsoi i' iyolo' do miagal diri ; om kosokodung iyolo'd tulun do suwai do mingwonsoi'd miagal diri .
45002001	Iyo nopoddi , oi tobpinai-tobpinai ku , om isai kopio ko daa iya' , oi tobpinai , tu' papasala' ko'd tulun do suwai ? Aiso' i' o nunu-nunu nu do paantakan nu do popotopot do tinan nu ! Tu' ondung papasala' ko'd tulun do suwai , om momonsoi ko i' iya' do miagal di wonsoyon diyolo' , om paparatu' ko no do hukuman dot id tinan nu .
45002002	Om oilaan toko' i' dot ondung porotuan do Kinorohingan do hukuman o tulun di mingwonsoi'd miagal diri , om otulid i' i pinomutus do Kinorohingan diri .
45002003	Nga' iyokoyu nopo , oi tobpinai-tobpinai ku , om mingwonsoi kou i' di pingwonsoyon di tulun di pasalaon dokoyu ! Ondos daa dokoyu om koidu' kou iyokoyu do mantad id hukuman do Kinorohingan .
45002004	Ko' pagaan-gaanon po dokoyu i kopuhawango'd Kinorohingan om i kosonongo' dau om i kolonuto'd ginawo dau dit a' ogina-gina' ? Atantu' no do koilo kou i' do pinointalang pogi'd Kinorohingan o kosonongo' dau nga' orohian iyau do rumorologo kou do koinsanai di dusa dokoyu .
45002005	Nga' pinokodou i' dokoyu o ginawo dokoyu om osurilog kou . Om gowoi poddi om iyokoyu i' om iyokoyu o momoruhang do kawagato' di hukuman do pomohukum dokoyu dot orikot o Kopupuson diti Pomogunan ; tontok di pointalangon do Kinorohingan o kototogod dau om momutus iyau dot otulid o pomumutus .
45002006	Tu' sulian indod Kinorohingan o pointikid-tikid do tulun do miontok di nowonsoi dau .
45002007	Onuan id Kinorohingan do koposion dit otopot kopio om i poingompus o tulun dit otorodok do momonsoi'd osonong , om kaanu indo iyolo' di kikagayaan , om i pusohon , om i koposion dit aiso' o kopupuson .
45002008	Nga' tulun nopo di momusorou nod dau'd tinan om it a' mumboyo'd Kinorohingan , tu' tumanud nogi' dit angaraat , om katagadan no iyolo'd Kinorohingan .
45002009	Pointikid-tikid do tulun dit orohian do momonsoi'd araat om oinggorit nondo om oudipon ; dot iri po i tulun do Yohudi o poguluonon , om iri ngai' nogindo i tulun dot okon ko' Yohudi .
45002010	Nga' pointikid-tikid do tulun dit orohian do momonsoi'd osonong om onuan nondod Kinorohingan do kagayaan om kosuahan om kosimbayanan do ginawo ; dot iri po tulun do Yohudi o poguluonon om iri ngai' nogindo i tulun dit okon ko' Yohudi .
45002011	Tu' oiyo i' o pomumutus do Kinorohingan do koinsanai'd tulun .
45002012	Iri nopo tulun dot okon ko' Yohudi do momonsoi'd dusa om a' i' koilo di Tourat di Musa . Om pomohukum nopondo diyolo' om id soliwan i' di Tourat diri . Nga' iri nopo tulun do Yohudi om nokoilo no daa di Tourat diri nga' minomonsoi i' iyolo'd dusa ; om gowoi pondo do hukuman nondo iyolo' dot i Tourat diri o maan do poimpahan do momohukum .
45002013	Tu' koulud pogi' kawagu o tulun dot id Kinorohingan nga' okon i' ko' i nokoilo i tulun diri di Tourat ; suwai ko' i minomonsoi iyau di ponuhuan di Tourat o nokoulud-ulud dau .
45002014	Iri nopo tulun dot okon ko' Yohudi om a' i' haro o Tourat . Nga' ondung kopiontok di ponuhuan di Tourat o wonsoyon diyolo' , do mantad i' daa toomod do korohiano' do ginawo diyolo' do momonsoi'd miagal diri , om iri no i korohian do ginawo diyolo'ddi o sumiliu dot oturan dot id diyolo' , do mulong piya dot aiso' o Tourat diyolo' .
45002015	Kointalang i' dot id kowoyo-woyoon diyolo' do nokotulis no dot id suang do kopurimanan do ginawo diyolo' i ponuhuan di Tourat . Om i kopurimanan do ginawo diyolo' nga' popointalang i' dot otopot iri , tu' iyolo' piya nga' koumbal i' do pasalaon om koumbal do potopoton do pomusarahan diyolo' .
45002016	Om iyo noddi ot osiliu dot orikot i tadau di natantu' mantad diri . Tontok nopondod tadau'ddi do tumanud di Habar dot Osonong di popinsusuyon ku om butusan nondod Kinorohingan , dot i Yesus Kristus o popomutuson , do koinsanai di songillisok dot id suang do ginawo om pomusarahan do pointikid-tikid do tulun .
45002017	Nga' baino' noddi , om poingkuro kou no iyokoyu , oi tobpinai-tobpinai ku ? Mangakun ko i' do tulun ko'd Yohudi . Om sumondiu ko do Tourat om oondos ko do nopili' ko'd Kinorohingan .
45002018	Notudukan ko i' di Tourat , gisom do koilo ko di korohian do Kinorohingan om koilo ko do momili' dit osonong .
45002019	Oilaan nu no kopio do boyoon ko di tulun do bolou , om tanawau ko dot id tulun dit id dotuong ;
45002020	om monunuduk ko di tulun dit aiso' o toila-ilaan , om guru ko do tulun di basug . Om oilaan nu no kopio do haro ngai' dot id diya' o koinsanai do toilaan om ponudukan dit otopot dit id suang di Tourat .
45002021	Monuduk ko nod tulun do suwai ; nga' nokuro tu' a' nu tudukan o diya'd ginawo ? Mogodu ko'd wokon do manakau , om manakau ko indo iya' !
45002022	Mogodu ko'd wokon do magampahu' , om magampahu' ko indo iya' ! Araatan ko'd tingolig , om mongoi ko indo panganu do konunu-nunuan do mantad id walai di poningoligan .
45002023	Oondos tomod ko do nakaanu ko di Tourat do Kinorohingan , om inda' ka dot indaraaton nu i' o Kinorohingan , tu' a' ko i' tumanud dit oturan dau .
45002024	Haro i' o nokotulis dot id suang do Buuk do Kinorohingan do poingkaa , “ Iyokoyu no , i tulun do Yohudi , o nokobungou di tulun dot okon ko' Yohudi' do minongindaraat do Kinorohingan , ” ka .
45002025	Ondung otorodok ko do mumboyo'ddi Tourat , om haro no o guna' di sunat nu . Nga' ondung a' ko oubas do tumanud di ponuhuan di Tourat diri , om aiso' i' tomod o guna' di sunat nu .
45002026	Ondung haro o tulun dit okon ko' Yohudi dit a' nosunatan , do tumanud di Tourat , om a' toi'd Kinorohingan sorohon do nosunatan i tulun diri ?
45002027	Om iri nondo i tulun dit okon ko' Yohudi , it amu' nosunatan diri o papasala' diya' , iya' i tulun do Yohudi , tu' naanu nu no i buuk do Tourat om nosunatan ko , nga' tinolibambanan nu iddi i Tourat diri . Iyolo' nopo om a' i' daa nosunatan , nga' iyolo' nogiddi i tumanud di Tourat .
45002028	Tu' tulun nopod Yohudi dit otopot kopio , om okon i' ko' i ngaran no toomod dau do tulun iyau'd Yohudi ; om iri tulun dit otopot kopio do nosunatan nga' okon i' ko i tulun di nosunatan no toomod o tinan .
45002029	Suwai ko' , tulun nopod Yohudi dit otopot kopio , om i tulun do Yohudi o ginawo ; om sunat nopo dit otopot om sunat dit id ginawo , i winonsoi di Rusod do Kinorohingan , om okon i' ko' i pinotulis dot id Tourat . Tulun nopod miagal diri om arayou nod Kinorohingan , om okon i' ko' tulun noo o mamarayou .
45003001	Iyo nopoddi om nunu noddi o kosuulan do tulun do Yohudi do pataladon di tulun dot okon ko' Yohudi ? Om nunu noo o guna' do tumanud di toturan do monunat ?
45003002	Atantu' no dot ogumu' i o kosuulan ! Koiso' nopo om iri i' i tulun do Yohudi o pinaharapan do Kinorohingan di boros dau .
45003003	Nga' poingkuro nondo dot a' no otorodok o wookon di tulun do Yohudi ? Iri no tuu o kokuwaan do Kinorohingan dot a' tumorodok ?
45003004	Atantu' no dot okon i ! Tu' kointalang i' kopio do Kinorohingan nopo om otopot i' kasai , do mongudut ngai' piya o tulun . Om nokotulis no dot id suang do Buuk do Kinorohingan o poingkaa , “ Mositi' no do kointalang kopio dot otopot ko dot id suang do nunu nopo o poboroson nu ; om kamanang ko do tontok do butusan ko , ” ka .
45003005	Nga' ondung i wonsoyon toko' dit a' otopot o popointalang do kotulido' do Kinorohingan , om nunu po o poboroson toko' ? Poboroson toko' tuu daa dot a' otulid o Kinorohingan dot ondung momohukum iyau dati' ? ( Om kopunong i' kopio iti poguhatan diti do tumanud do pomusarahan do tulun . )
45003006	Nga' a' i' kopio ! Tu' ondung a' otulid o Kinorohingan om poingkuro daa iyau do milo'd momutus do koinsanai'd tulun do hiti'd pomogunan ?
45003007	Nga' ondung iri nogindo i wonsoyon dit a' otopot o popointalang kopio dit otopot do pasal do Kinorohingan , gisom do royohon nondo iyau , om nokuro tu' pasalaon po i tulun di momonsoi dot araat om roitan do tulun do kidusa ?
45003008	Om nokuro tu' a' toko' koino-ino do momoros dot , “ Momonsoi toko' nogi' dot araat om kointalang i' it osonong ? ” ka . Haro i' kopio o tulun do mongindaraat doho' , tu' monondos iyolo' doho' do minomoros oku do miagal diri , nga' tulun nopo do miagal diri om apatut no kopio do hukuman do Kinorohingan .
45003009	Iyo nopoddi om poimogot toko' tuu'ddi iyati' i tulun do Yohudi ko' mantad dit okon ko' Yohudi ? A' i' kopio ! Nokoboros ku no dot iri tulun do Yohudi om it okon ko' Yohudi , nga' oinsanan nopo do noporinta'd dusa .
45003010	Do miagal di nokotulis dot id suang do Buuk do Kinorohingan do poingkaa , “ Aiso' i' o tiso'd tulun dot otopot ,
45003011	aiso' i' o tiso'd tulun do kosuhut om aiso' o tiso'd tulun do tumuku' dot id Kinorohingan .
45003012	Oinsanan nopo o tulun do nokoinsodu' do mantad id Kinorohingan ; om noinsanan do napalid . Aiso' i' o tiso'd tulun do momonsoi dit otopot ; iso' pod tulun nga' aiso' i' !
45003013	Iyo pod lobong dit a' nosompon , o tatalanan diyolo' ; tudut poo o lumuyung do mantad id dila' diyolo' , om popinsasad pod pongindaraat o munung diyolo' , do miagal po di paliu do tulanut .
45003014	Noponu' pod popol om poniguras o kabang diyolo' .
45003015	Osiau nopo o kalaang-laango' diyolo' do mongoi ponginggorit om mongoi pamatai'd tulun .
45003016	Karaagon po om kosusaan o popinsasadon diyolo' do hinonggo nopo .
45003017	A' no iyolo' kokito di ralan do koonuan do kosimbayanan do ginawo .
45003018	Om a' iyolo' momusou do Kinorohingan , ” ka .
45003019	Om baino' nopoddi om koilo toko' no dot iri ngai' nopo i pinotulis dot id suang do Tourat , om bagi' no di tulun dit id siriba' di Tourat diri . Om kaa pogiddi dot iso' pod tulun nga' aiso' no o milo'd popoboros do ponguwaan do pokotopot do tinan dau , om milo nod Kinorohingan do butusan o koinsanai'd tulun do hiti'd pomogunan .
45003020	Tu' aiso' i' o tiso'd tulun do koulud dot id Kinorohingan do momonsoi di ponuhuan di Tourat . Tu' iri nopo Tourat om popoilo no toomod do tulun do kidusa o tulun .
45003021	Nga' baino' noddi om nokotuduk nod Kinorohingan o ralan do tulun do mulud dot id dau . Om iri nopo i ralan di pinotuduk dau'ddi om a' i' kokuro-kuro di toturan , do mulong piya dot iri nopo Tourat di Musa om i piro-piro buuk do nabi nga' popointalang i' do hal diri ,
45003022	do ralan nopod tulun do mulud dot id Kinorohingan om monongkuyaan di Yesus Kristus . Om iti no o wonsoyon do Kinorohingan dot id koinsanai'd tulun di monongkuyaan do Kristus ; tu' aiso' i' o pisuayan :
45003023	tu' oinsanan nopo o tulun do nokowonsoi'd dusa om osodu' do mantad id Kinorohingan dit orohian do mamasi diyolo' .
45003024	Iri po kosianan do Kinorohingan di pinopuhawang dau o pinopoulud kawagu'd tulun dot id Kinorohingan ; do ralan nopod pinopoulud om : Pinoidu' di Kristus Yesus o tulun do mantad id kinapasalaan diyolo' .
45003025	Om patahako' nopod Kinorohingan i Kristus Yesus do numaan do porsombahan di sinumbali' , do popointalang do nokoidu' o tulun do mantad id kasalaan , dot i kinapatayan di Kristus Yesus o popoidu' diyolo' , ondung otumbayaan no iyolo' dau . Om winonsoi pogi'd Kinorohingan o miagal diri nga' popointalang iyau do kotulido' dau . Tu' di nopo di gulu po om polonuto' nopod Kinorohingan o ginawo dau do minomonsoi piya'd dusa o tulun , gisom dot a' i' dau hinukuman iyolo' .
45003026	Nga' dinondo noddi om hukuman no kopio dau o dusa do popointalang kopio do kotulido' dau . Om iri no o ralan dau do popointalang dot otopot iyau ; om pointikid-tikid do tulun di monongkuyaan di Yesus , om poboroson nod Kinorohingan do nokoulud kawagu dot id dau i tulun diri .
45003027	Iyo nopoddi om aiso' no o paantakan toko' do minggayo-gayo . Nokuro ? Iri tuu i minomonsoi toko' di ponuhuan di Tourat o koiyaan diri ? Okon . Nga' i notumbayaan toko' .
45003028	Tu' poingkaa kopio o komoyon diti : Ralan nopod tulun do koulud kawagu dot id Kinorohingan , om okon i' ko' i minomonsoi iyau di ponuhuan di Tourat , suwai ko' i monongkuyaan iyau di Yesus Kristus .
45003029	Ko' tulun no tuu'd Yohudi o kasanganu'd Kinorohingan ? Okon tuu ko' Kinorohingan iyau'd tulun dit okon ko' Yohudi ? Atantu' no , do Kinorohingan i' iyau do bansa' piya'd suwai !
45003030	Tu' Kinorohingan nopo om iso' noo . Om iyau no o popomilo do tulun do Yohudi do mulud kawagu dot id Kinorohingan , dot i kotumbayaan diyolo' o kopouludan dau diyolo' . Om iyau i' o popomilo do tulun dit okon ko' Yohudi do mulud kawagu dot id Kinorohingan ; tu' notumbayaan i' iyolo' .
45003031	Om iyadaan toko' no tuu'ndo i Tourat do notumbayaan toko'd Kristus ? Iyo tuu'ddi o komoyon diri ? A' i' kopio iyo'ddi ! Suwai ko' tonudon toko' nogi' kopio i Tourat diri .
45004001	Iyo nopoddi , om nunu po mando o poboroson toko' do pasal di Abraham , i taki-aki diti bansa' toko' ? Poingkuro ma o dau'd noumbalan ?
45004002	Ondung i nongowonsoi di Abraham o kinopomoromitan do Kinorohingan dau , om kohubayaan iyau'd Kinorohingan , om haro i' daa o paantakan dau do minggayo-gayo . Nga' a' i' iyau mininggayo-gayo dot id toguang do Kinorohingan .
45004003	Om nokotulis i' dot id suang do Buuk do Kinorohingan o poingkaa , “ Notumbayaan i' i Abraham do Kinorohingan , om iri no i kotumbayaan dau o kinopomoromitan do Kinorohingan dau , om kohubayaan iyau'd Kinorohingan , ” ka .
45004004	Tulun nopo di kumaraja' om kaanu i' do gadsi' ; om a' i' milo'd roitan do pinopuhawang i gadsi' dau , tu' iri nopo om apatut i' dau'd aanu .
45004005	Nga' haro i' o tulun dit a' sumondiu di winonsoi dau ; tu' mogondos nopo iyau'd Kinorohingan , i milo'd popoboros do nokoidu' do mantad id kasalaan i tulun di kidusa . Om iri no i kotumbayaan di tulun diri o kopomoromitan do Kinorohingan do tulun diri , om kohubayaan iyau'd Kinorohingan .
45004006	I Daud nga' iyo iddi o nosuhutan om iri no o kinapamarasan dau dot olumaag no kopio i tulun di naramit do Kinorohingan , om i kohubayaan dau , om a' nod Kinorohingan sorohon i nongowonsoi di tulun diri . Poingkaa o pinoboros di Daud ,
45004007	“ Olumaag no i tulun di noompunan ngai' o kasalaan om i nolobong do Kinorohingan o dusa !
45004008	Olumaag no i tulun dit a' do Tuhan imbulayan o dusa ! ” ka .
45004009	Iri no tuu tulun di tumanud di toturan do monunat o komoyon dot olumaag ? Ko' kohompit tuu i tulun dit a' tumanud di toturan do monunat ? Nokoboros no dahai di tiinu' , do kinopomoromitan nopod Kinorohingan di Abraham gisom do kinohubayaan diri iyau'd Kinorohingan , om mantad i' di kotumbayaan di Abraham dot id Kinorohingan .
45004010	Om soira' toi'd Kinorohingan poboroso' o miagal diri ? Tontok tuu dit a' po nosunatan i Abraham ko' diri po di nosunatan no iyau ? Dit a' po iyau nosunatan , om okon i' ko' di nosunatan no iyau .
45004011	Id tohuri no ko' iri do sinunatan iyau . Om iri nopo sunat dau om panakatanda' noo do naramit iyau'd Kinorohingan om kinohubayaan iyau'd Kinorohingan , tu' notumbayaan i' iyau'd Kinorohingan . Naramit no iyau'd Kinorohingan do tontok dit a' po iyau nakatanud do toturan do monunat . Om i Abraham no o nosiliu'd panakatapa' do koinsanai'd tulun dit otumbayaan do Kinorohingan , om iri no o kinopomoromitan do Kinorohingan diyolo' , om kinohubayaan diri dau iyolo' , do mulong piya dot a' iyolo' tuminanud di toturan do monunat .
45004012	Om i Abraham i' o panakatapa' di tulun di tuminanud do toturan do monunat dot okon nopo ko' i tuminanud iyolo' di toturan do monunat , nga' iri nogi' i kotumbayaan diyolo' dot id Kinorohingan , do miagal di winonsoi di Abraham dit a' po iyau nakatanud di toturan do monunat .
45004013	Minamatos o Kinorohingan dot id di Abraham om id sinakagon dau dot asanganu nondo di Abraham iti pomogunan . Kinapabatasan nopod Kinorohingan do miagal diri om okon i' ko' i kotorodoko' di Abraham dot id Tourat , suwai ko' i kotumbayaan di Abraham dot id Kinorohingan , do gisom do naramit iyau'd Kinorohingan , om kinohubayaan iyau dau .
45004014	Tu' ondung iri no tulun di tumanud di Tourat o kaanu di pinabatos do Kinorohingan diri , om aiso' tomod i' o guna' do monongkuyaan do Kinorohingan , om aiso' o suang di batos do Kinorohingan .
45004015	Iri nopo Tourat om poporikot nod hukuman do mantad id Kinorohingan . Nga' ondung aiso' daa o toturan , om aiso' no daa o kotolibamban do toturan .
45004016	Om pinoboros pogid Kinorohingan i batos diri nga' notumbayaan i' i Abraham dau . Om iri no o sumiliu'd kotontuan dot id koinsanai'd sinakagon di Abraham dot iri nopo batos diri om pinopuhawang i' toomod do Kinorohingan dot id diyolo' ; om okon nopo ko' id tulun no di tumanud do Tourat , nga' id tulun nogi' dit otumbayaan do Kinorohingan do miagal di Abraham tu' notumbayaan do Kinorohingan . Tu' i Abraham no o panakatapa' ngai' toko' .
45004017	Tu' poingkaa o pinoboros do Kinorohingan dot id di Abraham , “ Nosiliu tiya' nod tapa' dot ogumu' o bansa'd tulun , ” ka . Om iyo noddi o Kinorohingan do minamatos dot id di Abraham . Om notumbayaan i' i Abraham do Kinorohingan . Iyau no i Kinorohingan di mamasi'd tulun di napatai , om iyau o Kinorohingan di poboroson nopo dau nga' owonsoi nopo it a' insan kowonsoi .
45004018	Om a' i' tuminingkod i Abraham do minagandad om minonongkuyaan do mulong piya dot aiso' no daa o paantakan dau do magandad . Om iri no o kinosili-silihan dau do tapa' dot ogumu' o bansa'd tulun , do miagal di nokotulis dot id suang do Buuk do Kinorohingan do poingkaa , “ Sumapou nondo kopio o sinakagon nu , ” ka .
45004019	Tontok nopoddi om oilaan nod i Abraham dot a' no iyau maganak , tu' adalaan no iyau kolohing , om tumur dau nga' oruhai nod hatus o toun ; om kawagu po nga' a' no mantad maganak i Sara , i sawo dau . Nga' a' i' luminuhoi o kotumbayaan di Abraham .
45004020	Minonongkuyaan kasai' i' iyau om a' minikoduwo o ginawo dau do monongkuyaan di batos do Kinorohingan . Tu' pinopogirot nogid ginawo dau i kotumbayaan dau , gisom do minamarayou iyau'd Kinorohingan .
45004021	Monongkuyaan i' kopio iyau do milo o Kinorohingan do momonsoi'd nunu nopo i pinabatos dau .
45004022	Om iri no o kinopomoromitan do Kinorohingan di Abraham , om kinohubayaan diri iyau'd Kinorohingan .
45004023	Om iri nopo boros dot , “ Rinamit tu' kinohubayaan id Kinorohingan , ” ka , om okon i' ko' i Abraham noo o kinoponulisan ,
45004024	suwai ko' iyati' nga' kohompit nogi' . Iyati' nga' romiton indo om kohubayaan toko'd Kinorohingan , tu' monongkuyaan toko' id Kinorohingan , i minamasi di Yesus , i Tuhan toko' , do mantad id kapatayon .
45004025	Nakatahak no i Yesus do maan patayo' , dot i dusa toko' o kinapamatayan ; om posio' noddi kawagu iyau'd Kinorohingan om koulud toko' i' kawagu dot id Kinorohingan .
45005001	Baino' nopoddi tu' nokoulud toko' nod Kinorohingan dot id dau tu' notumbayaan toko' i' dau , om haro noddi o piuludan toko'd Kinorohingan dot i Yesus Kristus , i Tuhan toko' , o pinopoulud dati' .
45005002	Om pinopuriman kopio toko'ddi di Yesus di kosianan do Kinorohingan tu' monongkuyaan toko' i' di Yesus , om iri no kosianan diri ot opurimanan toko' do dinondo . Om iri no o kataadan toko' tu' haro noddi o soro-sorohon toko' do kaanu toko' di kosimbayanan do patahakon do Kinorohingan !
45005003	Nga' okon i' ko' iri noo , tu' id suang piya'd koinggoritan nga' otood toko' i' , tu' oilaan toko' i' do koinggoritan nopo om popinsingilo dati' do papalanut kopio'd ginawo ,
45005004	om alanut nopondo o ginawo toko' om kohubayaan toko' nod Kinorohingan , om kohubayaan toko' nopondod Kinorohingan om haro no o soro-sorohon toko' .
45005005	Om iri nopo soro-sorohon toko'ddi om a' i' mongiman-iman dati' , tu' nokosuang nod Kinorohingan i kosianan dau dot id ginawo toko' . Ralan nopo dau do pinoposuang diri om pinawaya' dau di Rusod dau , i nokopuhawang no dau dati' .
45005006	Di nopo di maso pod aiso' o pokukurayan toko' , do popoidu'd tinan toko' , om kapatai no o Kristus do suminowoli dati' , do tontok di maso do natantu' mantad do Kinorohingan ; om tulun toko' i' dot araat .
45005007	Osusa' i' kopio do haro o tulun dot orohian do matai do sumowoli'd tulun dit otulid piya o ginawo . Nga' haro i' doti' o tulun dot orohian do matai do sumowoli'd tulun dit osonong .
45005008	Nga' nokointalang nod Kinorohingan o kosianan dau dati' di minatai o Kristus do suminowoli dati' , do tontok di kidusa toko' po .
45005009	Om nokoulud toko' noddi kawagu dot id Kinorohingan di napatai o Kristus ; om iri noddi o katantu-tantu' do poiduwon toko'd Kristus do mantad id kototogod do Kinorohingan .
45005010	Ondung nokoulud toko' dot id dau dot i kinapatayan di Tanak dau o pinopoulud , do tontok di pisangod toko' pod Kinorohingan , om okon-okon pondod dinondo tu' nokoulud toko' kawagu dot id Kinorohingan , nga' atantu' kopio do posion toko' tu' poimpasi i' o Kristus .
45005011	Om okon i' ko' iri noo , suwai ko' otood toko' po dot i kosonongo'd Kinorohingan di nokointalang di Tuhan toko' , i Yesus Kristus . Tu' Kristus no o popopuriman kopio dati' di kosonongo'd piuludan toko'd Kinorohingan .
45005012	Iso' no o tulun do minomonsoi'd dusa do hiti'd pomogunan , om kapatai noddi iyau tu' minomonsoi i' iyau'd dusa . Om oinsanan nopoddi o tulun do matai , tu' nokowonsoi ngai' id dusa o tulun .
45005013	Di nopo dit a' po nakatahak o Tourat , om haro no o dusa do hiti'd pomogunan . Nga' a' pod Kinorohingan pinotulis i dusa , tu' aiso' po o toturan dit otolibambanan .
45005014	Nga' mantad poddi poimpasi po i Adam om gisom do nokorikot di maso di poimpasi i Musa , om sampatai-patai ngai' no o tulun . Om iri piya tulun dit a' iyo dit di' Adam o dusa do nowonsoi nga' napatai i' . Om i Adam no o poiya-iyaan di tulun di natantu' mantad do rumikot .
45005015	Nga' a' i' iyolo' miiyo kopio : tu' iri nopo popuhawangon do Kinorohingan dot id tulun , om agayo po kopio do pataladon di dusa do nowonsoi di Adam . Otopot i' kopio dot ogumu'ddi o tulun do napatai tu' nokowonsoi id dusa it iso' noo o tulun . Nga' agayo-gayo o kootuson di kosianan do Kinorohingan om i koposion do popuhawangon dau , i pinopuhawang dau dot id ogumu' o tulun , dot i kosonongo'd songulun noo , iri no i Yesus Kristus , o kinopopuhawangan dau'ddi .
45005016	Iri i nipuhawang do Kinorohingan diri nga' agayo i' kopio ko' mantad di dusa dit iso' o tulun diri . Tu' kowonsoi poddid dusa i songulun diri , om koimbulai no o pomohukum di tulun di , “ kisala' ” . Nga' ogumu' piya'ddi o tulun do nokowonsoi'd dusa nga' nokorikot i' i nipuhawang do mantad id Kinorohingan di popoboros dot , “ Aiso' o Sala' ” .
45005017	Om mantad no di dusa di songulun noo do tuminongkop o dusa do hinonggo - honggo nopo , do nobungou dit iso' noo o tulun . Nga' okon-okon pondo o kogoyoo' do kootuson di winonsoi dit iso' o tulun do suwai'ddi , iri no i Yesus Kristus . Iyau no o pinawayaan do Kinorohingan do pinapalabai di kosianan dau dot id ogumu' o tulun , om mantad i' do kopuhawango'd Kinorohingan do nokoulud kawagu i tulun dot ogumu' dot id Kinorohingan ; om iyolo' nondo o kikuasa' do hiti'd pomogunan dot i Kristus o koonu-onuan diyolo'd kuasa' .
45005018	Om poingkuro nopo do hukuman dot id koinsanai'd tulun o kootuson di dusa dot iso' noo o tulun , om iyo nogiddi i winonsoi dit iso' noo o tulun di tuminanud do korohian do Kinorohingan , tu' kootuson nopo nga' koidu' ngai' o tulun do mantad id kasalaan om oonuan iyolo'd koposion .
45005019	Om poingkuro nopod nokotonggoi ngai' o tulun do kidusa do nobungou dit iso' noo o tulun dot a' minumboyo' , om iyo nogiddi tu' ogumu' nondo o tulun do koulud kawagu dot id Kinorohingan dot it iso' noo o tulun di minumboyo'd Kinorohingan o popoulud .
45005020	Iri nopo pinapatahak di Tourat om Kinorohingan i' . Nga' maha' nogid tumotos o tulun do mumboyo' di Tourat diri , om okon nogid otolibambanan diyolo' iri om kowonsoi iyolo'd dusa dot id toguang do Kinorohingan . Nga' maha' di muhang-ruhang o dusa'd tulun , om okon nogid muhang-ruhang o kosianan do Kinorohingan diyolo' .
45005021	Om otopot nopo daa kopio om apatai toko' no tu' minomonsoi toko' id dusa . Nga' nosianan i' o Kinorohingan dati' om nonuan toko' i' dau'd ralan do mulud kawagu dot id dau . Om di nopoddi nokoulud toko' kawagu dot id Kinorohingan , om onuwai toko' poddi dau'd koposion dit otopot kopio om i poingompus dot i Yesus Kristus i Tuhan toko' o pinapatahak .
45006001	Iyo nopoddi , om nunu ma o poboroson toko' ? Tumilombus toko' nopo tuu'd momonsoi'd dusa om muhang-ruhang indo o kosianan do Kinorohingan dati' ?
45006002	Amu' , a' i' kopio ! Tu' aiso' noddi o kuasa'd dusa dot id dati' , om poingkuro po daa'ddi do tumilombus toko'd momonsoi'd dusa ?
45006003	Koilo kou i' do nokoiso' toko' no dot id Kristus Yesus , do tontok di binotisan toko' . Komoyon nopodti nga' nokotonggoi toko' dau'd minatai .
45006004	Tu' id suang nod botisan do tumonggoi toko'd Kristus do lobongon om tumonggoi toko dau'd matai , om poingkuro nopondo i Kristus do pinasi kawagu do mantad id kapatayon dot i kuasa' di Tapa' di kikagayaan o minamasi , om iyati' nga' poimpasi nondo dot id suang do koposion do wagu .
45006005	Ondung nokoiso' toko' dot id Kristus tu' tuminonggoi toko' i' dau do minatai , om koiso' toko' pondo dau tu' nokotonggoi toko' i' dau do pinasi kawagu .
45006006	Om oilaan toko' dot iri nopo kowoyo-woyoo' toko' do don tulun di gulu om napatai no do nokotonggoi do Kristus do hiri'd kayu salib , om atanus i' i kuasa' di kowoyo-woyoo' toko' di kidusa'ddi ; om a' toko' nondo osiliu'd turipon do dusa .
45006007	Tu' iri nopo tulun di napatai , om nokoidu' no do mantad id kuasa'd dusa .
45006008	Ondung nokotonggoi toko' di Kristus do minatai , om monongkuyaan toko' no dot iyati' nga' kotonggoi no dau dot apasi .
45006009	Tu' oilaan toko' i' do napasi no o Kristus do mantad id kapatayon om a' no iyau apatai kawagu ; om aiso' no o kuasa'd kapatayon dot id dau .
45006010	Iri nopo kapatayon do nopurimanan di Kristus diri nga' kinapatayon dot id dusa . Om insan no kopio kosiliu iri , om a' no kawagu osiliu o miagal diri do gisom dot alaid . Om iri nopoddi koposion dau'd dinondo om dong Kinorohingan no .
45006011	Om iyokoyu nga' mositi' nod momusorou do napatai kou no dot id dusa , nga' poimpasi kou noddi do mikuwo'd ogirot o piuludan dot id Kinorohingan do poingiso' di Kristus Yesus .
45006012	Kada' no dokoyu pologoso' o dusa do momorinta'd tinan dokoyu di matai , om a' kou i' katanud do korohian dokoyu dit araat .
45006013	Om kada' dokoyu patahako' dot id kuasa'd dusa o nunu nopo o pakakas do tinan dokoyu do maan do pomonsoi dit araat . Nga' patahako' no dokoyu o tinan dokoyu dot id Kinorohingan , tu' nokoundaliu kou no do mantad id kapatayon om nakakaa kou no dot id koposion . Oyi-oyio' no dokoyu do papatahak o tinan dokoyu dot id Kinorohingan om kopomonsoi indo iri do korohian do Kinorohingan .
45006014	A' i' milo do dusa o momorinta' dokoyu , tu' a' kou noddi porintaon di Tourat , suwai ko' i kosonongo'd Kinorohingan o momorinta' dokoyu .
45006015	Om poingkuro noddi ? Koino-ino toko' i' tuu do momonsoi'd dusa dot iri kosonongo'd Kinorohingan o momorinta' dati' , om okon noddi ko' i Tourat ? Amu' , a' i' kopio !
45006016	A' kou toi' koilo dot ondung patahakon dokoyu o tinan dokoyu dot id isai nopo o tulun do momonsoi di korohian dau , om susuhuon kou no di tulun dit umboyoon dokoyu'ddi ; do susuhuon tuu'd dusa di pakaa dokoyu dot id kapatayon , ko' susuhuon po di mumboyo'd Kinorohingan , om koulud kou indo kawagu dot id Kinorohingan .
45006017	Nga' pounsikou nod Kinorohingan ! Tu' di nopo daa di gulu po om susuhuon kou id dusa , nga' baino' noddi om iso-iso' noddi o ginawo dokoyu do tumanud di ponudukan dit otopot , i pinotuduk dot id dokoyu .
45006018	Nokoidu' kou nod mantad id dusa , om nosiliu kou noddi do susuhuon di korohian do Kinorohingan .
45006019	Om manganu oku nondod poiyaan dit osiliu'd susuhuon om oruhai kou id kosuhut , tu' a' kopio kou i' obinsuhut . Di nopo di gulu po om patahako' ngai' nopo dokoyu o tinan dokoyu do siniliu'd susuhuon do momonsoi di sosomu' om it angaraat , dot araat o kapamansayan . Om iyo nogiddi do baino' tu' mositi' nod oyi-oyion dokoyu do papatahak o tinan dokoyu do sumiliu'd susuhuon di korohian do Kinorohingan , do momonsoi di natantu' mantad do Kinorohingan .
45006020	Di nopo di susuhuon kou pod dusa , om a' kou i' porintaon di korohian do Kinorohingan .
45006021	Om nunu noddi o kinountungan dokoyu do minomonsoi di kointingayam dokoyu'd baino' ? Iri nopo i piningwonsoi dokoyu'ddi om papakaa no dokoyu dot id kapatayon !
45006022	Nga' baino' nopoddi om nokoidu' kou no do mantad id dusa , om nosiliu kou nod susuhuon do Kinorohingan . Om kountungan nopo dokoyu nga' dong Kinorohingan diri kopio'd koposion dokoyu , om kootuson nopoddi om koposion dit otopot kopio om i poingompus .
45006023	Tu' kapatayon nopo om ponuli' do dusa ; nga' iri nopo koposion dit otopot kopio om i poingompus do poingiso' di Kristus Yesus i Tuhan toko' , om nipuhawang id Kinorohingan di pinatahak toomod dau .
45007001	Oi tobpinai-tobpinai ku ! Nokoilo ngai' kou nod toturan . Om koilo kou do tontok no di poimpasi po o tulun do haro o kuasa di toturan dot id dau .
45007002	Om miagal di tondu' di kisawo tu' solinaid no di sawo dau'd poimpasi dot akagasan iyau di toturan do miiso' di sawo dau . Nga' apatai nopondo i sawo dau'ddi , om koidu' no i tondu' do mantad id toturan di popoiso' dau dot id sawo dau .
45007003	Nga' ondung mongoi i tondu'ddi sugku' do kusai'd suwai do solinaid po di sawo dau'd poimpasi , om magampahu' no i tondu'ddi . Nga' ondung napatai i sawo di tondu' , om nokoidu' no i tondu'ddi do mantad id toturan diri . Om akawin piya kawagu iyau'd kusai'd suwai nga' a' no iyau magampahu' .
45007004	Om iyokoyu nga' iyo nogiddi , oi tobpinai-tobpinai ku . Napatai kou no dot id Tourat , tu' nokoiso' kou noddi dot id tinan do Kristus om nasanganu kou no dau , i pinasi kawagu do mantad id kapatayon , om kiguna' toko' indo dot id Kinorohingan dot id suang do koposi-posion toko' .
45007005	Tu' di nopo di gulu po om tumanud toko' nopo di kowoyo-woyoo' do don tulun dot id suang do koposi-posion toko' . Om tontok nopoddi nga' iri po korohian toko' di kidusa o momorinta'd koposi-posion toko' ; om iri nopo korohian toko'ddi nga' notingkau di Tourat . Om iri no o kobinsuhu' dati' do momonsoi di papakaa' dot id kapatayon .
45007006	Nga' baino' noddi om a' toko' no poingkogos di Tourat . Napatai toko' no dot id Tourat di momorinta' daa dati' di gulu po . Om a' toko' noddi sumambayang do tumanud di kowoyo-woyoo' di gulu , do tumanud di toturan di pinotulis . Baino' nopoddi om sumambayang toko' nod tumanud di kowoyo-woyoo'd wagu , i potudukon di Rusod do Kinorohingan dot id dati' .
45007007	Iyo nopoddi , om nunu po ma o poboroson toko' ? Poboroson toko' tuu dot araat i Tourat ? Amu' , a' i' kopio ! Nga' iri nogi' i Tourat o minonuduk doho' ondung nunu o komoyon do dusa . A' oku i' daa koilo ondung nunu o komoyon do tamaha' , ondung a' daa i Tourat minomoros dot , “ Kada' katamaha' , ” ka .
45007008	Iri no i toturan diri o pinawayaan di dusa do moningkau'd mogisuayan o korohian do tumamaha' dot id suang do ginawo ku , tu' ondung aiso' daa i toturan do tugama' , om poimpatai i' daa o dusa .
45007009	Poimpasi oku i' daa di gulu po , dit aiso' po o toturan do tugama' . Nga' di nopoddi haro o toturan do tugama' , om timpuun noddi do masi o dusa ,
45007010	om kapatai oku noddi . Om iri nopoddi toturan do tugama' di maan daa'd pamasi , om pinapakaa nogiddi doho' dot id kapatayon .
45007011	Tu' iri no toturan di tugama'ddi o winayaan do dusa do magakal om mamatai doho' .
45007012	Iri nopo Tourat diri om mantad i' dot id Kinorohingan , om pointikid-tikid di ponuhuan dot id suang do toturan diri nga' mantad i' dot id Kinorohingan , om kaa pogi' dot otulid i' om osonong i toturan diri .
45007013	Iyo nopoddi , om iri tuu'ddi it osonong o papakaa doho' dot id kapatayon ? Okon i' kopio ! Iri i dusa o papakaa dot id kapatayon . Iri no it osonong o pinawayaan do dusa do papakaa doho' dot id kapatayon , do popointalang kopio do kowoyo-woyoo' di dusa ku . Om iri ngai' no i ponuhuan do Kinorohingan o pinopointalang kopio dot a' ogina-gina' o karaato'd dusa .
45007014	Oilaan toko' i' do tadon nopo di Tourat om i Rusod do Kinorohingan ; nga' iyoho' nopo om tulun i' dit oluhoi . Om nakadagang oku nod siniliu'd turipon do dusa .
45007015	Tu' iyoho' piya nga' a' i' kosuhut di wonsoyon ku . Maha' nogi' i korohian ku'd momonsoi om a' ku nogi' owonsoi ; nga' iri nogindo i karaatan ku , om iri nogi' ot owonsoi ku .
45007016	Iyo nopoddi , om ondung owonsoi ku it a' ku daa korohian , om komoyon nopoddi nga' okunon ku i' dot osonong i Tourat .
45007017	Om komoyon nopoddi nga' okon noddi ko' iyoho' kopio i momonsoi'ddi , suwai ko' i dusa di momorinta' doho' .
45007018	Oilaan ku i' dot aiso' i' o tiso' piya dot osonong dot id suang ku ; dot id suang do kowoyo-woyoo' ku'd don tulun . Tu' haro i' daa o korohian ku'd momonsoi'd osonong , nga' a' ku indo owonsoi kopio iri .
45007019	A' ku nogi' owonsoi i korohian ku daa'd momonsoi ; tu' iri nogi' it angaraat , it a' ku daa korohian do momonsoi , ot owonsoi ku .
45007020	Ondung owonsoi ku it a' ku daa korohian do momonsoi , om komoyon nopoddi nga' okon no ko' iyoho' kopio o momonsoi'ddi , suwai ko' i dusa di momorinta' doho' .
45007021	Om kinotutukon nopoddi di nosorou ku nga' iri i' it oturan diri o kikuasa' : tu' ondung orohian oku daa'd momonsoi dit osonong , om iri nogi' it araat o kointalang .
45007022	Ginawo ku nopo om orohian i' kopio dit oturan do Kinorohingan .
45007023	Nga' opurimanan ku i' do haro kawagu o toturan do suwai di kikuasa' dot id suang ku , iri no i toturan di sumaap di toturan di korohian do pomusarahan ku . Om kaa pogiddi dot akagasan oku di toturan do dusa di momorinta' doho' .
45007024	Poingkaa no o kowoyo-woyoo' ku : tonudon ku i' i toturan do Kinorohingan dot id suang do pomusarahan ku , nga' tumanud oku id dusa dot id suang do kowoyo-woyoo' ku di don tulun . Obungou oku no kopio ! Isai poddi o milo do mamasi doho' do mantad id tinan ku'dti di pakaa doho' dot id kapatayon ? Pounsikou nod Kinorohingan ! Tu' orohian i' iyau'd mamasi doho' , dot i Yesus Kristus o pamasi .
45007025	
45008001	Baino' nopoddi , om aiso' no o hukuman do koontok di tulun di poingiso' dot id Kristus Yesus .
45008002	Tu' iri no i toturan do Rusod do Kinorohingan , i pinopiiso' dati' dot id Kristus o pinopoidu' doho' do mantad id toturan di poporikot do dusa om kapatayon .
45008003	Om iri nopo it a' di Tourat milo'd wonsoyon , do gama'd koluhoyo' toko' tu' tulun , om nowonsoi id Kinorohingan . Naala' nod Kinorohingan o kuasa'd dusa dot id suang do kowoyo-woyoon do tulun , tu' pinolintuhun dau i Tanak dau do miniyo'd kowoyo-woyoo' do tulun di kidusa , do mongoi pananus do dusa .
45008004	Winonsoi pogid Kinorohingan o miagal diri nga' powonsoi iyau di korohian dau di nokointalang dot id Tourat , dot id suang do koposi-posion toko' , do tumanud di ponuhuan di Rusod do Kinorohingan om okon i' ko' tumanud di kowoyo-woyoo' do don tulun .
45008005	Tulun nopo di tumanud do kowoyo-woyoo' do don tulun dot id suang do koposi-posion dau , om iri kasai' nopo i korohian do don tulun o sorohon . Nga' iri nopo tulun di tumanud do ponuhuan do Rusod do Kinorohingan dot id suang do koposi-posion dau , om momusorou kasai' i' di korohian do Rusod do Kinorohingan .
45008006	Ondung kowoyo-woyoon do don tulun o momorinta' do pomusarahan dokoyu , om kootuson nopoddi om kapatayon . Nga' ondung Rusod do Kinorohingan o momorinta' do pomusarahan dokoyu , om kootuson nopoddi om koposion om piuludan dot id Kinorohingan .
45008007	Tulun nopoddi porintaon do kowoyo-woyoo' do don tulun o pomusarahan , om sumaap nod Kinorohingan ; tu' a' i' i tulun diri minsiriba' dot id toturan do Kinorohingan ; om a' no bo kopio iyau milo'd minsiriba' dot id toturan do Kinorohingan diri .
45008008	Iri nopo tulun di tumanud do kowoyo-woyoo' do don tulun dot id suang do koposi-posion dau , om a' no kohubayaan do Kinorohingan .
45008009	Nga' iyokoyu nopo om a' i' tumanud di kowoyo-woyoo' do don tulun . Iyokoyu nopo om tumanud i' di ponuhuan di Rusod do Kinorohingan ondung atantu' no kopio dot i Rusod do Kinorohingan o momorinta' dot id suang do koposi-posion dokoyu . Iri nopo tulun dit aiso' o Rusod do Kristus dot id suang dau , om okon no ko' Kristus o sanganu dau .
45008010	Nga' ondung hino o Kristus dot id suang do koposi-posion dokoyu , om mulong piya'd matai o tinan dokoyu dot i dusa o kapatai , nga' onuan kou indo di Rusod do Kinorohingan do koposion , tu' nokoulud kou no dot id Kinorohingan .
45008011	Ondung poingiyon dot id suang dokoyu i Rusod do Kinorohingan , i minamasi di Kristus do mantad id kapatayon , om iyau no i minamasi di Kristus do mantad id kapatayon diri , o mamasi do tinan dokoyu di matai i' daa'ddi . Om pamasi nopo dau nga' i Rusod dau di poingiyon dot id suang dokoyu .
45008012	Om kaa pogiddi , oi tobpinai-tobpinai ku , do kitonggungan toko' ; nga' okon i' ko' tonggungan dot id kowoyo-woyoo' do don tulun , tu' a' toko' no minog do tumanud di korohian do don tulun .
45008013	Tu' ondung tumanud kou di korohian do kowoyo-woyoo' do don tulun , om apatai kou i' ; nga' ondung pipatai-patai dokoyu i wowonsoyon dokoyu di kidusa , dot i kuasa'd Rusod do Kinorohingan o pamatai , om apasi kou no .
45008014	Iri nopo tulun di pitudukan do Rusod do Kinorohingan om tangaanak nod Kinorohingan .
45008015	Tu' iri nopo Rusod di pinatahak do Kinorohingan dot id dokoyu , om a' i' poposiliu dokoyu'd turipon , do gisom dot ooris kou nopo . Suwai ko' iri nopo Rusod do Kinorohingan om poposiliu dokoyu'd tangaanak do Kinorohingan . Om iri no i kuasa' di Rusod do Kinorohingan o popomilo dati' do momolohou'd Kinorohingan dot , “ Apa' , oi Apa' ! ” ka .
45008016	Iri no i Rusod do Kinorohingan om i rusod toko' o popoilo dati' do tangaanak toko'd Kinorohingan .
45008017	Om ondung tangaanak toko' dau , om iyati' nga' kotungkus no di barakat di nokosodia' nod Kinorohingan do patahakon di tangaanak dau . Om kotonggoi toko' nondod Kristus do kaanu do koinsanai di nokosodia'd Kinorohingan do patahakon dot id Kristus ; tu' ondung kotonggoi toko' di Kristus dot oinggorit , om iyati' nga' kotonggoi no dau'd poinggoyoon .
45008018	Osorou ku nopo iyoho' , om iti ngai' nopo koinggoritan toko'd dinondo , om a' i' kopio kotimbang di kagayaan do pointalangon dot id dati' do koimbagu .
45008019	Oinsanan nopo i songiwonsoi do mandad do mikuwo'd langadon tomod di maso do kopointalangan do Kinorohingan di tangaanak dau .
45008020	Tu' pologoso' ngai' nopo i winonsoi'd Kinorohingan dot aiso' o kotutuk - tutukon , om okon i' ko' mantad id korohian diyolo' dot osiliu o miagal diri , suwai ko' Kinorohingan i' o pinopologos do miagal diri . Nga' iyo piya'ddi , nga' haro po o soro-sorohon .
45008021	Tu' korikot indo o maso do poiduwon o koinsanai di winonsoi'd Kinorohingan do mantad id kuasa' di mamaraag diyolo' , om koidu' nondo iyolo' om koinggayo do kotonggoi di tangaanak do Kinorohingan .
45008022	Oilaan toko' i' do gisom piya'd dinondo nga' mingodoi ngai' po i winonsoi'd Kinorohingan dot ongoinggoritan do miagal poddi tondu' dit oinggorit tomod do tontok di mogkosusu .
45008023	Om okon i' ko' iri ngai' no i winonsoi'd Kinorohingan o mingodoi ; nga' iyati' piya nga' mingodoi i' dot id suang do ginawo toko' . Nakaramit toko' no daa di Rusod do Kinorohingan , i nipuhawang do Kinorohingan di koiso' i' kopio , nga' magandad kasai' toko' pod Kinorohingan do popoidu' kopio do tinan toko' om poposiliu dati' do tangaanak dau .
45008024	Napasi toko' iddi tu' minogondos toko' i' di soro-sorohon toko' . Nga' ondung nokito toko' no i soro-sorohon toko'ddi , om okon noddi ko' soro-sorohon pori : Tu' isai po daa o morou-sorou di nokito dau ?
45008025	Nga' ondung mogondos toko' di soroho-sorohon toko' , om it a' toko' po nokito , om polonuton toko' nopondo o ginawo do magandad diri .
45008026	Om iyo nogiddi i Rusod do Kinorohingan do rumikot do mongoi ponulung dati' do tontok dit oluhoi toko' . Tu' a' toko' i' koilo ondung poingkuro o ralan toko'd sumambayang ; om iri nopondo Rusod o rumikot dot id Kinorohingan do mogobi' dati' do mokianu , om mikuwo'd lumangad tomod iyau do mokianu gisom dot a' no milo'd susuyon i kalangadan dau .
45008027	Om Kinorohingan indo , i koilo dot id suang do ginawo'd tulun o kosuhut do pokionuon di Rusod diri ; tu' iri nopo Rusod diri om iri i tulun di songonuon do Kinorohingan o kopokionuan dau , om miontok do korohian do Kinorohingan i pokionuon dau .
45008028	Oilaan toko' i' do Kinorohingan o monongkoilo do koinsanai'd nunu nopo , gisom do poporikot i' iyau dit osonong dot id tulun dit osianan dau , i linohou dau do miontok di natantu' mantad dau .
45008029	Iri nopo i nongopili' do Kinorohingan , om natantu' mantad no di timpuun i' do miyo di Tanak dau , i Yesus Kristus . Om iri noddi i Tanak diri o nosiliu'd kotuahan dot id pogialatan dot ogumu' o mogiobpinai .
45008030	Om iyo noddi o Kinorohingan do momolohou di tulun di natantu' mantad dau do mantad di timpuun i' , om pinoulud dau kawagu dot id dau i tulun di nongolohou dau'ddi . Om iri nopo i nokoulud kawagu'd Kinorohingan dot id dau , om kaanu nod tintanga' di kagayaan dau .
45008031	Nunu poddi o poboroson do pasal ngai'ddi ? Ondung mogobi' o Kinorohingan dati' , om isai po o kasaap dati' ?
45008032	Iri piya i Tanak dau nga' a' i' dau pinusus , suwai ko' patahako' nopo dau do maan do koinsanangan ngai' toko' ; om a' nogi' tuu'ndo dau patahakon ngai' i suwai ko' iri ?
45008033	Isai po o milo'd papasala' dati' , iyati' i tulun di nopili' do Kinorohingan , ondung Kinorohingan o pinopoboros dot aiso' o sala' toko' ?
45008034	Haro tuu o tulun do papasala' dati' ? I Kristus Yesus indo o mogobi' dati' ! Iyau no i napatai , om iyau nogi' kopio i napasi kawagu do mantad id kapatayon om i pointalad do Kinorohingan do hiri'd kinoiyonon di kikuasa' .
45008035	Haro tuu o mangantob di Kristus dot osianan dati' ? Milo tuu do mangantob dau o kosusaan , ko' koinggoritan , ko' kolousanan , ko' komosikinan , ko' koligagaanan , ko' kapatayon po ?
45008036	Nokotulis no dot id suang do Buuk do Kinorohingan o boros do poingkaa , “ Monongodou-ngodou nopo iyahai dot id suang do koligagaanan do patayon dot iya' o kapamatayan . Om iyoon po iyahai di dumba' di potisumbolion no , ” ka .
45008037	Amu' ! Suwai ko' kaanu nogindo iyahai'd kamanangan dit agayo dot id suang ngai'ddi , dot iyau it osianan dahai o papamanang dahai !
45008038	Tu' monongkuyaan oku i' kopio do hiti nopod pointongkop diti pomogunan om kapatayon piya ko' koposion , om moloikat ko' pomorinta' , om i korolosi do dinondo ko' i korolosi do koimbagu ko' it ongokoris do suwai ko' iri ;
45008039	om i hilo'd tawan , ko' i hiti'd pomogunan ko' nunu nopo i suwai , nga' aiso' i' o kaantob do Kinorohingan dot osianan dati' , do miagal di nokointalang dau do pinointalang di Kristus Yesus , i Tuhan toko' .
45009001	Iti nopo poboroson ku'dti om otopot i' tu' Kristus no o sanganu doho' . A' oku i' mongudut . Om kopurimanan do ginawo ku di porintaon do Rusod do Kinorohingan nga' sumokodung i' do popogirot do ginawo ku dot otopot iti boros ku .
45009002	Tumongob tomod oku om oudipon o ginawo ku ,
45009003	do kosorou di piro-piro o tobpinai ku di sompi' ko' bansa' ku . Om uhang ku i' do papalan oku'd Kinorohingan om potongkiadon oku do mantad id Kristus , dot iyolo' o kopongiyo'ddian .
45009004	Iyolo' no i tulun di nopili' om i siniliu'd Kinorohingan do tangaanak dau , om pinointalang dau o sinundu dau dot id diyolo' . Om minomonsoi iyau do tumpongo dot id diyolo' om nonuan dau iyolo' di Tourat . Om sinunudan iyolo'd Kinorohingan do ralan diyolo' do sumambayang om naanu ngai' no diyolo' i batos dau .
45009005	Iyolo' nopo om sinakagon i' di komolohingan toko' . Om i Kristus nga' mantad i' dot id bansa' diyolo' dot id pagantangan do tulun . Om iyau no it id sawat kopio ko' koinsanai diyolo' . Royohon no o Kinorohingan do gisom dot alaid ! Amin .
45009006	A' oku i' momoros dot a' nabayaan i batos do Kinorohingan ; nga' okon i' ko' oinsanan o tulun dot Israil do tulun di nopili'd Kinorohingan .
45009007	Okon i' ko' oinsanan i sinakagon di Abraham do tangaanak do Kinorohingan . Tu' boros kad Kinorohingan dot id di Abraham , “ Iri no i sinakagon di Isak o roitan do sinakagon nu , ” ka .
45009008	Komoyon nopoddi nga' iri no i sinakagon di Abraham di nosusu dot i batos do Kinorohingan o nokosusu-susuan ot osiliu do tangaanak do Kinorohingan ; om okon i' ko' oinsanan i sinakagon dau .
45009009	Tu' poingkaa o batos do Kinorohingan , “ Orikot nopondo i maso di natantu' mantad , om gumuli' oku nondo kawagu , om kianak nondo i Sara dot iso' o kusai , ” ka .
45009010	Om okon i' ko' iri noo . Tu' paganak no i Robika do duwo o kusai , om iso - iso' i' o tapa' diyolo' , dot i Isak i taki-aki toko' .
45009011	Di nopo dit a' po nosusu i duwo o tanak diri , om natantu' mantad nod Kinorohingan i pilion dau . Iri nopo i pinili' do Kinorohingan diri om okon i' ko' i milo'd tulun do wonsoyon o pinoimpahan , suwai ko' pinoimpahan nopo om i lolohou'd Kinorohingan . Tu' nopo dit a' po goduwo milo i tanak do kusai di Robika'ddi do momonsoi dit osonong ko' it araat ,
45009012	om nokoboros nod Kinorohingan dot id di Robika o poingkaa , “ Iri nondo it id dotuo o mogobi-obi' dit id domulok , ” ka .
45009013	Om nokotulis dot id suang do Buuk do Kinorohingan do pinoboros do Kinorohingan o poingkaa , “ Osianan oku di Yakub , nga' araatan oku i' di Isau , ” ka .
45009014	Iyo nopoddi om nunu poddi o poboroson toko' ? A' tuu otulid i winonsoi'd Kinorohingan diri ? Nga' atantu' no dot otulid i' i winonsoi'd Kinorohingan !
45009015	Tu' boros kad Kinorohingan dot id di Musa , “ Insianan ku indo i tulun dit insianan ku ; om olisiu oku di tulun di kolisihan ku , ” ka .
45009016	Iyo nopoddi , om iri nopo i wonsoyon do Kinorohingan om okon i' ko' i kagayaan do ginawo'd tulun ko' i wonsoyon do tulun o maan dau'd poimpahan , suwai ko' mantad i' do kosianan do Kinorohingan dot id tulun di pilion dau .
45009017	Tu' nokotulis i' dot id suang do Buuk do Kinorohingan o poingkaa , “ Boros kad Kinorohingan dot id Raja' do Masir , ‘ Kinoponilihan ku nopo diya' do raja' om wayaan ku do pointalang do kuasa' ku , om kabantug indo o ngaran ku do pointongkop diti pomogunan , ’ ka dau , ” ka .
45009018	Iyo nopoddi om osianan i' o Kinorohingan dot id isai nopo o tulun di kosianan dau . Om pokodohon do Kinorohingan o ginawo dot isai nopo o tulun di pokodohon dau o ginawo .
45009019	Iyo nopoddi , om moro-boros ko no dotindo doho' do poingkaa , “ Iyo nopoddi om nokuro tu' pasalaon kasai' pod Kinorohingan o tulun ? Tu' iso' pod tulun nga' aiso' no o koodu do korohian do Kinorohingan , ” ka .
45009020	Nga' , tobpinai ! Iya' nopo om tulun i' toomod . Om a' ko' i' koino-ino do sumurilog do Kinorohingan ! Milo toi i kuron do monguhot di tulun di minomorun dau dot , “ Nokuro tu' iyo'dti o pinomonsoi nu doho' ? ” ka .
45009021	A' toi kikuasa' i' i tulun di momorun di kuron do momorun di lagit do poingkuro nopo o korohian dau ? Sombulugu' nopo o tana' om milo i' di tulun di gompomorun do worunon do duwo o kuron di misuayan : iso' ot osonong , om iso' ot a' songkuro o kosonongo' .
45009022	Om iyo nogiddi i wonsoyon do Kinorohingan . Pourobuson no daa kopio dau o kototogod dau om popokito iyau do kuasa' dau . Nga' alanut i' o ginawo dau dot id toguang ngai' di tulun dit apatut dau do hukuman tu' pinopotogod i' iyolo' dau .
45009023	Om orohian o Kinorohingan do popointalang dot id dati' di kosimbayanan dit a' ogina-gina' , i patahakon dau dot id dati' , i kosianan dau . Om nokosodia' toko' no dau do rumamit di kosimbayanan diri .
45009024	Iyati' no i nolohou dau , om okon i' ko' mantad no dot id tulun do Yohudi , nga' mantad nogi' dit okon ko' Yohudi .
45009025	Tu' nokoboros no o Kinorohingan dot id suang do buuk di Nabi Hosia , do poingkaa , “ Iri nopo tulun dit okon ko' tulun di songonuon ku , om roitan nondo do , ‘ Tulun di doho'd songonuon ! ’ ka . Iri nopo bansa' dit a' ku kosianan , om roitan nondo do , ‘ Kosianan ku , ’ ka .
45009026	Om hiri nopondod kinoiyonon di binarasan o tulun dot , ‘ Okon kou i' ko' tulun di songonuon ku , ’ ka , om hiri nogindo do roitan i tulun diri do tangaanak do Kinorohingan di poimpasi , ” ka .
45009027	Om nokoinod no kopio di Nabi Yosaya , o pinomoros dau do pasal di bansa' dot Israil do poingkaa , “ Mulong piya dot iyo di pasir do hilo'd rahat o kogumuon di tulun dot Israil , nga' okuri' indo ot apasi ;
45009028	tu' oruhai no o Tuhan do paparatu' do hukuman dot id pointongkop diti pomogunan , ” ka .
45009029	Om minomoros po i Yosaya do poingkaa , “ Ondung a' daa pinopoolu' o Kinorohingan it Osundu Kopio do sinakagon toko' , om atantu' no do noinsanan toko' no daa do nokoiyo do bandar do Sodom om Gomora , ” ka .
45009030	Om kootuson nopoddi nga' poingkaa : Iri nopo tulun dit okon ko' Yohudi om a' i' tuminotos do monokiulud do Kinorohingan . Nga' pinoulud iddi kawagu iyolo'd Kinorohingan dot id dau tu' minonongkuyaan i' iyolo' .
45009031	Nga' iri nopo i tulun do Yohudi om tumotos tomod i' daa do mumboyo' di toturan om koulud i' kawagu iyolo' dot id Kinorohingan . Nga' a' i' iyolo' milo do minulud dot id dau .
45009032	Nokuro tu' a' iddi iyolo' nokoulud dot id Kinorohingan ? A' pogi' iyolo' nokoulud nga' okon i' ko' i kotumbayaan diyolo' dot id Kinorohingan o ralan diyolo' do monokiulud , suwai ko' iri i' i wonsoyon diyolo' . Om gowoi poddi om nakasadu iyolo' di “ Watu do Kosoduwon ” .
45009033	Om poingkaa o nokotulis do pasal di watu'ddi dot id suang do Buuk do Kinorohingan , “ Ilaai no dokoyu . Do nokoiliu ku no ot iso' o watu do hilo'd Sion , i watu di kososoduwon do tulun , i watu dit agayo do kototohubon do tulun . Nga' iri nopo tulun di monongkuyaan dau om a' no oiman-iman , ” ka .
45010001	Oi tobpinai-tobpinai ku ! Orohian oku no kopio dot apasi i bansa' ku . Om magayi-ayi' oku no kopio'd ginawo do sumambayang dot id Kinorohingan do bagi' diyolo' .
45010002	Katama' oku i' do momoros dot aparu' i' kopio iyolo'd sumambayang dot id Kinorohingan . Nga' iri nopo koporuo' diyolo'ddi om a' i' poingimpou di toilaan do mantad id Kinorohingan .
45010003	A' i' iyolo' koilo di ralan do Kinorohingan do popoulud kawagu'd tulun dot id dau . Om tumanud nopo iyolo' di diyolo'd ralan do mulud dot id Kinorohingan , om a' nogi' tumanud di ralan di pinotuduk do Kinorohingan .
45010004	Nopongo no di Kristus o paantakan di Tourat , om nopupusan noddi o kuasa'ddi . Om kaa pogi'ddi do pointikid-tikid do tulun di monongkuyaan di Kristus om koulud no kawagu dot id Kinorohingan .
45010005	Nokotulis no di Musa dot iri nopo tulun di mulud dot id Kinorohingan dot i Tourat o poimpahan do monokiulud , om apasi indo i tulun diri tu' mumboyo' i' iyau di Tourat .
45010006	Nga' iri nopondo kotumbayaan dot id Kinorohingan o poimpahan do tulun do monokiulud do Kinorohingan , om poingkaa o pinoboros dot id suang do Buuk do Kinorohingan , “ Kada' kou no ponguhot dot id suang do ginawo dokoyu do poingkaa , ‘ Isai nondo o minsawat do hilo'd surga ? ’ ka . ( Komoyon nopo om mongoi polintuhun di Kristus ) ,
45010007	ko' monguhot dot , ‘ Isai nondo o lumintuhun do hilo'd pomogunan do tulun do napatai ? ’ ka . ( Komoyon nopo om mongoi pamasi di Kristus do mantad id kapatayon ) , ” ka .
45010008	Komoyon nopoddi nga' poingkaa , “ Id somok no kopio dokoyu i habar do mantad id Kinorohingan ; hino nod kabang dokoyu om id suang nod ginawo dokoyu , ” ka . Om iri no i habar do popinsusuyon dahai ; i habar do momisunud do mositi' nod monongkuyaan o tulun di Yesus Kristus .
45010009	Tu' ondung poboroson nu dot okunon nu do , “ Tuhan , i Yesus , ” om monongkuyaan ko dot id suang do ginawo nu do pinasi do Kinorohingan i Yesus do mantad id kapatayon , om apasi ko no .
45010010	Tu' ginawo id tulun o totumbayaan , gisom do romiton iyau'd Kinorohingan tu' nokoulud no iyau dot id Kinorohingan . Om poboroson do tulun diri do mangakun iyau dot otumbayaan , gisom dot apasi nondo iyau .
45010011	Nokotulis no dot id suang do Buuk do Kinorohingan o poingkaa , “ Tulun nopo di monongkuyaan om a' no oiman-iman , ” ka .
45010012	Komoyon nopoddi om oinsanan nopo o tulun , tu' aiso' i' o pisuayan dot id pialatan do tulun do Yohudi om it okon ko' Yohudi . Iso' noo o Kinorohingan do Tuhan do koinsanai'd tulun . Om manahak i' iyau do barakat do gisom dot a' aayi-ayi' dot id koinsanai'd tulun di mokitulung dau .
45010013	Om nokotulis dot id suang do Buuk do Kinorohingan o poingkaa , “ Koinsanai'd tulun di lumohou'd Tuhan om apasi no , ” ka .
45010014	Nga' poingkuro daa o tulun do lumohou'd Tuhan dot a' po iyolo' monongkuyaan ? Om poingkuro daa iyolo' do monongkuyaan do Tuhan dot a' po iyolo' korongou do pasal dau ? Om poingkuro daa iyolo' do korongou do pasal do Tuhan , ondung aiso' o mongoi pomisunud diyolo' ?
45010015	Om poingkuro daa o tulun do mongoi poposunud do habar diri , ondung a' iyolo' suhuon ? Nokotulis no o poingkaa dot id suang do Buuk do Kinorohingan , “ Osonong no kopio o korikatan di tulun di mongigit do Habar dot Osonong do mantad id Kinorohingan ! ” ka .
45010016	Nga' a' i' oinsanan o tulun do rumamit di Habar dot Osonong diri . Tu' boros ka di Yosaya , “ Tuhan , isai daa o monongkuyaan di pinosusui dahai ? ” ka .
45010017	Om kaa pogi' do monongkuyaan nopo o tulun di habar om , korongou iyolo' di habar , om norongou pogi' i habar nga' haro i' o tulun do minongoi popinsusui do pasal do Kristus .
45010018	Nga' muhot oku : A' kopio toi iyolo' nokorongou di habar diri ? Atantu' no do nokorongou i' ! Tu' nokotulis i' dot id suang do Buuk do Kinorohingan o poingkaa , “ Nokotongkop no do hiti'd pomogunan o boros diyolo' , om nokorikot nod hilo'd tisan do tana' o boros diyolo' , ” ka .
45010019	Om muhot oku po kawagu : A' po tuu nokoilo i bansa'd Israil do pasal diri ? Pologoson po i Musa do mogulu do monimbar diti tuhoton . Boros kad Musa , “ Poingkaa o boros do Kinorohingan , ‘ Poosolon ku nondo iyokoyu dot iso' o bansa' dit okon i' daa ko' bansa' kopio , om potogodon ku nondo iyokoyu dot iso' o bansa' di basug , ’ ka dau , ” kad Musa .
45010020	Om nakatama' kopio i Yosaya do minomoros do poingkaa , “ Poingkaa o boros do Kinorohingan , ‘ Iri nopo tulun dit a' minogihum doho' , om nokosolowot nogi' doho' ; om minintalang oku dot id tulun dit a' mininguhot do pasal doho' , ’ ka , ” ka di Yosaya .
45010021	Nga' boros ka di Yosaya dot i bansa' dot Israil o komoyon , “ Poingkaa o boros do Kinorohingan , ‘ Monongodou-ngodou oku nopo do mingkapoi do momolohou do bansa' dit okodou o ginawo om it a' obintanud , ’ ka , ” ka dau .
45011001	Monguhot oku po : Nakataam no tuu kopio'd Kinorohingan i tulun di songonuon dau ? Atantu' nod a' i' ! Iyoho' piya nga' bansa' i' dot Israil di sinakagon di Abraham , om mantad oku id payat di Binyamin .
45011002	A' i' kopio ! A' id Kinorohingan pataamon i tulun dau di nopili' mantad dau di gulu po . Koilo kou i' , oi tobpinai-tobpinai , di nokotulis dot id suang do Buuk do Kinorohingan dot i Ilia o komoyon , do tontok di pinosunud dau dot id Kinorohingan o pasal dot Israil . Boros ka di Ilia ,
45011003	“ Oi Tuhan , nangapatai nod tulun i piro-piro o nabi do boros nu om nangaraag diyolo' i tiyonon do papatahak do porsombahan di sumbolion dot id diya' . Iso' oku po do noolu' , om iyoho' nga' pokipapatayan no diyolo' , ” ka dau .
45011004	Nunu kad nisimbar do Kinorohingan dot id di Ilia ? Boros kad Kinorohingan do suminimbar , “ Nokoolu' ku no o turu' noribu o tulun di doho'd songonuon . Om a' i' iyolo' insan koumbal do tumuku' dot id Baal , i tingolig diri , ” ka dau .
45011005	Om baino' nga' iyo iddi : Haro i' o tulun dot okuuri' do nopili'd Kinorohingan dot i kosianan dau o kinopomilian dau .
45011006	Om pinili' pogi' dau iyolo' nga' mantad i' do kosianan dau om okon i' ko' i winonsoi diyolo' o kinopomilian . Tu' ondung i wonsoyon do tulun o kinopomilian do Kinorohingan diyolo' , om iri nopoddi kosianan do Kinorohingan diri om okon noddi ko' kosianan dit otopot kopio .
45011007	Iyo nopoddi , om poingkuro poo ? A' i' i tulun dot Israil nakaanu di tihumon diyolo' . Iri nopo nakaanu'ddi om okuri' i' kopio , iri no i tulun di nopili'd Kinorohingan . Iri ngai' nopo i suwai om kuminodou ngai' o ginawo do nokorongou di lolohou'd Kinorohingan .
45011008	Tu' nokotulis no dot id suang do Buuk do Kinorohingan o poingkaa , “ Pinabasug do Kinorohingan o ginawo om pomusarahan diyolo' ; om gisom piya do dinondo nga' a' i' kokito o mato diyolo' om a' korongou o tolingo diyolo' , ” ka .
45011009	Om boros ka kawagu di Daud , “ Pologoson nopo dot osiliu'd lawa' di kosulungon diyolo' i poginakanan diyolo' , om osiliu iri do luang di korotuon om kapatayon diyolo' !
45011010	Pologoson nopo dot otuong o tokito diyolo' om a' i' iyolo' kokito ; om pologoson nopo dot ongotongkud iyolo' dot ouruan dot oinggorit do gisom dot alaid , ” ka .
45011011	Monguhot oku po kawagu : Aratu' nopo i tulun do Yohudi om pamatai tuu diyolo' iri ? Amu' , a' i' kopio ! Nga' pinasi nogiddi i tulun dit okon ko' Yohudi , om mosol indo i tulun do Yohudi diyolo' .
45011012	Binarakatan diri'd Kinorohingan i tulun do suwai do hiti'd pomogunan tu' nokowonsoi id dusa i tulun do Yohudi , om i komosikino' diyolo' do don rusod o pinoporikot do barakat dot ogumu' dot id tulun dit okon ko' Yohudi . Om okon-okon po daa'ndo do koulud kawagu o tulun do Yohudi dot id Kinorohingan ; nga' atantu' no dot agayo-gayo o barakat do patahakon do Kinorohingan dot id diyolo' .
45011013	Dinondo nodti om moro-boros oku dot id dokoyu , oi tobpinai-tobpinai ku dit okon ko' Yohudi ! Solinaid nopodti , om poinggoyoon tomod ku i' o karaja' ku di dong rasul dot id tulun dit okon ko' Yohudi .
45011014	Om mogondos oku nopo do koponingkau oku daa do ginawo di bansa' ku , gisom do mosol nondo iyolo' , om apasi i' daa'ndo o wookon diyolo' .
45011015	Tu' tontok di niadaan do Kinorohingan iyolo' , om koulud noddi dot id Kinorohingan o tulun do hiti'd pomogunan ; om okon-okon po daa'ndo dot aramit do Kinorohingan i tulun do Yohudi ! Atantu' no dot iyo pondo iyolo' do tulun di napatai do noposian kawagu !
45011016	Ondung nakatahak dot id Kinorohingan o sangkabing o roti dit id gulu kobingo' , om komoyon nopoddi nga' noinsanan no i roti do nakatahak dot id Kinorohingan . Om ondung Kinorohingan o sanganu di gamut do kayu , om komoyon nopoddi nga' iyau no o sanganu ngai' di raan .
45011017	Tinipu' o piro-piro di raan di guas do saitun i poiyaan di tulun do Yohudi . Om hiri nopoddid kinotipuan om pinokowinan di raan do guas do saitun di hilo'd gouton , i poiyaan di tulun dit okon ko' Yohudi . Om pinakawin ko'ddi do hiri , om kopuriman ko i' do koinsanai dit ongosonong do mantad id koposi-posion di don rusod di tulun do Yohudi .
45011018	Iyo nopoddi om kada' dokoyu ulak-ulakai i nongoidu' do miagal di raan do tinipu' . Mositi' no dot ahandaman dokoyu dot iyokoyu nopo om raan no toomod . Om okon i' ko' i raan o paakan di gamut , suwai ko' i gamut o paakan di raan .
45011019	Nga' momoros ko no doti' daa'ndo dot , “ Oo , nga' kinoponipuan nopo di raan om papakawin doho' dot id guas diri ! ” ka nu doti' daa'ndo .
45011020	Otopot nogi' iri . Nga' pinataam pogi' iyolo' nga' gama' i' dot a' iyolo' minonongkuyaan , om iya' no om rinamit ko pogi' nga' minonongkuyaan ko i' . Om kada' nogi' kopio pinggaya-gayaai iti ; suwai ko' apatut nogi' dot ooris ko .
45011021	Tu' ondung a' o Kinorohingan noupus do pinapataam di tulun do Yohudi , i miagal di raan mantad diri , om kada' nogi' soroho' dot oupus iyau diya' om a' sipataam diya' !
45011022	Om hiti nod oilaan toko' dot a' ogina-gina' o kosonongo'd Kinorohingan om a' ogina-gina' o kototogod dau . Otogod no kopio iyau di tulun di momonsoi'd dusa , nga' osonong i' iyau dot id diya' ondung momonsoi kasai' ko no di korohian dau , gisom dot osianan nondo iyau diya' ! Nga' ondung amu' , om iya' nga' pataamon indo .
45011023	Om iri no i tulun do Yohudi , om ondung tumingkod iyolo' di kowoyo-woyoo' diyolo' dot a' monongkuyaan , om romiton indo kawagu iyolo'd Kinorohingan , tu' kikuasa' i' o Kinorohingan do mamaramit kawagu diyolo' .
45011024	Iya' nopo tu' okon ko' tulun do Yohudi om miagal-agal di raan do guas do saitun di hilo'd gouton . Om ondung milo ko iya' do pokowinon di guas do saitun di pigompian , it okon ko' diya' mantad do guas , om okon-okon pondo i tulun do Yohudi , i pinoiyo do raan di guas do saitun di pigompian diri . Atantu' no dot osonong-sonong o Kinorohingan do popoguli' kawagu diyolo' do hiri'd guas mantad do saitun diri .
45011025	Oi tobpinai-tobpinai ku ! Mogondos oku nopo dot a' kou momusorou do nongoilaan ngai' dokoyu iri . Tu' haro i' i korohian do Kinorohingan , nga' a' po noilaan do tulun . Om orohian oku do koilo kou'ddi ; iri no tu' : kumodou indo o ginawo do wookon di tulun do Yohudi , nga' iri nopondo kowoyo-woyoo' diyolo' dot okodou o ginawo om a' i' potilombus , suwai ko' gisom no do korikot ngai' dot id Kinorohingan i tulun dot okon ko' Yohudi .
45011026	Om iyo noddi dot apasi ngai' o tulun do Yohudi . Tu' nokotulis no dot id suang do Buuk do Kinorohingan o poingkaa , “ Rumikot nondo i Raja' do Gampamasi do mantad hilo'd Sion , tonuson ngai' nondo dau i karaato' di sinakagon di Yakub .
45011027	Pogiroton ku nondo iti tumpongo dot id diyolo' do tontok dit ompunan ku o dusa diyolo' , ” ka .
45011028	Nosiliu'ddi i tulun do Yohudi do pisangod do Kinorohingan , tu' a' i' iyolo' ruminamit di Habar dot Osonong do mantad id Kinorohingan ; nga' iri nogiddi o nosiliu do kountungan dokoyu it okon ko' tulun do Yohudi . Nga' kosianan kasai' id Kinorohingan i tulun do Yohudi , tu' pinili' i' iyolo'd Kinorohingan , om osorou dau i taki-aki diyolo' .
45011029	Tu' ondung momili' o Kinorohingan do tulun om mamarakat iyau do tulun diri , om a' no insan do monimban kawagu o Kinorohingan di winonsoi dau .
45011030	Di nopo di gulu po om a' kou i' iyokoyu , i tulun dot okon ko' Yohudi , minumboyo' do boros do Kinorohingan . Nga' baino' noddi om nokoboros nod Kinorohingan do nokoidu' kou no do mantad id kasalaan , tu' a' i' minumboyo' i tulun do Yohudi .
45011031	Om iti tulun do Yohudi nga' iyo nogiddi . Tu' a' iyolo' mumboyo' do boros do Kinorohingan do dinondo poo , om koidu' kou i' iyokoyu do mantad id kasalaan . Nga' iyolo' piya'ndo nga' koidu' i' do mantad id kasalaan do koimbagu .
45011032	Tu' pologoso' nopod Kinorohingan o koinsanai'd tulun dot oporinta' di korohian dot a' mumboyo' , om kointalang indo dau o kosianan dau dot id koinsanai diyolo' .
45011033	A' no kopio ogina-gina' o kakayao' do Kinorohingan ! Om aralom kopio o toilaan om it osuhutan dau ! Isai po daa o kosuhut di natantu' dau do wonsoyon dau ? Isai po daa o kosuhut di kowoyo-woyoo' dau'd kumaraja' ?
45011034	Nokotulis no dot id suang do Buuk do Kinorohingan o poingkaa , “ Isai poo o koilo do pomusarahan do Tuhan ? Isai poo o milo do monosihat dau ?
45011035	Isai daa o nokoumbal do minanahak do Tuhan do nunu nopo gisom do milo do mokisomuli' dau ? ” ka .
45011036	Kinorohingan no o minomonsoi do koinsanai'd nunu nopo . Koinsanai'ddi om mantad ngai' i' dot id Kinorohingan om dong Kinorohingan ngai'ddi . Royohon no o Kinorohingan do gisom do poingompus ! Amin .
45012001	Oi tobpinai-tobpinai ku ! Osonong no kopio o Kinorohingan dot id dati' . Om iri no o koponuhuan kopio ku dokoyu do papatahak do koposi-posion dokoyu dot id Kinorohingan do sumiliu'd porsombahan di poimpasi di potobilangon do maan do dong Kinorohingan , om i kohubayaan kopio dau . Iyo noddi o ralan dokoyu do sumambayang dot id Kinorohingan di koontok kopio .
45012002	Kada' kou kopio tanud di koubasan diti pomogunan . Pologoson no o Kinorohingan do popoinwagu do kowoyo-woyoon dokoyu , om kosimban kou i' . Om milo kou indo do mongilo do korohian do Kinorohingan , iri no it osonong om i kohubayaan dau om it aiso' no o koiyo do kosonongo' .
45012003	Noonuan oku nod Kinorohingan do nipuhawang . Om iri no o koponosihatan ku ngai' dokoyu , oi tobpinai-tobpinai ku . Kada' kou kadalaai do minggayo-gayo , suwai ko' pokosuhat-suhatanon i' o pogogontong do kosonongo' do dau'd kowoyo-woyoo' do miontok dit otopot . Posiribaon o ginawo do mongilo'd kosonongo' do dau'd kowoyo-woyoo' , om sompori-pori do mongilo'd kosonongo' do dau'd kowoyo-woyoo' do tumanud di komilaan do pinatahak do Kinorohingan dot id dau tu' monongkuyaan i' iyau di Yesus .
45012004	Tinan toko' nopo om ogumu' o pakakas . Om pointikid-tikid di pakakas diri nga' haro ngai' nopo o karaja' .
45012005	Om iyati' nga' iyo nogiddi . Mulong piya dot ogumu' toko' , nga' iso-iso' i' o tinan toko' tu' nokoiso' toko' no dot id Kristus . Om mogiiso' toko' tu' pakakas ngai' toko' i' dot iso' o tinan .
45012006	Noonuan ngai' toko' nod mogisuayan o nipuhawang do kumaraja' . Om Kinorohingan i' o pinapatahak ngai'ddi dot id dati' do tumanud di kosianan dau . Iyo nopoddi om mositi' nod pakayon ngai' toko' i nipuhawang diri . Iri nopo tulun di noonuan do nipuhawang do popinsusui di habar do mantad id Kinorohingan , om mositi' nod popinsusui iyau di habar do mantad id Kinorohingan diri do tumanud di komiloo' dau .
45012007	Iri nopo tulun di noonuan do nipuhawang do monulung do tulun do suwai , om mositi' nod monulung . Iri nopo tulun di noonuan do nipuhawang do monuduk , om mositi' nod monuduk .
45012008	Iri nopo tulun di noonuan do nipuhawang do monginsasamod om mongodsuur do tulun do suwai , om mositi' nod monginsasamod om mongodsuur . Iri no tulun di noonuan do nipuhawang do manahak do tulun do suwai do nunu nopo i haro dot id dau , om mositi' nod momonsoi do miagal diri dot otopot-topot kopio o ginawo do momuhawang . Iri nopo tulun di noonuan do nipuhawang do sumiliu'd boyoon , om mositi' nod otorodok do momoyo' . Iri nopo tulun di noonuan do nipuhawang do monginsian do tulun do suwai , om mositi' nod momonsoi do miagal diri do mikuwo'd osonong o ginawo .
45012009	Mositi' nod osianan kou do mikuwo'd iso-iso' kopio o ginawo'd osianan . Karaatai kou no dit araat , om anggamai no kopio dokoyu it osonong .
45012010	Mogiinsian-sian kou no , do miagal di mogiobpinai dot id suang dot iso' o sompiiyon , om mogisogulu-gulu kou nod sumuwau .
45012011	Kumaparu' kou nod kumaraja' , kada' kou kakaul . Momonsoi kou nod karaja' di don Tuhan do mikuwo'd kokorisan do mantad id Rusod do Kinorohingan .
45012012	Mogondos kou nod Tuhan do mikuwo'd otood o ginawo , om polonuton nopo o ginawo dot id suang do kosusaan , om tumorodok kou nod sumambayang .
45012013	Uhup kou nod monulung di tulun do Kristian di haro o kokurangan , om romiton no dokoyu dot id walai dokoyu i tulun di notumbayaan di dokoyu'd kinotumbayaan dot a' piya dokoyu iyolo' otutunan , do mikuwo'd osonong o ginawo .
45012014	Pokibarakatan no dokoyu'd Kinorohingan i tulun dit orongit dot id dokoyu . Pokibarakatan no kopio dokoyu iyolo'd Kinorohingan , om kada' kou nogi' pomopol .
45012015	Tumonggoi kou nod otood do tontok dit id sugku' di tulun dot ongotood , om tumonggoi kou'd mihad do tontok dit id sugku' di tulun di mihad .
45012016	Mogiuulud kou no . Kada' kou kasawat o ginawo , suwai ko' miyo kou nopo di tulun dit osiriba' o pangkat . Kada' dokoyu soroho' dot aralom o toilaan dokoyu ko' mantad di toilaan kopio dokoyu .
45012017	Ondung araat o wonsoyon do tulun dot id dokoyu , om kada' dokoyu iyolo' suliai dit araat . Wonsoyon no dokoyu it osonong dot id pagantangan do koinsanai'd tulun .
45012018	Iyokoyu nopo , om tumotos kou no kopio do monokiulud do koinsanai'd tulun .
45012019	Oi tobpinai-tobpinai ku ! Kada' kou nogi' kopio suli' , suwai ko' pologoson nopod Kinorohingan o momohukum . Tu' nokotulis i' dot id suang do Buuk do Kinorohingan o poingkaa , “ Iyoho' no o monuli' . Iyoho' nondo o momohukum dau , ” kad Tuhan .
45012020	Tu' ondung louson o pisangod dokoyu , om paakanon no dokoyu iyau , om ondung tuuhan iyau , om poinumon no dokoyu iyau . Tu' ondung momonsoi kou'd miagal diri , om iri no o pongintingayam dokoyu dau .
45012021	Kada' dokoyu pologoso' dot aala' kou dit araat , suwai ko' pologoso' nod aala' dokoyu di kosonongo' it araat .
45013001	Mositi' nod mumboyo' do porinta o pointikid-tikid do tulun , tu' aiso' i' o porinta dit okon ko' Kinorohingan o kinoonuan do kuasa' . Om iri nopo porinta do dinondo om tumanud i' di pinonuhuan do Kinorohingan o pamamakai dau di kuasa' dau .
45013002	Om kaa pogi' dot iri nopo tulun di sumaap do porinta , om miagal nopod sumaap di natantu' mantad do Kinorohingan . Om tulun nopod miagal diri om ohukuman no .
45013003	Tu' iri nopo tulun di momonsoi dot osonong om a' i' minog dot ooris do porinta . Iri no i tulun dot araat o moddosi do porinta . Ondung orohian ko dot a' ooris do porinta , om mositi' nod momonsoi ko dit osonong , om arayou ko indo .
45013004	Tu' porinta nopo om susuhuon id Kinorohingan , om kumaraja' iyolo' do maan do koinsanangan nu . Nga' ondung momonsoi ko'd araat , om atantu' nod ooris ko'd porinta , tu' okon i' ko' maan toomod do kikuasa' o porinta do momohukum do tulun . Porinta nopo om susuhuon id Kinorohingan , i paparatu'd hukuman do mantad id Kinorohingan dot id tulun di momonsoi dot araat .
45013005	Om iri no o kotonudan nu'd boros do porinta — dot okon nopo ko' mada'd ohukuman , nga' tumanud nogi' di kopurimanan do ginawo nu .
45013006	Om iri no o kapambayaran dokoyu'd sukai , tu' porinta no o pagawai'd Kinorohingan do momonsoi'd karaja'dti .
45013007	Iyo nopoddi om pabayaron no dot id porinta it apatut do pabayaron nu . Om mambayar nod sukai , ondung haro no i sukayan nu ; om bayaran o lisin do haro no i lisinan nu . Podulon ngai' no it apatut nu'd podulon , om pusohon it apatut nu'd pusohon .
45013008	Kada' kou pongutang do nunu nopo dot id isai nopo , suwai ko' mogiutang - utang kou nogid kosianan . Tu' iri nopo tulun dit osianan do tulun do suwai , om katanud ngai' no di Tourat .
45013009	Tu' iri nopo toturan do tugama'd Yohudi di poingkaa : Kada' pagampahu' , kada' pamatai , kada' panakau , kada' korohiai do nunu nopo i dombokon ; iti ngai' nopo om i toturan do suwai , om notimung no dot id iso' noo o toturan do poingkaa , “ Kosianai nod tulun do suwai do miagal dot osianan ko do diya'd tinan , ” ka .
45013010	Iri nopo tulun dit osianan do tulun do suwai , om a' i' momonsoi dot araat dot id tulun diri : Komoyon nopoddi , om iri nopo tulun dit osianan do tulun do suwai om nakatanud ngai' no di ponudukan do Tourat .
45013011	Om suwai no ko' iri , om oilaan i' dokoyu'd dinondo no o maso do koposikan dokoyu . Tu' oruhai noddi kopio i maso do kopomosian do Kinorohingan dati'd baino' , ko' mantad di ponongkuyaai toko' i' .
45013012	Oruhai nod katalib o totuong ; om a' no alaid om anawau no . Om tumingkod toko' no kopio'd momonsoi di wowonsoyon do don totuong . Om mositi' nod monongrapo-rapo toko' di rapo-rapo do don tanawau .
45013013	Om mositi' nod momonsoi toko' di wowonsoyon di pusohon do tulun , i miagal di koubasanan do tulun do momonsoi do dangadau ; kada' kou kadalaai do moginakan om rumamai , om kada' kou pagawuk . Kada' kou pagampahu' , om posinondoton no dokoyu o kowoyo-woyoon . Kada' kou pogisosongkiwal , om kada' kou osol .
45013014	Pologoson no o Tuhan Yesus Kristus do manantu' dit apatut dokoyu'd wonsoyon . Om kada' kou tanud di kowoyo-woyoo'd tulun di kidusa do ponguru di korohian do tinan dokoyu .
45014001	Iri nopo tulun dit a' po haro o kotontuan kopio di ponongkuyaanan dau , om mositi' nod romiton kosonong-sonong dot id pogialatan dokoyu . Kada' kou ponokisongkiwal dau do pasal di dau'd ponongkuyaanan .
45014002	Haro i' o tulun do monongkuyaan do koino-ino iyau'd mangakan do nunu nopo . Nga' haro i' o tulun dit a' ogirot kopio o ponongkuyaanan do pasal diri ; tu' opurimanan dau do rarapaon noo o koino-ino dau'd akanon .
45014003	Iri nopo tulun di mangakan do nunu nopo om a' i' apatut do popoinsiriba-riba' di tulun di piro-piro no o taakanon di natantu' o kanon ; om iri tulun di mangakan di piro-piro noo o takanon di natantu' dot akanon , nga' a' i' apatut do papasala' di tulun di mangakan do nunu nopo , tu' naramit nod Kinorohingan i tulun diri .
45014004	Isai kopio ko toi tu' mongilo ko ondung kasala' ko' amu' i susuhuon do tulun do suwai ? Tu' aratu' piya ko' poingkakat i susuhuon diri nga' iri i tuan dau o monongkoilo . Om atantu' nod poingkakat i' i susuhuon diri , tu' milo i' o Tuhan do popoingkakat dau .
45014005	Haro i' o tulun do popoinggayo dot iso' o tadau ko' mantad di tadau'd suwai , om tulun nod suwai om oiyo nopo o tadau do kasarahan dau . Pologoson nopo o tulun do sompori-pori'd manantu' do dau'd korohian .
45014006	Iri nopo tulun di popoinggayo do piro-piro o tadau di natantu' , om pomusou i' do Tuhan o kopoinggayaan dau'ddi . Om iri tulun di mangakan do nunu nopo , nga' pomusou id Tuhan o kapangakanan dau'ddi , tu' mongunsikou i' iyau'd Kinorohingan di taakanon diri . Om iyo nogiddi i tulun di mangakan di taakanon no di natantu' o kanon ; iri tulun diri nga' momusou id Tuhan om mongunsikou iyau'd Kinorohingan .
45014007	Aiso' i' o tiso' dati' do poimpasi do dau nod tinan o koposian ; om aiso' o tiso' dati' do dau nod tinan o kapatayan .
45014008	Poimpasi toko' nga' momusou toko' id Tuhan . Om matai toko' nga' momusou toko' id Tuhan . Om poimpasi ko' poimpatai toko' nga' Tuhan no o sanganu dati' :
45014009	Napatai no o Kristus om napasi kawagu iyau . Om iri no o nokosilihan dau do Tuhan di tulun di songimpasi om iri nogi' i tulun di nangapatai no .
45014010	Iyo nopoddi , oi tobpinai-tobpinai , om nunu'ddi o kapasalaan nu di tobpinai nu dit oiyo dot iso-iso' o kinotumbayaan ? Om nokuro tu' poinsiriba-ribaon nu iyau ? Tumimbaba' ngai' toko' indod Kinorohingan do maan butusai .
45014011	Haro i' o nokotulis dot id suang do Buuk do Kinorohingan do poingkaa , “ Boros kad Tuhan , Otopot no kopio , do motud ngai' nopondod tumuku' dot id doho' o pointikid-tikid do tulun ; om mangakun ngai' o pointikid-tikid do tulun dot iyoho' o Kinorohingan , ” ka .
45014012	Iyo nopoddi om sompori-pori toko' nopondod monusui di dati'd winonsoi dot id Kinorohingan .
45014013	Iyo nopoddi om kada' toko' pogisala-sala' . Suwai ko' tumotos toko' nogi' dot a' momonsoi do nunu nopo i sumiliu'd pogumbalan om sumiliu'd korotuon dot id dusa dot isai nopo o tulun dit oiyo o kinotumbayaan .
45014014	Tu' iyoho' nopo di nokoiso' oku dot id Tuhan Yesus , om monongkuyaan oku no kopio dot aiso' i' o nunu nopo do sosomu' mantad . Nga' sosomu' indo'ri dot id tulun , dot ondung sorohon di tulun diri do sosomu' iri .
45014015	Nga' ondung pokoruol do ginawo'd tobpinai nu dit oiyo o kinotumbayaan it akanon nu , om iri nopo winonsoi nu'ddi om a' no poingimpou do kosianan . Ondung napatai o Kristus do suminowoli'd tulun diri , om kada' no patayo' i tulun diri dot i takanon nu o kapatai .
45014016	Om kaa pogi' do kada' pologoso' it osonong dot osorou nu , do sumiliu'd a' osonong do sorohon do tulun do suwai .
45014017	Tu' Pomorintaan nopod Kinorohingan om okon i' ko' kagait di takanon om i tinumon . Suwai ko' , iri nopo it agayo kopio om tumanud o tulun do korohian do Kinorohingan , om osimbayan o ginawo dau , om kaanu iyau do kataadan di patahakon di Rusod do Kinorohingan .
45014018	Iri nopo tulun di momonsoi'd karaja' do dong Kristus do miagal diri , om koposonong nod ginawo'd Kinorohingan om pusohon iyau'd tulun do suwai .
45014019	Iyo nopoddi om pokiwawansayan toko' nopo kopio om i popiulud kasai' om i popogirot do ginawo'd tulun do suwai .
45014020	Kada' nogi' pologoso' dot araag nu do taakanon , i winonsoi'd Kinorohingan . Tu' koinsanai'd taakanon om osonong ngai' i' dot akanon ; nga' ondung kowonsoi'd dusa o tulun do suwai dot it akanon nu o kobungou , om kasala' ko no .
45014021	Osonong nogi' dot a' mangakan do daging ko' a' monginum do waig dot anggur ko' a' momonsoi'd nunu nopo ondung iri no o kobungou di tobpinai nu dit iso-iso' o kinotumbayaan do momonsoi'd dusa .
45014022	Wonsoyon nopo i ponongkuyaan nu do koino-ino nu iya'd wonsoyon dot id toguang do Kinorohingan . Tu' olumaag no i tulun dit aiso' o kapanasalan do nakasala' iyau dot id nunu nopo i pokotopoton dau .
45014023	Nga' iri nopo tulun di mikoduwo o ginawo do mangakan dot iso' o bansa' do taakanon , om mangakan indod taakanon diri , om pasalaon nod Kinorohingan o tulun diri , tu' minomonsoi i' i tulun diri dit a' miontok di ponongkuyaanan dau do pasal dit otopot om i kasala' . Om nunu nopo i wonsoyon dot a' iso-iso' o ginawo'd momonsoi om dusa no .
45015001	Iyati' nopo i koilo no kopio ondung nunu i ponongkuyaanan toko' , om apatut nod polonuton nopo o ginawo dot id piro-piro o kawagatan do ginawo di tulun dit a' ogirot no o ponongkuyaanan . Kada' toko' popoinsonong do dati' nod ginawo .
45015002	Suwai ko' sompori-pori toko' nogid popoinsonong do ginawo di tobpinai toko'd suwai , om osiliu i' iri do koinsanangan dau , om kogirot indo o ponongkuyaanan dau .
45015003	Tu' i Kristus piya nga' a' i' minomusorou do dau'd koinsanangan . Om haro i' o nokotulis dot id suang do Buuk do Kinorohingan do poingkaa , “ Kountun ngai' nopo dot id doho' i pinongindaraat daa diya' , ” ka .
45015004	Iri ngai' nopo i songintulis dot id suang do Buuk do Kinorohingan om maan i' do ponuduk dati' : Tu' iri nopo ponudukan dot aanu toko' do mantad id Buuk do Kinorohingan om papalanut i' do ginawo toko' om popogirot , gisom do mogondos toko' nondod Kinorohingan .
45015005	Om Kinorohingan , i manahak do kolonuto'd ginawo om koinsasamadan dot id tulun , o pagandasan ku'd monulung dokoyu do popogiiso' do ginawo , do momit di winonsoi'd Kristus Yesus .
45015006	Om iso-iso' ngai' nopondo o ginawo dokoyu do mamarayou'd Kinorohingan , i Tapa' do Tuhan toko' , i Yesus Kristus .
45015007	Iyo nopoddi om pogirami-ramit kou no do mikuwo'd osonong o ginawo , do miagal di Kristus tu' minamaramit dokoyu do popoinggayo'd Kinorohingan .
45015008	Tu' , soroho' pogi' , nga' Kristus nopo om minogobi-obi' i' do tulun do Yohudi do popointalang dot otorodok o Kinorohingan do mamayaan do koinsanai di batos dau dot id taki-aki toko' .
45015009	I Yesus nga' nakabayayat nogi' di tulun dot okon ko' Yohudi do popoinggayo'd Kinorohingan tu' osonong kopio i' iyau dot id diyolo' . Om haro i' o nokotulis dot id suang do Buuk do Kinorohingan do poingkaa , “ Iyo nopoddi om royohon ku indo iya' dot id pogialatan di tulun dot okon ko' Yohudi , om modsinding oku do mamarayou'd ngaran nu , ” ka .
45015010	Om haro po o nokotulis do poingkaa , “ Kotood kou no , iyokoyu i tulun dot okon ko' Yohudi do moyo' di tulun di nasanganu do Kinorohingan , royoho' no iyau , oi koinsanai'd bansa' ! ” ka .
45015011	Om haro po o poingkaa , “ Royohon no o Kinorohingan , oi koinsanai'd tulun dit okon ko' Yohudi ; mositi' nod mamarayou ngai' dau o koinsanai'd bansa' ! ” ka .
45015012	Om poingkaa po o pinoboros di Yosaya , “ Haro nondo o songulun do mantad id sinakagon di Isai do momorinta' do tulun dit okon ko' Yohudi ; om iyau no o pagandasan ngai' di bansa' , ” ka .
45015013	Kinorohingan no o milo dokoyu'd pagandasan . Om iyau no o pokionuon ku do momonu'd ginawo dokoyu do kataadan om kosimbayanan tu' monongkuyaan kou no dau , om muhang-ruhang indo o kogiroto' do pogogondos dokoyu'd Kinorohingan do mikuwo'd kuasa' do Rusod do Kinorohingan .
45015014	Oi tobpinai-tobpinai ku ! Oilaan ku i' dot ogumu' o kosonongo' dokoyu . Om ogumu' o toilaan dokoyu om milo kou do mogituduk-tuduk .
45015015	Nga' pasal nondod piro-piro o hal , om poinsanon ku i' iyokoyu dot id suang do surat diti , tu' nopuhawangan oku nod Kinorohingan do karaja'dti .
45015016	Siniliu oku dau do susuhuon di Kristus Yesus dot id pogialatan di tulun dit okon ko' Yohudi . Om iyo-iyo di dong imam o wonsoyon ku , do poposusui di Habar dot Osonong do mantad id Kinorohingan , om osiliu i' i tulun dot okon ko' Yohudi do miagal do porsombahan dot id Kinorohingan di milo dau'd romiton . Om pokionuon ku no i Rusod do Kinorohingan do posiliu diyolo'd iso' o porsombahan di pinotobilang do maan do dong Kinorohingan .
45015017	Om oondos oku nodti karaja' ku do dong Kinorohingan , tu' nokoiso' oku no dot id Kristus Yesus .
45015018	Nga' katamaan ku nopod momoros om pasal no di nowonsoi'd Kristus dot iyoho' o pinawayaan do momonsoi do papatanud di tulun dot okon ko' Yohudi di boros do Kinorohingan . Om winonsoi ku'ri dot id suang do koboro-boroso' om i wonsoyon ku ,
45015019	do mitanud di kongoimayaan om i kongopusahan kopio ; i mantad ngai' id kuasa' di Rusod do Kinorohingan . Nokopinsusui ngai' ku no i Habar dot Osonong do pasal di Kristus dot id ogumu' o tulun , do mantad pod hilo'd Yorusalim om gisom do hilo'd Ilirikum .
45015020	Kagayaan nopo kopio'd ginawo ku om popinsusui di Habar dot Osonong do mantad id Kinorohingan do hilo'd piro-piro kinoiyonon dit a' po o tulun nokorongou'd pasal di Kristus . Tu' mada' oku i' do koponimpuun do karaja' do hiri'd notimpuunan do tulun do suwai .
45015021	Haro i' o nokotulis dot id suang do Buuk do Kinorohingan do poingkaa , “ Iri nopondo tulun dit a' po insan korongou'd habar dau , om ongkokito nondo ; om it a' insan korongou nga' kosuhut nondo , ” ka .
45015022	Om iri no o nokotobon doho' , om asaru' oku nod aantaban do mongoi ompuya' dokoyu .
45015023	Nga' nopongo ku noddi o karaja' ku dot id piro-piro o watas diri . Om piro-piro no o toun do koloido' do siongoi oku pogolimbuha' dokoyu .
45015024	Om koumbaya' oku nopondod hino'd bandar dokoyu , do pakayaan ku'd hilo'd Sepanyol , om mogondos oku nopod kosolowot oku dokoyu om kopogiooropod ngai' toko' i' dot ongoruuhai . Om mogondos oku nopod milo kou'd monguhup doho' do kumaa oku'd hilo'd Sepanyol .
45015025	Nga' dinondo nopodti om pakayaan ku do hilo'd Yorusalim do mongoi paatod do ponulung di tulun di songonuon do Kinorohingan do hilo' .
45015026	Tu' nakaakun no i piro-piro o sidang do hilo'd Makidunia om i hilo'd Akaya do manahak do ponulung di tulun do mosikin dot id pogialatan di tulun do nasanganu'd Kinorohingan do hilo'd Yorusalim .
45015027	Om agaan nopo o ginawo diyolo' do minangakun do momonsoi'd miagal diri . Om apatut i' kopio do monulung iyolo' di tulun do mosikin do hilo'd Yorusalim diri ; tu' mantad i' id tulun do Yohudi o kinoonuan di tulun dot okon ko' Yohudi do barakat do mantad id Kinorohingan . Om apatut pogi'ddi i tulun dot okon ko' Yohudi do monulung di tulun do Yohudi dot i konunu-nunuan di nakabarakat dot id diyolo' o maan do ponulung .
45015028	Opongo ku nopondo iti karaja' ku'dti , om katahak ku di tulun do hilo'd Yorusalim i notimung do maan do ponulung diyolo' , om mongoi oku nopondo do hilo'd pomogunan do Sepanyol , om kawaya' oku nondo do hino'd bandar dokoyu .
45015029	Om mongoi oku nopondod hino'd dokoyu , om atantu' no dot ogumu' o barakat do mantad id Kristus do pobohogion ku dokoyu .
45015030	Pokionuon ku no kopio iyokoyu , dot i Tuhan toko' i Yesus Kristus , om i kosianan di pinatahak di Rusod do Kinorohingan o kopokionuan ku dokoyu , do sumambayang kou dot id Kinorohingan do bagi' doho' , do muhup doho' .
45015031	Sumambayang kou no om poiduwon oku id Kinorohingan do mantad id longon di tulun dit a' monongkuyaan di hilo'd Yudia , om ongosonong indo o ginawo di tulun di dong Kinorohingan di hilo'd Yorusalim do rumamit diti karaja' ku do poporikot di maan do ponulung diyolo'd hilo' .
45015032	Iyo nopoddi , om ondung korohian do Kinorohingan , om koongoi oku i' do hino'd dokoyu do mikuwo'd osonong o ginawo ku . Om koundorong-dorong oku indo dot id pogialatan dokoyu ; om osimbayan indo ot opurimanan ku .
45015033	Om pokionuon ku no o Kinorohingan , i manahak do kosimbayanan dot id tulun , do momoyo' ngai' dokoyu . Amin .
45016001	Orohian oku do pointutun di Pibi , i tobpinai toko' , dot id dokoyu . Iyau nopo om mogobi-obi' di sidang do hilo'd Kingkria .
45016002	Romiton no dokoyu iyau do miagal do pamaramit do tulun di songonuon do Tuhan . Tu' apatut no dot iyo'ddi i tulun di monongkuyaan do Kinorohingan do mogirami-ramit . Tulungon no dokoyu iyau , do mokitulung no iyau dokoyu , tu' ogumu' no o tulun do notulung dau , om iyoho' piya nga' notulung i' dau .
45016003	Porikoton no o tabi' ku dot id di Priskila om id di Akuila ; i tambalut ku dit oiyo do momonsoi'd karaja' di Kristus Yesus .
45016004	Oruhai no iyolo'd apatai do minongoi ponulung doho' . Om ounsikou oku no kopio diyolo' om okon i' ko' iyoho' noo , suwai ko' iri ngai' nogi' i sidang dit okon ko' tulun do Yohudi , nga' mongunsikou nogi' diyolo' .
45016005	Om porikoton no o tabi' ku dot id sidang di tumimung dot id walai diyolo' . Tumabi' oku nogi' di Ipinitus , i kosianan ku . Iyau no i tulun dit id gulu kopio ponongkuyaai do Kristus do hilo'd watas dot Asia .
45016006	Tumabi' oku nogi' di Maria . Tu' noudipon tomod iyau do kuminaraja' do bagi' dokoyu .
45016007	Porikoton no o tabi' ku dot id di Andronikus om i Yunias . Iyolo' nopo om mantad id payat di sinolusukan ku iyoho' om nokoumbal do nokogiil do poinsugku' doho' . Iyolo' nopo om id gulu no kotumbayaai do Kristus ko' iyoho' . Om abantug iyolo' dot id pogialatan di piro-piro o rasul .
45016008	Tumabi' oku di Ampliatus , i kosianan ku , tu' nokopiiso' no iyahai dot id Tuhan .
45016009	Porikoton no o podsusuwau ku di Urbanus , i tambalut toko' di muhup dati' do kumaraja' do bagi'd Kristus . Om sumuwau oku di Stakis , i kosianan ku .
45016010	Tumabi' oku di Apilis . Om nokointalang no kopio i kotorodoko' dau dot id Kristus . Om tumabi' oku di sompiiyon di Aristobulus ,
45016011	om i Hirodion . Iyau nopo om mantad id payat di sinolusukan ku iyoho' . Om tumabi' oku di piro-piro o tobpinai dit iso-iso' o kinotumbayaan dit id sompiiyon di Narkisus .
45016012	Tumabi' oku di Tripina om i Triposa , i tumotos tomod do momonsoi'd karaja'd Tuhan , om i Porsis , i kosianan ku . Iyau nga' tuminotos tomod nogi' do momonsoi'd karaja' do don Tuhan .
45016013	Tumabi' oku di Rupus om i tina' dau , it iyo pod tina' kopio ku . I Rupus no o tulun di nopili' do Tuhan dit oilo kopio .
45016014	Porikoton no o tabi' ku dot id di Asinkritus , om i Pligon , om i Hormis , om i Patrobas , om i Hormas , om koinsanai di tobpinai dit iso-iso' o kinotumbayaan dit id sugku' diyolo' .
45016015	Tumabi' oku di Pilologus om i Yulia , om i Nirius om i tobpinai dau'd tondu' ; om i Olimpas om koinsanai di tulun dit otumbayaan di poinsugku' diyolo' .
45016016	Mogitatabi' kou no dot id suang do kouludan , do miagal di kowoyo-woyoo' do tulun do Kristian . Oinsanan nopo i sidang do Kristus do poporikot do tabi' dot id dokoyu , oi tobpinai ngai' ku .
45016017	Oi tobpinai-tobpinai ku ! Pokionuon ku no kopio do minsan-insan kou di tulun di monimpuun do pogisosongkiwalan om i mamaraag do kotumbayaan do tulun dot id Tuhan . Tu' iri nopo om a' i' miontok di nokotuduk dot id dokoyu . Insodu' kou no do mantad id tulun do miagal diri .
45016018	Tu' tulun nopo di mingwonsoi'd miagal diri om a' i' momonsoi'd karaja' di dong Kristus , i Tuhan toko' , suwai ko' monguru nod korohian do tinan diyolo' . Om lugutan i' diyolo' om oomis tomod o pomomoros diyolo' do mamalid di tulun dit aiso' o toila-ilaan .
45016019	Koilo ngai' no o tulun dot otorodok kou dot id ponudukan do pasal do Habar dot Osonong di mantad id Kinorohingan . Om orohian oku no kopio'd miagal kou'ddi . Orohian kopio oku dot ongoilo kou di hal dit ongosonong , om basug kou dot id hal dit angaraat .
45016020	Kinorohingan no , i manahak do kosimbayanan do ginawo dot id tulun , o mangala' do Rogon om popoinsiriba'ddi dot id kuasa' dokoyu , om a' no alaid om wonsoyon no dau o miagal diri , om raagon nondo dau o Rogon . Pokionuon ku nod barakatan kasai' kou di Yesus Kristus i Tuhan toko' !
45016021	I Timotius , i tambalut ku , nga' poporikot i' do tabi' dau dot id dokoyu , om i Lukius , om i Yason , om i Sosipator ; i mantad ngai' id payat di sinolusukan ku iyoho' .
45016022	Iri nopo monulis do surat diti om iyoho' , i Tortius . Om porikot oku'd tabi' do kopogiobpinayan dot id dokoyu .
45016023	I Gayus nga' poporikot i' do tabi' dot id dokoyu . Poingiyon oku do hiri'd walai dau , om i sidang dahai nga' tumimung nogid hiri . I Irastus , i mongilo-ilo do kousinan do bandar , nga' poporikot i' do tabi' dau dot id dokoyu . Om i Kwartus nga' porikot id tabi' dau dot id dokoyu .
45016024	[ Om pokionuon ku no i Tuhan toko' , i Yesus Kristus do mamarakat ngai' dokoyu . Amin . ]
45016025	Royohon no o Kinorohingan ! Iyau no i kikuasa' do popogirot do kotumbayaan dokoyu do miontok di Habar dot Osonong do mantad id Kinorohingan di popinsusuyon ku do pasal di Yesus Kristus . Om popinsusuyon ku i habar diri do miontok di pinointalang do Kinorohingan ; iri no i pasal di natantu' mantad do Kinorohingan do wonsoyon dau di piro-piro no o toun do koloido' dot a' noilaan do tulun .
45016026	Nga' baino' nopoddi , do tumanud di ponuhuan do Kinorohingan , i hino kasai' , om nokointalang noddi i natantu' mantad diri om pinoilaan dot id koinsanai'd bansa' dot id suang di tinulis di piro-piro o nabi , om otumbayaan ngai' i' iyolo' om mumboyo'd Kinorohingan .
45016027	Iyau noo o Kinorohingan , it oilo kopio . Om iyau no o poinggoyoon do gisom do poingompus dot i winonsoi di Yesus Kristus o popoinggayo ! Amin !
46001001	Oi tobpinai-tobpinai , i sidang do Kinorohingan di hiti'd Korintus ! Nolohou kou nod Kinorohingan do sumiliu'd tulun dau tu' nasanganu kou no di Kristus Yesus , do mihompit do koinsanai'd tulun do honggo nopo di tumuku' do Tuhan toko' , i Yesus Kristus , iri no i Tuhan diyolo' om i Tuhan toko' iyati' . Mogondos no kopio iyahai — iyoho' i Paulus om i Sostinis , i tobpinai toko' , dot onuan kou'd Kinorohingan i Tapa' toko' , om i Tuhan Yesus Kristus , do barakat om kosimbayanan do ginawo . Om tulison ku'ti surat tu' tulun oku nod sinuhu' di Kristus Yesus , i pinili' do Kinorohingan do tumanud do korohian dau .
46001002	
46001003	
46001004	Mongunsikou kasai' oku nopod Kinorohingan dot iyokoyu o kopongunsikahan ku , tu' nakaramit kou nod nipuhawang do Kinorohingan dot i Kristus Yesus o pinapatahak .
46001005	Om osima' kou no do nunu nopo tu' nasanganu kou nod Kristus . Aralom tomod o toilaan dokoyu do pasal do nunu nopo , om oilo kou do popotuduk di toilaan diri .
46001006	Om iri no o popointalang do nokogirot no kopio i habar do pasal di Kristus dot id suang do ginawo dokoyu ,
46001007	gisom dot a' kou no okurangan dot ongoiso' piya o barakat , do daamot dokoyu do magandad do korikatan do Tuhan toko' , i Yesus Kristus , om dit okito iyau do koinsanai'd tulun .
46001008	I Kristus no o mamajamin dokoyu do gisom do kopupuson ; om aiso' indo o kapasalaan dokoyu do rumikot iyau kawagu .
46001009	Milo i' kopio do ponongkuyaanan o Kinorohingan . Om iyau no o Kinorohingan di minomolohou dokoyu do miso' di Tanak dau , i Yesus Kristus , i Tuhan toko' !
46001010	Oi tobpinai-tobpinai ! Pokionuon ku no kopio dot id suang do ngaran di Tuhan toko' , i Yesus Kristus , do mogiulud kou om iso-iso' o pakat ; om aiso' i' ot a' kopogiuludan dot id pogialatan dokoyu . Mogiuulud kou no , om koiso-isoon no o ginawo om korohian .
46001011	Tu' haro o piro-piro tulun do mantad id sompiiyon di Kloi do minomisunud doho' do mogisosongkiwal kou .
46001012	Komoyon ku nopo nga' haro ot id pogialatan dokoyu do momoros dot , “ Tumanud oku di Paulus , ” ka , om haro o momoros dot , “ Tumanud oku di Apolos , ” ka , om haro o momoros dot , “ Tumanud oku di Pitrus , ” ka , om haro o tulun do suwai do momoros dot , “ Tumanud oku di Kristus , ” ka .
46001013	Pinogipori-pori toi i Kristus ? A' i' i Paulus napatai do pinasalib do suminowoli dokoyu ! Om a' kou binotisan do sumiliu'd tumatanud di Paulus .
46001014	Pounsikou po kopio tu' a' oku minamatis dot ongoiso' piya o tulun dot id pogialatan dokoyu , suwai ko' i Krispus om i Gayus .
46001015	Kada' nogi' kopio do haro o tongoiso'd tulun do momoros do binotisan ku iyau do sumiliu'd tumatanud ku .
46001016	( Nga' iyoho' i' o minamatis di Stipanus om i sompiiyon dau . Nga' suwai nopo ko' iyolo' do gisom dot osorou ku , om aiso' no tulun do suwai do nobotisan ku . )
46001017	Okon i' ko' mongoi pamatis do tulun o pinonuhuan do Kristus doho' , suwai ko' mongoi poposusui di Habar dot Osonong do mantad id Kinorohingan ; om a' oku i' mimboros do mamakai do toilaan do don tulun do popinsusui'ddi , om a' i' oidu' o komoyon di kuasa' do mantad id kinapatayon do Kristus do hiri'd salib .
46001018	Tu' id tulun nopo di kumaa dot id kapatayon , om aiso' i' o katapatan di habar do pasal do kinapatayon di Kristus do hiri'd salib . Nga' id dati' nopo , i pinasi do Kinorohingan , om iri nopo habar diri om ralan id Kinorohingan do popointalang do kuasa' dau .
46001019	Tu' nokoboros no o Kinorohingan dot id suang do Buuk do Kinorohingan do poingkaa , “ Raagon ku nondo i toilaan do tulun dit ongoilo , om tonuson ku it ongosuhutan do tulun di nongkopinsingilo , ” ka .
46001020	Nunu'ddi o guna' di tulun dit ongoilo'ddi ? Om nunu o guna' di guru do Tourat ? Om nunu o guna' di tulun dit angatarom o pomusarahan do hiti'd pomogunan ? Nokointalang nod Kinorohingan do toilaan nopo di dom pomogunan om aiso' tomod i' o komoyon !
46001021	Tu' poingkuro piya o koiloo' do tulun , nga' a' i' iyau milo do mintutun do Kinorohingan dot i koiloo' dau o pakayon do mintutun . Nga' mantad i' do koiloo' do Kinorohingan do norohian iyau do mamasi'd tulun di monongkuyaan dau do korongou di habar di popinsusuyon dahai , i roitan do tulun dot aiso' o katapatan .
46001022	Iri nopo tulun do Yohudi om mokianu do koimayaan do maan do kointalangan kopio , om iri no tulun do Yunani om popoinggayo do toilaan di dom pomogunan .
46001023	Nga' iyati' no om popinsusui noo di Kristus di napatai do hiri'd salib . Om iri nopo habar diri nga' paparaat do ginawo do tulun do Yohudi , om sorohon di tulun dot okon ko' Yohudi do habar dit aiso' o katapatan , om sorohon do tulun dit okon ko' bansa'd Yohudi do dongkababasug i' di habar diri .
46001024	Nga' id tulun nopo di nolohou'd Kinorohingan — do tulun do Yohudi ko' it okon ko' Yohudi — om iri nopo habar diri nga' ralan id Kinorohingan do pointalang do kuasa' om koiloo' dau .
46001025	Tu' iri nopo i roitan daa'd tulun do kababasug do Kinorohingan , om oilo i' ko' mantad di koiloo' do tulun ; om iri daa i roitan do tulun do koluhayan do Kinorohingan nga' okoris i' ko' mantad di kinoris do tulun .
46001026	Oi tobpinai-tobpinai ! Umbalai pogi' dokoyu'd momusorou o kowoyo-woyoo' dokoyu di lohowo' kou id Kinorohingan . Okuuri' kopio ot id pogialatan dokoyu dit oilo , ko' kikuasa' , ko' kipangkat dot asawat dot id pagantangan do tulun .
46001027	Tu' tinomod id Kinorohingan do minomili' i roitan do tulun do hiti'd pomogunan do basug do pongintingayam di tulun dit ongoilo . Om tinomod do Kinorohingan do minomili' i roitan do tulun do hiti'd pomogunan dot oluhoi , do pongintingayam di tulun dit ongokoris .
46001028	Pinili' pogid Kinorohingan i sorohon do tulun do hiti'd pomogunan dot aiso' o ngaran-ngaran , om a' pusohon , om a' pokonunu-nunuon , nga' maan do Kinorohingan do pamaraag di sorohon do tulun do hiti'd pomogunan dot agayo o komoyon .
46001029	Om aiso' nondo o tiso' piya'd tulun do milo'd minggayo-gayo dot id toguang do Kinorohingan .
46001030	Kinorohingan no o minomonsoi do miagal diri gisom do nokoiso' kou dot id Kristus Yesus . Om Kristus no o minanahak dati' do toilaan . Om iyau o pinopoulud kawagu dati' dot id Kinorohingan , om siniliu toko' dau do tulun di dong Kinorohingan do songonuon , om iyau o pinopoidu' dati' .
46001031	Om abayaan i' i nokotulis dot id suang do Buuk do Kinorohingan do poingkaa , “ Tulun nopo dit orohian do minggayo-gayo , om mositi' no do minggayo-gayo dot i winonsoi'd Tuhan o kopinggaya-gayaan , ” ka .
46002001	Oi tobpinai-tobpinai ! Di nopo di rikot oku i' do hino'd dokoyu do minongoi poporongou dokoyu do pasal di natantu' mantad do Kinorohingan do wonsoyon dau , it a' po noilaan do tulun do hiti'd pomogunan , om a' oku i' minamakai do toilaan di dom pomogunan ko' minimboros po do boros dit angaralom .
46002002	Tu' nokopomusorou mantad oku no do solinaid ku nopo do poinsugku' dokoyu , om a' oku i' popoboros do nunu nopo , do suwai ko' pasal di Yesus Kristus ; om okon-okon po om i kinapatayon dau do hiri'd salib .
46002003	Di nopo di poinsugku' oku po dokoyu om oluhoi oku no om gagaran oku pod ooris .
46002004	Om iri nopo habar di pinosunud ku dokoyu om a' ku i' pinolombus do minamakai do boros di kagayat do ginawo do tumanud do toilaan do don tulun . Kowoyo-woyoo' ku nopod pinopolombus diri om minamakai oku'd ralan di popointalang do kikuasa' o Rusod do Kinorohingan .
46002005	Om iyo pogi'ddi o winonsoi ku nga' mada' oku i' dot i toilaan do tulun o poimpahan di kotumbayaan dokoyu dot id Kristus , suwai ko' poimpohon di kuasa'd Kinorohingan .
46002006	Nga' mulong piya dot iyo'ddi , nga' id pogialatan nopo di tulun do nongkotuo o koposi-posion do don rusod , om moro-boros kopio oku i' do pasal do toilaan . Nga' iti nopo toilaan om okon i' ko' toilaan do dom pomogunan ko' toilaan po do pomorinta' do hiti'd pomogunan do dinondo tu' tumagak i' i kuasa' dau do momorinta' .
46002007	Iti nopo toilaan diti om a' i' oilaan do tulun do hiti'd pomogunan , nga' nokosodia' mantad nod Kinorohingan iti dit a' po nowonsoi iti pomogunan do maan do koinsanangan toko' .
46002008	Aiso' i' o songulun piya di pomorinta' do hiti'd pomogunan do dinondo do koilo do pasal di toilaan diri . Tu' ondung nokoilo daa iyolo' om atantu' no dot a' i' daa diyolo' pinasalib i Tuhan di kikagayaan diri .
46002009	Nga' iri nopo om miagal no kopio di nokotulis dot id suang do Buuk do Kinorohingan do poingkaa , “ Iri no it a' insan do tulun kokito om a' insan korongou , om it a' insan koimbulai dot id suang do pomusarahan do tulun , o pinosodia' mantad do Kinorohingan do patahakon di tulun dit osianan dau , ” ka .
46002010	Nga' nokointalang noddid Kinorohingan iri dot id dati' , dot i Rusod dau o pinopointalang . Iri nopo Rusod do Kinorohingan om kosorisid i' do koinsanai'd nunu nopo , dot iri piya i nangatantu' mantad do Kinorohingan do wonsoyon dau di poillisok kopio .
46002011	Tu' okon toi ko' iri i rusod do tulun o koilo dit id suang do ginawo'd tulun ? Om Kinorohingan nga' iyo iddi . Koilo nopo dit id suang do ginawo'd Kinorohingan om iri no i Rusod do Kinorohingan !
46002012	Om a' toko' i' nonuan do rusod di dom pomogunan , suwai ko' i Rusod di mantad id Kinorohingan , om koilo toko' i' do koinsanai di pinopuhawang do Kinorohingan dot id dati' .
46002013	Om kaa pogi' do tontok nopod popotuduk iyahai do pasal do Kinorohingan dot id tulun di haro o Rusod do Kinorohingan , om a' i' dahai potudukon do tumanud do toilaan do tulun , suwai ko' tumanud di ponudukan do Rusod do Kinorohingan .
46002014	Iri nopo tulun dit aiso' o Rusod do Kinorohingan , om a' i' kaanu di pointalangon di Rusod diri . Tu' tulun nopo do miagal diri om a' i' kosuhut do komoyon diri , tu' iyo nod kababasug dot osorou dau . Tu' iri nopo om oilaan nopo o komoyon om i don rusod do toilaan o pongilo .
46002015	Iri nopo tulun di haro o Rusod do Kinorohingan om milo i' do mongilo do komoyon do koinsanai'd nunu nopo , nga' aiso' i' o tiso' pod tulun do haro o kosorupayan do mongilo do dau'd kowoyo-woyoo' .
46002016	Do miagal di nokotulis dot id suang do Buuk do Kinorohingan do poingkaa , “ Isai toi o koilo do pomusarahan do Tuhan ? Om isai o milo do monosihat dau ? ” ka .
46003001	Otopot nopo kopio , om a' oku i' milo do moro-boros dokoyu do miagal do moro-boros di tulun di haro o Rusod do Kinorohingan . Suwai ko' pomomoros ku nopo dokoyu om miagal di pomomoros ku di tulun di maso pod tumanud do korohian do dom pomogunan ; om miagal do pomomoros dot id tulun di tanak po dot id suang do kotumbayaan dau do Kristus .
46003002	Di nopo di gulu po om iri no taakanon do tangaanak po o milo ku'd paakanan dokoyu , om okon i' ko' i taakanon do tulun dit angagayo no , tu' a' kou po kotolon do mangakan diri . Nga' gisom piya'd dinondo nga' a' kasai' kou po kotolon diri ,
46003003	tu' maso po dokoyu'd tumanud di kowoyo-woyoon dokoyu di don tulun . Tu' ondung mogiosol-osol kou om mogisosongkiwal , om okon toi ko' iri no o popointalang do maso po dokoyu do tumanud di kowoyo-woyoon do don tulun , do miagal di tulun dit a' kotutun do Kinorohingan ?
46003004	Ondung haro o moro-boros dot , “ Tumanud iyahai di Paulus , ” ka , om iri no suwai om momoros dot , “ Tumanud oku di Apolos , ” ka , om okon toi ko' iri no o popointalang do miagal pod kowoyo-woyoon do tulun do hiti'd pomogunan o kowoyo-woyoon dokoyu ?
46003005	Isai kopio toi i Apolos diri ? Om isai i Paulus ? Iyahai nopo om susuhuon no toomod do Kinorohingan , i minonuduk dokoyu do monongkuyaan di Kristus . Iyahai nopo om momonsoi noddi karaja' di pinonuhuan do Tuhan dahai .
46003006	Iyoho' o patanom , om i Apolos o moniram , nga' Kinorohingan i' o poposuni di tinanom diri .
46003007	Iyo nopoddi om Kinorohingan o poinggoyoon tu' iyau i' i poposuni . Iri nopo i mananom om i moniram om a' i' poinggoyoon ;
46003008	tu' iyolo' nopo om miagal nopo om aiso' i' o pisuayan . Om sopipori-pori indo do rumamit dot isomuli' do tumanud di karaja' dau .
46003009	Iyahai nopo om tulun di pakaraja' dot id Kinorohingan ; om iyokoyu no om miagal do tumo do Kinorohingan . Om iyo kou'd walai do Kinorohingan .
46003010	Om iyoho' no o miagal di tukang do momonsoi'd walai do pinopowonsoi di poimpahan di walai , do mikuwo di toilaan do pinatahak do Kinorohingan dot id doho' , om tulun nondod suwai o mamaal do walai do hiri'd timpak di poimpahan diri . Om pointikid-tikid do tulun nga' mositi' no do momusorou kopio ondung poingkuro iyau do maal do hiri'd sakai di poimpahan di waalan diri .
46003011	Tu' nokoiliu nod Kinorohingan i Yesus Kristus do miagal do poimpahan di walai'ddi , om iyau noo o poimpahan ; aiso' no o poimpahan do suwai .
46003012	Haro i' o mamaal do walai do hiri'd sakai di poimpahan diri do tamas o pakayon , om haro o mamakai'd pirok , om haro o mamakai'd watu dit agayo o gatang , om haro o mamakai'd kayu , om sakot di nokoring ko' rahami po .
46003013	Om okito indo o karaja' do pointikid-tikid do tulun dot orikot i maso do korikatan kawagu di Kristus . Tu' tontok nopondo do tadau'ddi om tapui nondo o popointalang do karaja' do pointikid-tikid do tulun . Om tapui o pogumbal om panantu' do kosonongo' di karaja'ddi .
46003014	Ondung a' osorob do tapui i walai di winonsoi'd tulun do hiri'd sakai di poimpahan diri , om kaanu nod isomuli' i tulun diri .
46003015	Nga' ondung osorob i winonsoi di tulun , om orugi' no iyau ; apasi indo iyau , nga' iyo po di tulun di nokosoliwan do mantad id tapui .
46003016	A' kou toi koilo do Walai kou'd Kinorohingan ? Om poingiyon i Rusod do Kinorohingan dot id suang dokoyu ?
46003017	Ondung haro o tulun di mamaraag do Walai'd Kinorohingan , om Kinorohingan nga' mamaraag no do tulun diri . Tu' Walai nopod Kinorohingan om dong Kinorohingan no kopio , om iyokoyu no i walai'ddi .
46003018	Kada' kou kotipu' dit osorou do ginawo dokoyu . Ondung haro o tulun dot id pogialatan dokoyu di kopuriman dot oilo iyau dot id pagantangan do tulun do hiti'd pomogunan , om mositi' no do sumiliu pod basug i tulun diri , om osiliu i' iyau do tulun dit otopot-topot kopio dot oilo .
46003019	Tu' iri nopo roitan do tulun do hiti'd pomogunan dot oilo , om basug i' dot id pagantangan do Kinorohingan . Do nokotulis no dot id suang do Buuk do Kinorohingan o poingkaa , “ Lawaan do Kinorohingan di toilaan diyolo' i tulun dit ongoilo , ” ka .
46003020	Om haro po o nokotulis do poingkaa , “ Oilaan id Tuhan do pomusarahan nopod tulun dit ongoilo om aiso' i' o guna' , ” ka .
46003021	Iyo nopoddi om kada' nod haro o tongosongulun piya do popoinggayo'd tulun , tu' nakatahak ngai' nori dot id dokoyu :
46003022	I Paulus , om i Apolos , om i Pitrus , om iti pomogunan diti , om koposion om kapatayon , om iti maso'd dinondo om i maso'd abantalan , nga' iyokoyu ngai' no o sanganu .
46003023	Om iyokoyu nga' nasanganu nod Kristus , om nasanganu'd Kinorohingan o Kristus .
46004001	Sorohon nopo dokoyu iyahai do susuhuon do Kristus di kitonggungan do popinsusui di natantu' mantad do Kinorohingan do wonsoyon dau , it a' po noilaan do tulun do hiti'd pomogunan .
46004002	Koiso' nopo kopio dot apatut do wonsoyon do susuhuon do miagal diri om tumorodok dot id tuan dau .
46004003	Id doho' nopo , om a' i' monguro no ondung poingkuro o pomusarahan dokoyu ko' isai nopo tulun — do pasal doho' . Om iri piya sorohon ku iyoho' do pasal do tinan ku nga' a' i' sumiliu tomod no do kawagatan .
46004004	A' oku i' kasala' dot id suang do nunu nopo do tumanud do kopurimanan ku , nga' okon i' ko' iri o sumiliu'd kointalangan dot aiso' o sala' ku . Tuhan no o manantu' kopio ondung kisala' oku ko' aiso' .
46004005	Iyo nopoddi , om ondung a' po orikot i maso do natantu' mantad , om kada' kou po kolomus do manantu' ondung kisala' ko' aiso' o sala' dot isai nopo o tulun . Andadon nopo do gisom do korikatan do Tuhan do koimbagu . Iyau indo i popointalang do koinsanai di lisok-lisokon daa , i songillisok dot id dotuong . Om iyau no i popoimbulai do koinsanai do korohian di poingopi' dot id suang do ginawo'd tulun . Om tontok pondoddi , om aanu nogi' do pointikid-tikid do tulun i pamarayou dit apatut dau'd aanu do mantad id Kinorohingan .
46004006	Oi tobpinai-tobpinai ! Nokoontok ngai' ku nori dot id di Apolos om id doho' , do maan do koinsanangan dokoyu . Do koiyo'ddian nopoddi nga' iri nondo winonsoi dahai o koilaan dokoyu do minsingilo do komoyon di boros do poingkaa , “ Tonudon no dokoyu i toturan di songintulis mantad , ” ka . Om aiso' indo tiso' dokoyu do popoinggayo-gayo dot iso' o tulun , om popoinsiriba-riba' di suwai .
46004007	Isai toi o pinopoinggayo dokoyu do mantad ko' tulun do suwai ? Okon toi ko' Kinorohingan i' o koonuan dokoyu do koinsanai'd nunu nopo ? Om nokuro'ddi tu' minggayo-gayo kou , dot iyo pod a' pinatahak do Kinorohingan dot id dokoyu i haro dot id dokoyu ?
46004008	Aiso' no bo o pokionuon dokoyu ! Kaya' kou no ! Nosiliu kou nod raja' ! Nga' iyahai nopo om a' i' . Om songkuro daa o kosonongo' do nosiliu kopio kou daa'd raja' , om kopomorinta' i' iyahai do kotonggoi dokoyu .
46004009	Tu' tumanud nopo dot osorou ku iyoho' , om iyahai nopo i rasul om siniliu'd Kinorohingan do tiintangan do tulun om moloikat . Om iyo po iyahai'd tulun dit aiso' o ngaran-ngaran do pinorotuan do hukuman do kapatayon dot id toguang do tulun dot ogumu' om irak-irakan do tulun do hiti'd pomogunan .
46004010	Iyahai nopo om pokobosugon tu' tumanud i' iyahai di Kristus , om iyokoyu no om tulun do Kristian dit ongoilo ! Iyahai nopo om oluhoi i' , nga' iyokoyu no om okoris ! Iyahai nopo om pasalaon , om iyokoyu no om pingroyohon !
46004011	Gisom piya'd dinondo nga' louson i' iyahai om tuuhan ; om iti po poimpakai dahai o pakayan dahai ; inggoriton iyahai'd tulun ; om aiso' o tiyonon dahai'd mundorong ;
46004012	om ohuyan tomod iyahai do kumaraja' do mogihum do kaakan-akanan . Om tontok nopo do papalan iyahai , om barakat nogi' o posulion dahai ; om inggoriton nopo iyahai , om alanut i' o ginawo dahai ;
46004013	pakaraaton nopo iyahai'd tulun , om boros i' dit osonong o posimbaron dahai . Iyo po iyahai'd rinomos toomod do hiti'd pomogunan ; om gisom piya'd dinondo nga' roitan kasai' i' iyahai do rinomos di sosomu' do hiti'd pomogunan .
46004014	Koponulisan ku nopodti dot id dokoyu om okon i' ko' mongintingayam dokoyu , nga' monosihat kopio oku dokoyu do miagal do tangaanak kopio ku iyokoyu .
46004015	Tu' iyoho' no o nosiliu do tapa' dokoyu , do mulong piya'd hopod noribu o guru dokoyu , tu' nosiliu kou nod Kristian . Id suang nopod koposi-posion dokoyu di nokoiso' kou dot id Kristus , om iyoho' no o nosiliu'd tapa' dokoyu , tu' iyoho' i' o minongoi pomisunud dokoyu di Habar dot Osonong do pasal di Kristus .
46004016	Om iri no o koponuhuan kopio ku dokoyu do momit di winonsoi ku .
46004017	Om nosuhu' ku no i Timotius do mongoi'd hino'd dokoyu . Iyau nopo om iyo pod tanak kopio ku di kosianan ku , tu' tumatanud i' iyau do Kristus . Iyau nopo om milo i' kopio do ponongkuyaanan . Om posorohon kou indo dau di kowoyo-woyoo' ku di notumbayaan oku'd Kristus , iri no i kowoyo-woyoo' di potudukon ku dot id pointikid-tikid do sidang do hinonggo nopo .
46004018	Haro o piro-piro tulun dot id pogialatan dokoyu do minggayo-gayo , tu' ondos daa diyolo' om a' oku no mongoi kawagu'd hino .
46004019	Nga' ondung korohian do Tuhan , om koongoi oku po do hino'd dokoyu dot a' no alaid do mantad do baino' . Om diri pondo om iyoho' nga' kokito indo ondung nunu noo i milo'd wonsoyon di tulun di minggayo-gayo'ddi ; om okon i' ko' iri no i boros diyolo' ot orongou .
46004020	Tu' iri nopo Pomorintaan do Kinorohingan om okon i' ko' kogumuo' nod boros , suwai ko' kuasa .
46004021	Iyo nopoddi om pilion nopo ondung nunu o korohian dokoyu ! Orohian kou tuu do rumikot oku do mongoi ponuduk dokoyu do mikuwo'd monogod ko' rumikot oku po do mongoi ponuduk do mikuwo'd alamaya' om osianan ?
46005001	Nokorongou oku nod haro ot id pogialatan dokoyu do minomonsoi dit araat kopio , tu' kosumbang no kopio . Tu' haro ot id pogialatan dokoyu do minagampahu' di monohonok dau'd tondu' . Iri piya tulun dot a' kotutun do Tuhan nga' a' i' momonsoi do miagal diri !
46005002	Nga' mulong piya dot iyo'ddi nga' asawat kasai' po o ginawo dokoyu . Om apatut nopo daa kopio om tumongob kou , om posoliwanon dokoyu do mantad id sidang dokoyu i tulun di minomonsoi'd miagal diri .
46005003	Tinan ku nopo om osodu' i' dokoyu , nga' ginawo ku nopo om poingamung i' dokoyu . Om iti nopondo wonsoyon ku om miagal nopo di wonsoyon ku di poingamung oku dokoyu . Om poboroson ku no dot id suang do ngaran do Tuhan Yesus Kristus , do tulun nopo di minomonsoi'd miagal kopio'ddi kososomu' , om mositi' nod hukuman ! Tumimung kou nopo , om sorohon oku nopo dokoyu'd poingamung oku dokoyu , om id suang nod kuasa'd Tuhan toko' i Yesus ,
46005004	
46005005	do mositi' nod patahakon dokoyu o tulun diri dot id Rogon om apatai i' o tinan dau , nga' apasi indo o rusod dau dot orikot o korikatan kawagu'd Tuhan .
46005006	A' kou i' apatut do minggayo-gayo . Om nokoilo kou no doti'd boros do komolohingan do poingkaa , “ Sasad piya dit okuuri' nga' kakambang i' di tapung di wonsoyon do roti ! ” ka .
46005007	Pataamon po i sasad do laid , iri no i sasad do dusa , om osiliu kou i' do miagal di roti di wagu po kowonsoi , tu' a' naralatan do sasad do dusa di laid ; om oilaan ku i' dot iyo kou'ddi . Tu' nokosodia' no i poginakanan toko' do dong Paska , tu' nakatahak nod numaan do porsombahan di sinumbali' , i Kristus , i nosiliu do miagal do dumba' do Paska toko' .
46005008	Iyo nopoddi , om ramayo' toko' no i poginakanan toko'ddi do mikuwo'd mangakan do roti dit a' naralatan do pangambang , iri no i roti di tanda' do kolidangan om tanda' do koinsanai di kohubayaan do Kinorohingan . Kada' toko' ramayo' i poginakanan toko' di don Paska dot i roti di naralatan do sasad do laid ot akanon , iri no i sasad do dusa om karaaton .
46005009	Id suang nopo di surat ku dit id gulu om sinunudan ku iyokoyu dot a' monokiambalut do tulun di magampahu' .
46005010	Komoyon ku nopoddi om okon i' ko' i tulun di magampahu' ko' i tamaha' , ko' i magakal ko' i tumuku' dot id tingolig , dit a' kotutun do Kinorohingan . Okon i' ! Okon i' ko' iyolo' o komoyon ku ; tu' ondung minsodu' kou do mantad id diyolo' , om atantu' no dot apatut nod sumoliwan kopio kou do mantad hiti'd pomogunan .
46005011	Komoyon ku nopo nga' a' monokiambalut di tulun di momoros do tulun iyau'd Kristian , om magampahu' indo , ko' tamaha' , ko' tumuku' dot id tingolig , ko' orohian do mongindaraat do tulun do suwai , ko' magagauk , ko' mananakau . Om tumorungak piya'd makan do tulun do miagal diri nga' a' i' koino-ino !
46005012	Otopot nopo kopio om okon i' ko' doho'd tonggungan do momutus do tulun dit okon ko' Kristian . Kinorohingan noo o momutus diyolo' . Nga' iri nopo i tulun dot id suang do sidang dokoyu , om okon toi ko' iyokoyu ot apatut do momutus diyolo' ? Tu' nokotulis no dot id suang do Buuk do Kinorohingan o poingkaa , “ Uyungon no i tulun dot araat dot id pogialatan dokoyu , ” ka .
46005013	
46006001	Nokuro tu' haro ot id pogialatan dokoyu do kasaap kopio do mongoi dot id gompomutus dit a' kotutun do Kinorohingan , do mamadawa di tulun dit iso-iso' o kinotumbayaan , do tontok do haro o pigulatan dot id tulun diri ? Nokuro tu' a' nogi' iyau monuhu' di dong Kinorohingan do tulun do manalasai do hal diri ?
46006002	A' kou toi koilo dot iri indo i dong Kinorohingan do tulun o momutus diti tulun do hiti'd pomogunan ? Om ondung iyokoyu o momutus diti tulun do hiti'd pomogunan , om nokuro tu' a' kou milo'd manalasai do hal dit angagaan ?
46006003	A' kou toi koilo dot iyati' indo o momutus do moloikat ? Om songkuro nogindo kopio iti pasal nod koposi-posion do monikid tadau !
46006004	Om ondung haro o hal do miagal diri , om ngoyon nogindo dokoyu pokisalasayai do tulun dit aiso' kopio o ngaran-ngaran dot id sidang ?
46006005	Pointingayam no kopio ! Atantu' nod haro i' o tongoiso'd tulun dot id pogialatan dokoyu di milo'd manalasai do pogisosongkiwalan dot id pogialatan di tulun dot oiyo ko' Kristian !
46006006	Nga' mongoi nogi' i tulun do Kristian solowot dit okon ko' Kristian do mokisalasai di hal dau dot id tulun dit oiyo ko' Kristian !
46006007	Om okuro-kuro nogindod mongoi pokisalasai'd tulun dit okon ko' Kristian ; tu' iri nopo haro o pogisosongkiwalan dot id pogialatan dokoyu nga' iso' no o kinaalaan dokoyu . Okon toi ko' osonong nogi' dot iyokoyu o pasalaon dot a' piya otopot o kapasalaan ? Om okon toi ko' osonong nogi' dot iyokoyu o rugion ?
46006008	Nga' iyokoyu nogi' o papasala'd tulun do suwai dot a' otopot o kapasalaan . Om iyokoyu o momorugi' do tulun do suwai . Om wonsoyon i' dokoyu o miagal diri dot id tulun piya dit oiyo do notumbayaan !
46006009	A' kou toi koilo dot iri nopo tulun dit a' tumanud do korohian do Kinorohingan om a' no kasanganu di Pomorintaan do Kinorohingan ? Kada' kou kapalid ! Tu' tulun nopo di magampahu' , om i tulun do tumuku' dot id tingolig , om i lumapau , om i magampahu' dot oiyo ko' kusai ,
46006010	om i manakau , om i tamaha' , om i magauk , om i mongindaraat do tulun do suwai , om i monipu'd tulun do suwai — om a' ngai' nopo kasanganu do Pomorintaan do Kinorohingan .
46006011	Om haro i' o piro-piro dot id pogialatan dokoyu dot iyo'ddi o kowoyo-woyoon di gulu po . Nga' baino' nopoddi om nokoidu' kou no do mantad id dusa . Om nosiliu kou nod dong Kinorohingan do tulun . Nokoulud kou no kawagu dot id Kinorohingan , tu' minonongkuyaan kou i' do Tuhan Yesus Kristus do mikuwo di kuasa' di Rusod do mantad id Kinorohingan toko' .
46006012	Haro i' o tulun do momoros do koino-ino'd momonsoi'd nunu nopo o pointikid-tikid do tulun . Nga' id doho' nopo om a' i' oinsanan iri'd kiguna' . Om mulong piya do koino-ino oku'd momonsoi do nunu nopo , nga' a' ku i' pologoson o tinan ku dot oporinta' do nunu nopo .
46006013	Om haro o tulun do momoros do taakanon nopo om maan nod tian , om tian nga' maan nod poiyanan do taakanon . Nga' tonuson goduwo indod Kinorohingan iri . Om a' i' koino-ino do popogompohuon o tinan , suwai ko' maan do pomonsoi'd karaja' di don Tuhan . Om gompion indod Tuhan i tinan diri .
46006014	Napasi nod Kinorohingan o Tuhan Yesus do mantad id kapatayon , om iyo nogiddi o Kinorohingan do mamasi dati' dot i kuasa' dau o pamasi .
46006015	Oilaan i' dokoyu , oi tobpinai-tobpinai , do pakakas do tinan do Kristus o tinan dokoyu . Om koino-ino oku toi do moniliu'd ongoiso' di pakakas do tinan do Kristus do pakakas do tinan do sundal ? Atantu' nod amu' !
46006016	Om a' kou po toi koilo do tulun nopo di mongoi dudun do sundal , om kopiiso' no di sundal diri ? Tu' nokotulis no dot id suang do Buuk do Kinorohingan o poingkaa , “ Osiliu nondo iyolo' goduwo dot iso-iso' , ” ka .
46006017	Nga' tulun nopo di popoiso' do tinan dau dot id Tuhan , om kopiiso' no i Rusod do Tuhan om i rusod do tulun diri .
46006018	Insodu' kou no do mantad id tampahu' . Tu' iri ngai' nopo dusa'd suwai di wonsoyon do tulun , om id soliwan i' do tinan di tulun diri . Nga' tulun nopo di magampahu' , om momonsoi nod dusa dot id tinan dau .
46006019	Om mositi' nod koilo kou do tinan nopo dokoyu om tiyonon di Rusod do Kinorohingan . Om poingiyon dot id suang dokoyu i Rusod diri . Om Kinorohingan no o pinapatahak di Rusod diri dot id dokoyu . Okon no ko' iyokoyu o sanganu'd tinan dokoyu , suwai ko' Kinorohingan o sanganu .
46006020	Noboli kou nod Kinorohingan om nabayaran ngai' no dau iri . Iyo nopoddi , om pakayon no dokoyu o tinan dokoyu do popoinggayo'd Kinorohingan .
46007001	Dinondo no , om moro-boros oku do pasal di noroitan dokoyu do hiri'd surat dokoyu . Ondung a' kumawin o songulun o kusai , om osonong i' .
46007002	Nga' osonong nogi' do haro ngai' o sawo do pointikid-tikid do kusai om pointikid-tikid do tondu' , om a' i' abayayat do magampahu' .
46007003	Mositi' nod wonsoyon di kusai it apatut dau'd wonsoyon dot id sawo dau , om i tondu' nga' apatut i' do momonsoi dit apatut do wonsoyon dau dot id sawo dau ; do sopipori-pori nopo do momonsoi dit apatut do wonsoyon dot id diyolo' goduwo .
46007004	Aiso' i' o kuasa' di tondu' dot id tinan dau , tu' i nopo kikuasa' dot id tinan dau om i sawo dau . Om iyo nogiddi tu' i kusai nga' aiso' i' o kuasa' dot id tinan dau ; tu' i nopo kikuasa' om i sawo dau .
46007005	Kada' kou sopikada-kada' do midudun do miagal dit apatut do wonsoyon do misasawo . Nga' koino-ino indo dot a' midudun dot ongoruhai , do kotumboyo' no goduwo . Om milo indo goduwo do sumambayang dot aiso' o kagangau . Nga' owonsoi pondo o miagal diri , om midudun indo kawagu do miagal dit apatut do wonsoyon di misasawo . Tu' ondung a' iyo'ddi , om katanud kou i' dotindo di pamayayat do rusod dot araat , tu' a' kou i' okoris do momusus do korohian do tinan dokoyu .
46007006	Om poboroson ku o miagal diti nga' okon i' ko' oturan kopio , suwai ko' nosihat noo .
46007007	Otopot nopo kopio om orohian oku nogi' daa do miyo ngai' doho' o tulun . Nga' pointikid-tikid do tulun om nakaanu ngai' do nipuhawang di mogisuwai-suwai do mantad id Kinorohingan . Iso' nopo o kowoyoon do nipuhawang dot aanu dot iso' o tulun , om suwai no o nipuhawang dot aanu do tulun do suwai .
46007008	Poingkaa o nosihat ku dot id tulun dit a' po nakakawin , om id tongoondu' di nopuadan : Osonong nogi' do mingiso-iso' kasai' nopo iyolo' dot iyo doho' .
46007009	Nga' ondung a' ko kopusus do korohian do tinan nu , om osonong nogi' do kumawin ko . Tu' osonong nogi' do kumawin ko , ko' mantad dot oporinta' ko di korohian do tinan nu dit a' opusus .
46007010	Om poingkaa o ponuhuan ku dot id tulun di nakakawin : ( Otopot nopo kopio om okon i' ko' iyoho' o monuhu' , suwai ko' Tuhan i' . ) Tondu' nopo di nakakawin om kada' no kopio ponokiada' di sawo dau .
46007011	Nga' ondung nakaada' iyau , om mositi' no dot a' nopo iyau manansawo kawagu , do suwai indo ko' gumuli' kawagu iyau di sawo dau mantad . Om iri kusai nga' a' i' koino-ino do magada' di sawo dau .
46007012	Om id tulun nod suwai , om poingkaa o nosihat ku : — iti nopo om doho'd nosihat , om okon i' ko' mantad id Tuhan — ondung haro o kusai di nosiliu'd Kristian do kisawo dit a' otumbayaan do Kristus , om orohian i' i tondu' do poinsawo kasai' dau , om a' i' koino-ino i kusai'ddi do magada' di sawo dau .
46007013	Om ondung haro o tondu' di nosiliu'd Kristian do kisawo dit a' otumbayaan do Kristus , om orohian indo i kusai do poinsawo kasai' dau , om a' i' koino-ino i tondu'ddi do magada' di sawo dau .
46007014	Tu' iri kusai dit a' otumbayaan nga' posorupayon indo do sumiliu'd dong Kinorohingan do tulun tu' nakakawin i' iyau do tulun di nasanganu do Kinorohingan . Om iyo nogiddi i tondu' dit a' otumbayaan tu' posorupayon i' do sumiliu'd dong Kinorohingan do tulun tu' nakawin no iyau do kusai di nasanganu do Kinorohingan . Tu' ondung a' iyo'ddi , om antantu' no dot iyo pondod tangaanak do tulun dit a' kotutun do Kinorohingan i tangaanak diyolo' , om kohompit i' daa do dong Kinorohingan do tulun i tangaanak diyolo'ddi .
46007015	Nga' ondung mada' i kusai dit a' otumbayaan di tondu' di sawo dau'ddi , ko' mada' i tondu' di sawo dau di nosiliu nod Kristian , om a' piya minog dot oduhan i mada' . Tu' id suang nopod hal diti om aiso' no o koontobon di kusai ko' i tondu' di Kristian diri do mobpili' , tu' korohian id Kinorohingan dot oulud ot id suang do koposi-posion dokoyu .
46007016	Tu' iya' , oi tondu' di kisawo — i notumbayaan nod Tuhan — poingkuro ko do koilo kopio dot a' ko milo do mamasi di sawo nu ? Om iyo ko nogiddi iya' , oi kusai di Kristian di kisawo , poingkuro ko do koilo kopio dot a' ko milo do mamasi di sawo nu ?
46007017	Apatut i' do sompori-pori nopo o tulun do mongulud do koposi-posion dau do tumanud di ponudukan do Tuhan , om miagal di natantu' mantad do Kinorohingan do bagi' dau do tontok di lohowo' i' iyau'd Kinorohingan do monongkuyaan dau . Iri no ot oturan do potudukon ku dot id pointikid-tikid do sidang .
46007018	Miagal ko' , iso' o tulun di nosunatan mantad no di lohowo' iyau'd Kinorohingan . Tulun nopo do miagal diri om a' no minog do tumotos do mananus di sinunatan diri . Om iyo nogiddi , tu' ondung haro o tulun dit a' nosunatan di lohowo' i' iyau'd Kinorohingan om a' no minog do mokisunat .
46007019	Tu' tumanud piya dot oturan do sunat ko' amu' , nga' miagal nopo dot aiso' goduwo o komoyon . Nga' agayo nopo kopio om tumanud di ponuhuan do Kinorohingan .
46007020	Apatut i' do sompori-pori nopo o tulun do tumilombus dot id kowoyo-woyoo' do koposi-posion dau do miagal di lohowo' i' iyau'd Kinorohingan .
46007021	Ondung turipon ko do tontok di lohowo' ko i' , om a' piya minog do minsusa' do momusorou do pasal diri . Nga' ondung polobuson ko do koimbagu , om lumabus no .
46007022	Tu' turipon nopo di notumbayaan do Tuhan , om osiliu nod tulun di songonuon do Tuhan di nakalabus . Om i tulun di poillabus di notumbayaan do Tuhan , nga' susuhuon nod Kristus .
46007023	Noboli ko nod Tuhan om nabayaran ngai' no dau i gatang nu . Iyo nopoddi om kada' no patahako' o tinan nu do sumiliu'd turipon do tulun .
46007024	Iyo nopoddi , oi tobpinai-tobpinai , om poingkuro nopo o koiyon-iyono' dokoyu di lohowo' kou i' , om tumilombus kou nopo do miagal diri do poingulud kasai' do Kinorohingan .
46007025	Baino' no om moro-boros oku do pasal do tulun dit a' po nakakawin . Om pasal nopodti om aiso' i' o boros do naanu ku do mantad id Tuhan . Nga' poboroson ku nopo o ponosihat ku , tu' tulun oku i' dit apatut do ponongkuyaanan , tu' nosianan i' o Tuhan doho' .
46007026	Osorou ku dot osonong nogi' do tumilombus nopo o tulun dot id koiyon - iyono' dau do miagal di koiyon-iyono' dau do dinondo , tu' ogumu' noddi kopio o kosusaan di korolosi kopio do baino' .
46007027	Ondung haro o kusai di kisawo om kada' no ponokiada' di sawo dau . Nga' ondung a' ko po nakakawin om a' piya minog do kumawin .
46007028	Nga' ondung nakakawin ko , om okon i' ko' dusa iri . Om iyo nogiddi , tu' ondung haro o sumandak do kumawin , om okon i' ko' dusa iri . Nga' ogumu-gumu' nondo o kosusaan do timbabaon di nakakawin . Om orohian oku dot a' kou kotimbaba' do kosusaan do miagal diri .
46007029	Poingkaa o komoyon ku , oi tobpinai-tobpinai : A' no alaid o maso toko' . Om mantad pondod baino' , om pointikid-tikid do kusai di kisawo , om mositi' nod sorohon nopo dot aiso' o sawo dau ;
46007030	om iri tulun di mihad , nga' sorohon nopo dot a' iyau tumongob ; om iri tulun di koirak , nga' sorohon nopo dot a' iyau otood ; om iri tulun di haro o binoli , nga' sorohon nopo dot aiso' o nunu-nunu dau ;
46007031	om iri tulun di mongindapu' do hiti'd pomogunan , nga' sorohon nopo dot a' iyau agangau di tindopuon dau . Tu' a' no alaid om tumanus no iti pomogunan , do miagal do kowoyo-woyoo' do dinondo !
46007032	Orohian oku do koidu' kou do mantad id kosusaan . Om iri nopondo tulun dit aiso' o sawo om iri po i karaja' do don Tuhan o sorohon dau , tu' orohian i' iyau do kohubayaan do Tuhan .
46007033	Nga' iri nopo kusai di kisawo om ogumu' i' ot osorou dau di dom pomogunan , tu' orohian i' iyau do poposonong do ginawo di sawo dau ;
46007034	om gowoi pondo om opogiduwo-duwo o pomusarahan dau . Iri nopo tondu' dit aiso' o sawo , ko' i sumandak poo , om ogumu' i' o sorohon do pasal do don Tuhan , tu' orohian i' iyau dot asanganu kopio'd Kinorohingan o ginawo om koinsanai'd koposi-posion dau . Nga' tondu' nopo di kisawo , om iri po i dom pomogunan o sorohon dau , tu' orohian iyau do poposonong do ginawo di sawo dau .
46007035	Koponulisan ku nopodti om maan do koinsanangan dokoyu , om okon i' ko' mogodu di mogisuayan nopo o pogoduhan . Korohian ku nopo kopio om momonsoi kou dit otopot om it apatut , om kotumpu i' dot id Tuhan o pomusarahan dokoyu .
46007036	Ondung haro o tulun di kopuriman dot a' dau nowonsoi it apatut dau'd wonsoyon dot id tunang dau , om ondung a' dau opusus o korohian do tinan dau , om opurimanan dau dot apatut dau'd kowinon i sumandak diri , om wonsoyon nopo dau it osonong dot opurimanan dau . A' i' iyau kowonsoi'd dusa do mikawin piya iyolo' .
46007037	Nga' ondung haro o tulun do nokopomusorou no kopio dot a' mangawin di tunang dau om a' dau sansag-sansagan do momonsoi o miagal diri , om osonong i' i wonsoyon dau'ddi , dot ogirot po o ginawo dau do momonsoi'd miagal diri .
46007038	Otopot nopo kopio om i tulun di kumawin , nga' osonong i' , om i tulun dit a' kumawin , nga' okon-okon o kosonongo' .
46007039	Tondu' nopo di nakakawin om akagasan no di sawo dau do solinaid po di sawo dau do poimpasi . Ondung apatai i sawo dau , om aiso' no o kaantob di tondu' do mokikawin kawagu di tulun di korohian dau ; do dong Kristian poo di kopikowinan .
46007040	Nga' koundar nogi' ma daa iyau dot a' kumawin kawagu . Iyo noddi ot osorou ku iyoho' , nga' opurimanan ku i' do mantad id kuasa' do Rusod do Kinorohingan i pinoboros ku'ddi .
46008001	Dinondo no , om pasal di taakanon di nokosubak dot id tingolig o poboroson ku . Otopot i' kopio i poboroson do tulun do poingkaa , “ Ongoilo ngai' toko' no , ” ka . Nga' iri no i toilaan o papasawat do ginawo'd tulun , nga' kosianan nopo om kogirot i' do ginawo .
46008002	Iri nopo tulun di momusorou dot ogumu' no o nongoilaan dau , om otopot nopo kopio om a' po iyau nokoilo dit apatut dot ilaan dau .
46008003	Nga' tulun nopo dit otopot kopio dot osianan do Kinorohingan , om otutunan i' iyau'd Kinorohingan .
46008004	Iri no tuhoton do pasal do taakanon di nokosubak dot id tingolig , om oilaan toko' i' dot iri no i tingolig o maan do ponongkuiyo-iyo dit aiso' i' daa kopio . Om oilaan toko' dot iso' noo o Kinorohingan ; om aiso' no o suwai .
46008005	Otopot nogi' dot ogumu' i roitan do ponokokinorohingan om tuhan ; dot i hilo'd tawan om i hiti'd pomogunan .
46008006	Nga' id dati' nopo , om iso' noo o Kinorohingan . Iyau no i Tapa' , i minomonsoi do koinsanai'd nunu nopo . Om poimpasi toko' do bagi' dau . Om Tuhan nga' iso' noo , iri no i Yesus Kristus . Om iyau no o pinawayaan do minomonsoi do koinsanai'd nunu nopo , om iyau no o manahak dati' do koposion .
46008007	Mulong piya dot iyo'ddi nga' okon i' ko' koinsanai'd tulun do koilo do pasal diri . Haro i' o tulun dit oubas do tumuku' dot id tingolig di gulu po . Om gowoi poddi om gisom piya'd dinondo nga' osorou i' diyolo' dot iri nopo i taakanon di nokosubak dot id tingolig om taakanon nod tingolig . Om mangakan nopondo iyolo' do taakanon diri , om kowonsoi nod dusa dot osorou diyolo' ; tu' a' po ogirot no o kopurimanan do ginawo diyolo' .
46008008	Otopot nopo kopio om taakanon nopo toomod om a' i' popogirot do piuludan toko' dot id Kinorohingan . Tu' ondung mangakan toko' do taakanon diri , om aiso' i' ot aanu-anu toko' . Om a' toko' mangakan di taakanon diri nga' aiso' i' o korugian toko' .
46008009	Nga antaan-taan ! Kada' indo do gisom do kowonsoi'd dusa o tulun do suwai — tu' a' po ogirot no o ponongkuyaanan diyolo' — dot aiso' piya kopio o koontobon nu iya' do momonsoi'd nunu nopo .
46008010	Poingkaa o komoyon ku : Sokiro nopo do poirikau ko'd makan do hilo'd walai'd tingolig , iya' it ogirot no o kopurimanan do ginawo , om haro nondo o tulun do kokito diya'd makan do hiri . Om ondung a' ogirot o kopurimanan do ginawo di tulun diri , om okon toi ko' iri nondo o kabayayat dau do mangakan do taakanon di nokosubak dot id tingolig ?
46008011	Om gowoi pondo om i ponongkuyaanan nu iya' o mamalid do ponongkuyaanan di tulun dit a' po ogirot . Om inda' ka do minatai i' o Kristus do suminowoli do tulun diri .
46008012	Om ondung kowonsoi kou'd sala' do miagal diri dot id tulun di sompi' ko' tulun do Kristian — tu' mamaraag kou di kopurimanan do ginawo diyolo' dit oluhoi om kowonsoi kou nod dusa dot id Kristus .
46008013	Om kaa pogi'ddi , dot ondung taakanon o kobungou di tobpinai ku do momonsoi'd dusa , om a' oku nogindo kopio mangakan di taakanon diri . Tu' nunu o koilo-ilo dot iri nopo wonsoyon ku o kobungou di tobpinai ku do momonsoi'd dusa .
46009001	Okon oku toi ko' tulun di poillabus om okon i' ko' turipon ? Okon oku toi ko' rasul ? A' oku toi insan kokito di Yesus , i Tuhan toko' ? Okon kou toi ko' tua' di karaja' ku do don Tuhan ?
46009002	Om mulong piya dot a' o tulun do suwai monongkuyaan do tulun oku di sinuhu' , nga' monongkuyaan kou po daa iyokoyu ! Tu' ino no koposi-posion dokoyu do dong Kristian o kointalangan kopio do tulun oku di sinuhu' .
46009003	Ondung pasalaon oku'd tulun , om posimbaron ku indo o poingkaa :
46009004	A' oku toi apatut i' dot onuan do taakanon om tinumon do gontok diti karaja' ku ?
46009005	A' oku toi koino-ino i' do powoyo' do sawo di Kristian do tontok do mimpanau oku , do miagal di winonsoi di piro-piro o tobpinai di Tuhan Yesus om i rasul di suwai , om kohompit nogi' i Pitrus ?
46009006	Ko' i Barnabas no tuu om iyoho' o suhuon do mimpori-pori do mogihum do kaakan-akanan ?
46009007	Aiso' i' o soudor di mimpori-pori do mogihum do kaakan-akanan dau dot id suang di posukan do soudor di mongoi sangod ! Aiso' i' o gompongumo do mananom dot anggur do hiri'd kabun dau om a' indo iyau mangakan do tua' dit anggur do hiri'd kabun dau'ddi ! Aiso' i' o gompomogompi'd dumba' do momogompi'd dumba' , om a' indo monginum di susu di dumba' dau'ddi .
46009008	Okon i' ko' mantad no di koubasanan do momonsoi'd pointikid do tadau o kapabarasan ku'dti , suwai ko' id suang do Tourat nga' haro i' o boros do pasal diri .
46009009	Nokotulis no o poingkaa dot id suang do Tourat di Musa , “ Iri nopo sapi' di mongulok di gandum do popotobilang di tua' do gandum do mantad hiri'd rawo , om a' i' apatut do kakangan o kabang , ” ka . Iri toi i sapi' o pusohon kopio'd Kinorohingan ?
46009010	Ko' iyati' po o komoyon diri ? Atantu' no do kinoponulisan nopoddi om iyati' i' o komoyon . Tu' iri nopo tulun di mongumo om i tulun di morobuat di gandum dau , om kumaraja' pogi' nga' haro i' o soro-sorohon dau do kaanu do tintanga' do tua' di karaja' dau .
46009011	Nakapatanom no iyahai do linsou di don rusod dot id suang do koposi-posion dokoyu . Om ondung mongomot iyahai do barakat do konunu-nunuan do mantad id dokoyu , om ogumu' kopio toi iri do pokionuon dahai do mantad id dokoyu ?
46009012	Ondung apatut o tulun do suwai do morou-sorou do kaanu'ddi do mantad id dokoyu , om okon toi ko' iyahai nogi' daa ot apatut kopio do kaanu , ko' mantad dot iyolo' ? Nga' a' ku i' pakayon i kosorupayan ku do kaanu'ddi , suwai ko' uhang ku nogi' do pimpori-porianan ku do mananggung o koinsanai'd nunu nopo ko' mantad do moningkau do hal di sumiliu'd koontobon do popinsusui di Habar dot Osonong do pasal do Kristus .
46009013	Atantu' no do koilo kou i' dot iri nopo tulun di maganu-anu do hiri'd Walai'd Sasambayangan dot Agayo om kaanu nod takanon diyolo' do mantad hiri'd Walai'd Sasambayangan dot Agayo . Om iri tulun di maganu-anu do hiri'd tiyonon do papatahak do porsombahan di sorobon , nga' kaanu i' do bahagi di porsombahan di patahakon diri .
46009014	Om iyo nogiddi o Tuhan do pinapatantu' dot iri nopo tulun di popinsusui di Habar dot Osonong diri nga' apatut i' do kaanu do kaakan-akanan dau do mantad id karaja' dau di popinsusui .
46009015	Nga' a' oku po insan pamakai di kosorupayan diri . Om koponulisan ku'dti surat diti nga' okon i' ko' monuhu' oku do wonsoyon o miagal diri dot id doho' do baino' . Osonong nogi' dot apatai oku ko' mantad dot atagakan oku di kaandasan kopio ku .
46009016	Tu' ondung pasal no do popinsusui di Habar dot Osonong do mantad id Kinorohingan o komoyon diri , om aiso' i' o paantakan ku dot oondos , tu' sinuhu' oku id Kinorohingan do momonsoi'ddi . Obungou oku no , ondung a' oku no popinsusui di Habar dot Osonong diri !
46009017	Ondung wonsoyon ku i karaja'ddi do tumanud do doho'd korohian om milo oku no daa do mogondos do kaanu'd gadsi' . Nga' popinsusui oku pogi' di Habar dot Osonong diri nga' iri no o tonggungan ku . Om sinuhu' oku i' do Kinorohingan do momonsoi'd karaja'ddi .
46009018	Iyo nopoddi , om nunu noo o gadsi' dot aanu ku ? Iti no o gadsi' ku : iri no tu' milo oku do popinsusui di Habar dot Osonong diri , mikuwo'd a' papawagat do tonggungan dot ongoiso' piya'd tulun do mamalansa' doho' , tu' a' ku i' pokionuon it apatut daa dot aanu do tulun di popinsusui do Habar dot Osonong .
46009019	Iyoho' nopo om okon i' ko' turipon dot isai nopo o tulun ; poillabus oku i' . Mulong piya dot iyo'ddi nga' nosiliu ku no o tinan ku do turipon do koinsanai'd tulun . Om winonsoi ku pogi' o miagal diri nga' mokimamaha' oku dot ogumu' o tulun dot aangatan ku do tumanud do Kristus .
46009020	Id pogialatan oku nopod tulun do Yohudi , om moyo' oku no di kowoyo-woyoo' do tulun do Yohudi om milo oku i' do mangangat di tulun do Yohudi do tumanud do Kristus . Om id pogialatan oku no di tulun di tumanud kopio di Tourat di Musa , om mingiyo-iyo oku no do tulun di maso po dot akagasan di Tourat diri , do mulong piya dot a' oku no daa akagasan di Tourat . Om wonsoyon ku pogi' o miagal diri nga' wayaan ku do mangangat diyolo' do sumiliu'd tumatanud do Kristus .
46009021	Om id pogialatan oku no di tulun dot okon ko' Yohudi om tumanud oku no di kowoyo-woyoo' diyolo' it okon ko' tulun do Yohudi , it id soliwan di Tourat . Om wonsoyon ku pogi' o miagal diri nga' wayaan ku do mangangat diyolo' do sumiliu'd tumatanud do Kristus . Nga' okon indo ko' gisom dot a' oku tumanud di ponuhuan do Kinorohingan ; tu' porintaon oku i' di ponuhuan do Kristus .
46009022	Om id pogialatan oku nod tulun dit a' ogirot o ponongkuyaanan , om mingiyo-iyo oku no diyolo' tu' a' ogirot o ponongkuyaanan , om milo oku i' do mangangat diyolo' do sumiliu'd tumatanud do Kristus . Om iyo oku noddi do momit do koinsanai'd tulun , om poingkuro nopo o kowoyo-woyoo' nga' wonsoyon ku nopo , dot iri po o ralan do mamasi do wookon diyolo' .
46009023	Om wonsoyon ngai' ku nopo iri dot i Habar dot Osonong do mantad id Kinorohingan o kapamansayan ku , om kohompit oku i' iyoho' dot abarakatan .
46009024	Om atantu' no do koilo ko i' dot id suang nopo do pilumbaan do manangkus , om manangkus ngai' i' i tulun di monokilumbo , nga' iso' no o tulun di kaanu do hodia' . Iyo nopoddi om monotos nod manangkus om kaanu ko i' do hodia' .
46009025	Pointikid-tikid do tulun di maso'd torining , om koporinta' i' do tinan dau dot id suang do nunu nopo . Om wonsoyon pogi' dau o miagal diri nga' orohian iyau dot akaraan di karo do bunga do tanda' do kamanangan , i bunga dit oruuhai om oriou no . Nga' iyati' nopo om porintaon toko' pogi' o tinan toko' dot id suang do nunu nopo nga' orohian toko' dot akaraan di karo do bunga dit a' rumiou .
46009026	Om iri no o koponongkusan ku do mikuwo'd haro kopio o pokiririkatan . Do miagal dit id pilawanan do mitumbuk , tu' a' ku i' songkotumbuk-tumbuk dot a' oila-ilaan .
46009027	Om pologoson ku nopo o tinan ku dot opintumbukan om opimbobog do gisom do milo ku'd porintaon o tinan ku . Om wonsoyon ku pogi' o miagal diri , nga' mada' oku do kapangangat oku nod tulun do suwai do sumuang di pilumbaan , om a' oku iddi iyoho' kosuang .
46010001	Oi tobpinai-tobpinai ! Apatut no dot osorou dokoyu i nosiliu dot id taki - aki toko' di maso diyolo' do manud-tanud di Musa . Nointirungan ngai' i' iyolo' di haun , om osonong iddi iyolo' do suminoborong di Rahat dot Aragang .
46010002	Om nobotisan ngai' iyolo' di haun om nobotisan di rahat diri do sumiliu'd tumatanud di Musa .
46010003	Om minangakan ngai' iyolo' di taakanon do don rusod dit iso' i' o bansa' .
46010004	Om minonginum iyolo' do mantad hiri'd pampang do don rusod di moyo-woyo' diyolo' ; om iri nopo pampang diri nga' Kristus nogi' .
46010005	Nga' iyo piya'ddi , nga' kogumuan no diyolo' dot a' id Kinorohingan kinohubayaan , om gowoi poddi do songirromos poo o rata' diyolo' do hilo'd tana' do kowotuan .
46010006	Iri ngai' no o sumiliu'd popoinsan dati' , om poposorou dati' dot a' rumohian dit angaraat do miagal di winonsoi diyolo' .
46010007	Om popoinsan dati' dot a' tumuku' dot id tingolig do miagal di winonsoi do wookon diyolo' . Do nokotulis no dot id suang do Buuk do Kinorohingan o poingkaa , “ Om timpuun no i bansa'ddi do mangakan-ngakan om monginum-nginum , om mintari' do tumuku' dot id tingolig , ” ka .
46010008	A' toko' i' koino-ino do magampahu' do miagal di winonsoi do wookon diyolo' . Om kapatai nopo o duwo nohopod om tolu noribu o tulun dot id pogialatan diyolo' dot insan no tadau , tu' minomonsoi i' iyolo' do miagal diri .
46010009	A' toko' i' koino-ino do mogumbal do Tuhan do miagal di winonsoi do wookon diyolo' di gulu po , gisom do napatai iyolo' do tininduk do tulanut di kipaliu .
46010010	Om a' toko' koino-ino do somboro-boros dot araatan ; do miagal di winonsoi do wookon diyolo' di gulu po . Om gowoi poddi do pinatai iyolo' di Moloikat di Mamamatai .
46010011	Om nongosiliu ngai' pogi' o miagal diri dot id diyolo' nga' maan do popoinsan do tulun do suwai . Om nongkotulis ngai' pogi' iri nga' popoinsan dati' . Tu' iyati' nopodti om poimpasi do tontok dit oruhai nod karaagon do pomogunan .
46010012	Iri nopo tulun di momusorou dot ogirot iyau , om mositi' no do minsan - insan ; om a' i' iyau aratu' .
46010013	Pointikid-tikid di pogumbalan do koontok diya' om iri i' i koubasanan do koontok do tulun . Nga' otorodok i' o Kinorohingan dot id batos dau . Om a' ko i' dau pologoson dot opogumbalan dit a' nu ooyit . Om tontok nopo dot oontok ko'd pogumbalan , om onuan ko indo dau'd ralan do gumirot om ogirot ko i' .
46010014	Iyo nopoddi , oi tobpinai-tobpinai di kosianan ku , om karaatai toko' no kopio do tumuku' dot id tingolig .
46010015	Om moro-boros oku dot id dokoyu do miagal do moro-boros oku dot id tulun dit oilo . Om timbangon no kopio dokoyu iti boros ku .
46010016	Tontok nopo di monginum toko' do waig dot anggur do mikuwo'd mongunsikou dot id Kinorohingan , om okon toi ko' iri no o popointalang do nokoiso' toko' dot id Kristus dot id suang do kinapatayon dau ? Om tontok di pogikobing-kobingon toko' i roti do maan toko' pogiandadai do mangakan , om okon toi ko' iri no o popointalang do nokoiso' toko' dot id tinan do Kristus ?
46010017	Tu' iri nopo roti om iso' noo , om mangakan ngai' toko' nopo di roti dit iso' noddi , om iri no o popointalang dot ogumu' toko' piya nga' iso' no o tinan toko' .
46010018	Sorohon pogi' i tulun do Yohudi . Iri nopo i tulun di mangakan di nakatahak do hiri'd poiyanan di porsombahan do sorobon , om nokoiso' no i tulun di kinoiyonon diri .
46010019	Nunu tuu o komoyon ku do miagal diri ? Iri nopo i tingolig om i taakanon di pinosubak dot id tingolig om aiso' i' kopio o komoyon .
46010020	Do nunu nopo i nakatahak do hiri'd poiyanan do podsubak do tingolig om a' i' pinatahak dot id Kinorohingan , suwai ko' id rusod dot angaraat . Om mada' oku i' do koiso' kou do rusod dot araat .
46010021	A' kou i' koino-ino do monginum do mantad hiri'd sangkir di kisuang do waig dot anggur do don Tuhan , om monginum indo do mantad hiri'd sangkir di kisuang do waig dot anggur do don rusod dot araat . Om a' kou koino-ino do makan do hiri'd mija' do don Tuhan , om makan indo do hiri'd mija' do don rusod dot araat .
46010022	Orohian toko' toi do popoosol do Tuhan ? Okoris toko' toi ko' Tuhan ?
46010023	Boros kad tulun om , “ Koino-ino toko' i' do momonsoi do nunu nopo i korohian toko' , ” ka . Otopot nogi' ! Nga' a' i' haro ngai' no o guna' di korohian toko' . “ Koino-ino toko' i' do momonsoi do nunu nopo i korohian toko' ” — nga' a' i' kotulung ngai' iri dot id suang do koposi-posion toko' .
46010024	Kada' nod haro o tongoiso' pod tulun do tumotos do mogihum di dau nod koinsanangan . Suwai ko' apatut nogi' do tumotos do mogihum do koinsanangan do tulun do suwai .
46010025	Koino-ino kou i' do mangakan do nunu nopo i padagangon do hilo'd pasar do daging . Om a' piya minog do sorisidon do minguhot do tintod do momoli , om a' i' otingkau o kopurimanan do ginawo dokoyu .
46010026	Tu' haro i' o nokotulis dot id suang do Buuk do Kinorohingan do poingkaa , “ Iti nopo pomogunan om koinsanai dit id suang do pomogunan om Tuhan i' o sanganu , ” ka .
46010027	Ondung alapon kou'd makan , do tulun dit okon ko' Kristian om kaakun kou do mongoi , om kanon ngai' nopo i posurungon dau dokoyu . Om a' piya minog dot uhoton ondung honggo o tadon di taakanon diri , om a' i' otingkau o kopurimanan do ginawo dokoyu .
46010028	Nga' ondung haro o tulun do momisunud dokoyu dot , “ Nokosubak no moti' dot id tingolig iti taakanon diti , ” ka , om kada' kou no pangakan di taakanon , tu' apatut i' do podulon i tulun diri om i kopurimanan do ginawo .
46010029	Komoyon ku nopo om okon i' ko' i kopurimanan do ginawo dokoyu , nga' i kopurimanan do ginawo di tulun diri . Haro doti' o monguhot do poingkaa , “ Nokuro tu' aantaban oku do kopurimanan do ginawo'd tulun do suwai ?
46010030	Ondung mangakan oku'd taakanon do mikuwo'd mongunsikou dot id Kinorohingan , om nokuro tu' pasalaon oku pod tulun do mangakan do taakanon diri , om nounsikou ku no dot id Kinorohingan ? ” ka .
46010031	Nunu nopo o wonsoyon nu do makan ko tuu ko' minum nga' wonsoyon ngai' nori do popoinggayo'd Kinorohingan .
46010032	Wonsoyon kasai' no dokoyu o miagal diri om a' kou i' kobungou'd tulun do suwai do momonsoi'd dusa ; dot iri tuu tulun do Yohudi ko' iri po tulun dot okon ko' Yohudi , ko' iri po sidang do Kinorohingan .
46010033	Momit kou no do doho'd kowoyo-woyoon . Tu' tumotos kasai' oku i' do poposonong do ginawo'd koinsanai'd tulun dot id suang do koinsanai'd nunu nopo , om a' ku no sorohon o doho'd koinsanangan . Tu' korohian ku nopo kopio om angapasi ngai' daa iyolo' .
46011001	Omit kou no do kowoyo-woyoon ku , do miagal doho' tu' momit do kowoyo-woyoon do Kristus .
46011002	Mamarayou oku no dokoyu tu' osorou kasai' oku i' dokoyu om tumanud kou di ponudukan di pinotuduk ku dokoyu .
46011003	Nga' orohian oku po do kongoilo kou dot iso' kawagu o ponudukan . Iri no tu' boyoon nopo do pointikid-tikid do kusai om Kristus ; om boyoon nod tondu' om i sawo dau , om boyoon nod Kristus om Kinorohingan .
46011004	Ondung haro o kusai do mononsunduk do tontok do sumambayang ko' tontok do poposusui di habar do mantad id Kinorohingan , dot id toguang do tulun dot ogumu' , om mongintingayam no iyau do Kristus .
46011005	Om ondung haro o tondu' dit a' mononsunduk do tontok do sumambayang ko' tontok do poposusui di habar do mantad id Kinorohingan dot id toguang do tulun dot ogumu' , om mongintingayam no i tondu'ddi di sawo dau , i nosiliu do boyoon dau . Om iyo nopoddi om miagal pod nobugaran o tulu di tondu'ddi .
46011006	Tu' ondung a' o tondu' mononsunduk om osonong nogi' do pampadan o tobuk dau . Nga' ondung bugaran o tulu do tondu' ko' pampadan o tobuk dau , om kointingayam i' dau iri . Om osonong nogi' do mononsunduk iyau .
46011007	Tongokusai nopo om a' i' minog do mononsunduk , tu' iyau no o popointalang do kowoyo-woyoo' om kagayaan do Kinorohingan . Tongoondu' noo om popointalang do kagayaan do tongokusai ,
46011008	tu' kusai nopo om a' i' winonsoi do mantad id tondu' , suwai ko' tondu' o winonsoi do mantad id kusai .
46011009	Om kinapamansayan do kusai nga' okon i' ko' maan do koinsanangan do tondu' , suwai ko' tondu' o winonsoi do maan do koinsanangan do kusai .
46011010	Iyo nopoddi , om mositi' no do mononsunduk o tongoondu' om asanangan i' i moloikat , tu' iri no o koilaan do minsiriba' iyau di sawo dau .
46011011	Mulong piya dot iyo'ddi , nga' id suang nopod koposi-posion toko' do pointikid do tadau , dot iyati' tu' tulun do Kristian , om a' i' poimpori-pori i tondu' do posuwai-suwai di kusai , om i kusai nga' a' i' poimpori-pori do posuwai-suwai di tondu' .
46011012	Tu' mulong piya do winonsoi do mantad id kusai o tondu' di timpuun i' , nga' id tohuri noddi om tongoondu' i' o mogkosusu do tongokusai ; om Kinorohingan i' o tadon do koinsanai'd nunu nopo .
46011013	Umbalai pogi' kopio dokoyu do momusorou iti : Osorupai toi o tondu' do sumambayang dot id Kinorohingan dot id toguang do tulun dot ogumu' , dot a' mononsunduk ?
46011014	Om notudukan kou no do mantad id koubasanan do tulun dot ogumu' dot anaru nopo o tobuk do kusai , om a' i' osonong no .
46011015	Nga' tongoondu' nopo , om tobuk no o pinatahak dot id dau do maan do ponokop do tulu dau om sumiliu'd kaandasan dau o tobuk dit anaru .
46011016	Ondung haro o sumurilog do pasal diti , om iso' noo o milo ku'd poboroson tu' iyati' nopo om i piro-piro o sidang do Kinorohingan di suwai , om iso' noo o koubasanan toko' dot id suang do sidang ; om aiso' no o suwai ko' iri .
46011017	Iti no poboroson ku'd baino' , om a' oku no mamarayou dokoyu . Tu' okon nogi' ko' osonong o kootuson di pitimungan dokoyu , suwai ko' araat nogi' .
46011018	Id gulu nopo kopio do norongou ku om haro o piro-piro sinompuruan do tulun dot a' mogiuulud dot id suang do pitimungan . Om osorou ku dot otopot i' o wookon di norongou ku'ddi .
46011019	Om a' i' milo dot aiso' kopio o pogisosongkiwalan dokoyu , tu' iri nogindo o pointalang kopio ondung isai ngai' i tulun do Kristian dit otopot .
46011020	Nga' tontok nopo di tumimung kou om okon i' ko' porjomuan do don Tuhan i wonsoyon dokoyu .
46011021	Tu' tontok nopod makan kou , om sompori-pori kou nopo do mongoi di taakanon dokoyu om mogiaahau kou . Om gisom do haro nondo ot aiso' i' ot aakan - akan , om inda' ka di suwai tu' nangaawuk poo .
46011022	Nokuro tu' miagal kopio kou'ddi ? Aiso' toi o walai dokoyu ? Milo kou i' do makan om minum do hiri'd walai dokoyu ! Ko' orohian kou nod mongindaraat di sidang do Kinorohingan om mongintingayam di tulun do mosikin ? Nunu poo o poboroson ku dokoyu'dti ? Royohon ku po tuu iyokoyu ? Amu' ! A' oku no kopio mamarayou dokoyu .
46011023	Tu' iri nopo pinotuduk ku dokoyu om iri i pinotuduk do Tuhan dot id doho' : do tontok nopo di totuong di padagangon no i Yesus , i Tuhan toko' , om anu no iyau'd roti ,
46011024	om kopongunsikou poddi iyau'd Kinorohingan di roti'ddi , om pogikobing-kobingo' no dau i roti , om boro-boros no iyau'd poingkaa , “ Iti no poiyaan do tinan ku di patahakon do sumowoli dokoyu . Wonsoyon no dokoyu o miagal diti do kopomusarahan doho' , ” ka dau .
46011025	Om iyo iddi di nakaakan tu' anu no iyau do sansangkir o waig dot anggur om boro-boros nod poingkaa , “ Iti no waig dot anggur o tumpongo do Kinorohingan di wagu , om pogiroton do raha' ku . Om pointikid-tikid do monginum kou'dti , om wonsoyon no o miagal diti do kopomusarahan doho' , ” ka dau .
46011026	Tu' pointikid-tikid do mangakan kou di roti om monginum kou di waig dot anggur diri , om poposusui kou no di kinapatayan do Tuhan , do gisom do korikot iyau .
46011027	Iyo nopoddi , om iri nopo tulun di mangakan di roti di don Tuhan om monginum di waig dot anggur di don Tuhan , dot a' apatut o kowoyo-woyoo' do mangakan om monginum diri , om kowonsoi no i tulun diri do dusa dot id toguang do Tuhan , i pinapatahak do tinan dau om raha' dau .
46011028	Iyo nopoddi , om mositi' no do sorisidon po kopio do pointikid-tikid do tulun o ginawo dau , om koino-ino nogindo iyau do mangakan di roti om monginum di waig dot anggur .
46011029	Tu' ondung haro o tulun di mangakan nopo di roti om monginum di waig dot anggur om a' indo momusou no do tinan do Tuhan o komoyon di porjomuan diri , om poporikot no do hukuman do Kinorohingan dot id tinan dau o kapangakanan om koponginuman dau'ddi .
46011030	Om iri no o kokuwaan dot ogumu' ot id pogialatan dokoyu do sumakit om oluhoi , om ogumu' o napatai .
46011031	Nga' ondung poguluonon toko' do monorisid kopio o ginawo toko' , om a' toko' i' ohukuman do Kinorohingan .
46011032	Nga' ondung hukuman toko' do Kinorohingan , om bobogon toko' no dau , om a' toko' i' kotonggoi diti pomogunan do hukuman .
46011033	Iyo nopoddi , oi tobpinai-tobpinai ku , om ondung tumimung kou do mangakan di porjomuan do don Tuhan diri , om mogiandad-andad kou no do mangakan .
46011034	Ondung haro o louson , om makan mantad nogi' do hiri pod walai dau . Om ondung podulon dokoyu iti , om a' indo poporikot do hukuman do mantad id Kinorohingan dot id tinan dokoyu i pitimungan dokoyu'd sumambayang . Om iri no tuhoton do suwai ko' iti , om simbaron ku indo do korikot oku'd hino .
46012001	Om iti po nipuhawang do Rusod do mantad id Kinorohingan o patarangon ku , tu' orohian oku do koilo kopio kou dit otopot , oi tobpinai-tobpinai ku .
46012002	Soroho' no dokoyu do nopo dit a' kou po nokotutun do Tuhan , om nabayayat tomod kou do tumanud di tingolig dit a' poimpasi .
46012003	Om mositi' nod koilo kou do tulun nopo di pitudukan do Rusod do Kinorohingan om a' i' milo do moro-boros dot , “ Ousung po i Yesus ! ” ka . Om iyo nogiddi tu' a' i' o tulun milo do momoros dot , “ I Yesus no o Tuhan ! ” ka , ondung a' i tulun diri pitudukan di Rusod do Kinorohingan .
46012004	Haro i' o piro-piro kowoyoon do nipuhawang do mantad id Rusod do Kinorohingan , nga' iso-iso' i' o Rusod do manahak ngai'ddi .
46012005	Om haro piro-piro o kowoyoon do karaja' di don Tuhan . Nga' iso-iso' i' o Tuhan di pogobi-obian !
46012006	Haro i' o piro-piro kowoyoon do toilaan do momonsoi'd karaja' di don Tuhan , nga' iri nopo manahak do toilaan dot id pointikid-tikid do tulun di momonsoi di karaja' do nakatahak dot id dau'ddi om iso-iso' i' o Kinorohingan .
46012007	Kointalang i' i karaja' di Rusod do Kinorohingan dot id pointikid-tikid do tulun do koinsanangan ngai' toko' .
46012008	Haro i' o tulun do puhawangan di Rusod do toilaan do mimboros do kikuasa' kopio . Om haro o puhawangan di Rusod diri do toilaan do popotuduk do pasal do Kinorohingan .
46012009	Om iri i' i Rusod diri o momuhawang do tulun do suwai do kotumbayaan dot id Kristus dit ogirot ko' i koubasanan ; om tulun nod suwai om puhawangan di Rusod do kuasa' do momolingos do toruol .
46012010	Om haro o tulun do puhawangan do kuasa' do momonsoi'd koimayaan om iri no tulun do suwai om puhawangan do toilaan do poposunud di natantu' mantad do Kinorohingan do wonsoyon dau . Om tulun nod suwai om puhawangan di Rusod do toilaan do mongintutun di nipuhawang do mantad id Rusod do Kinorohingan om it okon ko' mantad id dau . Om haro o puhawangan do toilaan do mimboros do mogisuayan o bansa'd boros di koimayaan kopio , om haro o puhawangan do toilaan do poposuhut do komoyon di boros do bansa'd suwai'ddi .
46012011	Iri nopoddi om mantad ngai' i' dot iso' noo o Rusod ; om mogisuayan o nipuhawang do patahakon dot id pointikid-tikid do tulun , do tumanud do korohian di Rusod diri .
46012012	Kristus nopo om miagal do tinan do tulun ; iso' noo o tinan , nga' ogumu' i' o pakakas . Om mulong piya dot ogumu' i pakakas diri , nga' iso-iso' i' o tinan .
46012013	Om iyati' nga' iyo iddi , dot iri tulun do Yohudi om it okon ko' Yohudi , om turipon tuu ko' iri po it okon ko' turipon ; tu' nongobotisan ngai' toko' no dot id suang dit iso' noo o Rusod , om opogiiso' toko' i' dot id tinan do Kristus . Om noonuan ngai' toko' no di Rusod diri .
46012014	Tu' tinan piya nga' okon i' ko' iso' noo o pakakas , suwai ko' ogumu' i' o pakakas .
46012015	Ondung momoros i gakod dot , “ Okon oku i' ko' longon , om a' oku i' kohompit di tinan , ” ka , om okon i' ko' a' no kopio kohompit di tinan i gakod diri .
46012016	Om ondung moro-boros i tolingo dot , “ Okon oku i' ko' mato , om a' oku i' kohompit di tinan , ” ka , om okon i' ko' a' no kopio kohompit di tinan i tolingo'ddi .
46012017	Ondung osiliu ngai' do mato i tinan , om poingkuro daa'ndo i tinan do korongou ? Om ondung osiliu ngai' i tinan do tolingo , om poingkuro no daa'ndo do kosingud i tinan ?
46012018	Oilaan toko' i' do Kinorohingan o pinopoiyon do pointikid-tikid di pakakas do tinan dot id tinan . Om pinoiyon ngai' iri do hiri'd apatut do poiyanan diri do tumanud di korohian do Kinorohingan .
46012019	Ondung oinsanan iri dot osiliu'd iso' noo o pakakas om honggo po daa'ndo o roitan do tinan ?
46012020	Iyo nopoddi , om atantu' no dot ogumu' i' o pakakas do tinan nga' iso - iso' indo i tinan .
46012021	Om a' no milo o mato do moro-boros dot id longon dot , “ Mada' oku i' diya' ! ” ka , ko' moro-boros po i tulu dot id gakod dot , “ Mada' oku i' diya' ! ” ka .
46012022	Nga' kiguna' toko' i' kopio di pakakas do tinan di sorohon piya daa dot oluhoi ;
46012023	om iri nopo pakakas do tinan toko' di sorohon toko' daa dot a' agayo no guna' , om iri nogi' i pusohon kopio toko' . Om iri pakakas do tinan dit a' olumis no o kokitanan , nga' iri nogi' kopio i podulon toko' .
46012024	Iri nopo pakakas do tinan toko' dit osonong mantad o kokitanan om a' toko' nogi' minog nod gompion . Om noulud nod Kinorohingan iti tinan toko' gisom dot iri nogi' i pakakas do tinan dit a' haro no o guna' o pusohon kopio toko' .
46012025	Om iyo noddi o ralan dot a' opogipori-pori i tinan ; tu' mogipadul-padul i pakakas di tinan .
46012026	Ondung oinggorit o tiso' di pakakas do tinan , om oinggorit ngai' no i pakakas do suwai ; ondung royohon o tiso' di pakakas do tinan , om otood ngai' no i pakakas do suwai di hiri'd tinan diri .
46012027	Iyokoyu ngai' no i tinan do Kristus , om pointikid-tikid dokoyu nga' pakakas ngai' no di tinan diri .
46012028	Om iyo nogiddi dot id suang piya'd sidang , tu' natantu' mantad nod Kinorohingan o kogoyo-goyoo' do karaja'd tulun do hiri'd sidang : koiso' nopo om i rasul , om koduwo no om i nabi , om kotolu no om i gomponuduk , om iri nogi' i momonsoi do kongoimayaan , om iri nogi' i noonuan do nipuhawang do momolingos do toruol , om i monulung do tulun do suwai , om i momoyo' do tulun , om i mimboros do mogisuayan o bansa'd boros di koimayaan .
46012029	Okon i' ko' koinsanai diyolo' do nosiliu'd rasul , ko' nabi , ko' gomponuduk . Om a' i' haro ngai' o kuasa' do momonsoi'd koimayaan ,
46012030	ko' momolingos do toruol , ko' mimboros do mogisuayan o bansa'd boros di koimayaan , ko' poposuhut do boros di koimayaan diri .
46012031	Iyo nopoddi , om tumotos kou nogi' kopio do mokiaanu di nipuhawang dit agayo kopio o guna' . Nga' poingkaa o ralan dit osonong kopio .
46013001	Mulong piya do milo oku'd mimboros do mogisuayan o bansa'd boros do tulun om boros do moloikat , nga' ondung a' oku osianan , om iri nopo boros ku'ddi om kohiyo-hiyo no toomod , om aiso' i' o komoyon .
46013002	Mulong piya dot oilo oku do popolombus di habar do mantad id Kinorohingan , om kosuhut ngai' oku dit angaralom , om kongoilo ngai' oku do nunu nopo , om otumbayaan kopio oku'd Kinorohingan , gisom do milo oku do popoundaliu do nuluhon , nga' ondung a' oku osianan , om aiso' i' o guna-guna' ku !
46013003	Mulong piya dot insanan ku nopod popuhawang dot id tulun do mosikin o nunu nopo i haro dot id doho' , om patahakon ku o tinan ku do maan sorobo' , nga' ondung a' oku osianan , om aiso' ngai' i' o guna-guna'ddi .
46013004	Tulun nopo dit osianan om alanut i' o ginawo om osonong koulun . A' i' iyau mosol , om a' mingudut , om a' minggayo-gayo .
46013005	A' i' iyau mokirayou-rayou , om a' ohurolo , om a' mononsog do tulun do suwai do tumanud do dau'd korohian , om a' obingkaus om a' obinsuli' .
46013006	Tulun nopo dit osianan om a' i' orohian dit araat , tu' korohian nopo dau om iri no it osonong .
46013007	Alanut i' o ginawo dau do tumimbaba' do nunu nopo , om monongkuyaan iyau ; om amu' tumingkod do mogondos , om alanut o ginawo .
46013008	Kosianan nopo om aiso' i' o kopupuson . Dinondo nopodti om haro i' o tulun dit oilo do popolombus di habar do mantad id Kinorohingan , nga' tumingkod indo iyau do popolombus di habar diri . Dinondo nopodti om haro i' ot oilo do mimboros do mogisuayan o bansa'd boros di koimayaan , nga' koimbagu nopondo om kotingkod i' iyau do mimboros do boros diri . Dinondo nopodti om haro i' o tulun dit ogumu' o toilaan , nga' koimbagu nopondo om olihuan indo i noilaan diyolo'ddi .
46013009	Tu' iri nopo toilaan toko' om i komiloo' toko' do popinsusui di habar do mantad id Kinorohingan , om haro kasai' po o bohiton , tu' a' toko' po oilaan ngai' .
46013010	Nga' orikot indo o maso do koimbagu do patahakon ngai' do Kinorohingan iri , gisom dot aiso' nondo o bohiton , tu' oilaan ngai' toko' no , om oidu' nondo i haro o bohiton .
46013011	Tontok nopo di tanak oku po , om don tangaanak no do koboro-boroso' ku , om don tangaanak do pomurimon-rimon ku , om don tangaanak do kowoyo-woyoo' ku do momusorou . Dinondo nopoddi tu' agayo oku , om notingkadan ku no i kowoyo-woyoo' ku di don tangaanak .
46013012	Iti nopo tokito toko' do dinondo'dti om iyo no do sangai-sangai dit a' i' okito no kopio dot id pogotulan . Nga' koimbagu nopondo om kotimbaba' toko' nopo kopio om atalang indo o tokito toko' . A' ku po oilaan ngai' do dinondo poo , nga' koimbagu nopondo om ongoilaan ngai' ku indo do miagal do Kinorohingan tu' koilo do koinsanai'd kowoyo-woyoon ku .
46013013	Nga' daamot nopodti om haro o tolu o kowoyoon dit apatut do wonsoyon kasai' toko' : otumbayaan , mogondos om mogiinsian-sian . Nga' iri nopo it agayo kopio dot id pogialatan di tolu'ddi , om it osianan do tulun do suwai .
46014001	Tumotos kou no kopio dot osianan do tulun do suwai . Om tumotos kou no do mokiaanu di piro-piro o nipuhawang do patahakon di Rusod do Kinorohingan , om okon-okon po om i komiloo' do popolombus di natantu' mantad do Kinorohingan do wonsoyon dau dot id tulun .
46014002	Iri nopo tulun di mimboros do boros di koimayaan , om a' i' moro-boros dot id tulun , suwai ko' moro-boros dot id Kinorohingan . Aiso' i' o tulun do kosuhut di poboroson dau , tu' iri i' i Rusod do Kinorohingan o mominsuhu' dau do popimboros do boros di Kinorohingan noo o kosuhut .
46014003	Nga' iri nopo tulun di popolombus di habar do mantad id Kinorohingan , om tulun i' o polombusan do maan do popogirot diyolo' , om pongodsuur do ginawo om ponginsasamod diyolo' .
46014004	Iri nopo tulun di mimboros do boros di koimayaan om popogirot no do dau'd ginawo , nga' iri nopo tulun di popolombus do habar do mantad id Kinorohingan om mongodsuur i' di sidang do gumirot dot id kotumbayaan diyolo' .
46014005	Osonong nogi' kopio do milo ngai' kou do mimboros do mogisuayan o bansa'd boros di koimayaan . Nga' iri nopo it osonong kopio om milo kou do popinsusui di natantu' mantad do Kinorohingan do wonsoyon dau . Tu' iri nopo tulun di popolombus do habar do mantad id Kinorohingan om agayo i' ko' mantad di tulun di mimboros do mogisuayan o bansa'd boros di koimayaan ; nga' suwai indo ondung milo i tulun di mimboros do mogisuayan o bansa'd boros do koimayaan diri do poposuhut di pinoboros dau , tu' otulung i' o koinsanai di sidang .
46014006	Ondung rumikot oku dot id dokoyu om mimboros oku nondo do mogisuayan o bansa'd boros di koimayaan , om nunu no tuu o guna'ddi dot id dokoyu ? Aiso' i' kopio o guna'ddi dot ongokooro' piya ! Nga' suwai indo , ondung popolombus oku dot id dokoyu di pinointalang do Kinorohingan , ko' popotuduk oku do pasal do Kinorohingan , ko' popolombus oku do habar do mantad id Kinorohingan ko' monuduk oku .
46014007	Om iri piya tuunion dit aiso' o ginawo , do miagal di suling om kecapi , dot a' popunongon o popouni , nga' poingkuro daa dot oilaan do tulun o lagu' di pounion ?
46014008	Haro po kawagu o poiyaan : Ondung a' popunongon o popouni do torumpit , om isai daa o sumodia' do mongoi sangod ?
46014009	Om iyo nogiddi o komiloo' nu do mimboros do mogisuayan o bansa'd boros di koimayaan . Ondung oilo ko do mimboros do boros dit a' osuhutan , om iso' pod tulun nga' aiso' i' o kosuhut di poboroson nu . Om miagal nori do moro-boros ko dot aiso' o tulun do barasan .
46014010	Hiti nopod pomogunan om a' i' okuri-kuri' o bansa'd boros , nga' aiso' i' o tiso' di boros diri dot aiso' o komoyon .
46014011	Nga' ondung a' oku kosuhut di boros di poboroson dot iso' o tulun , om iri nopo tulun di mimboros diri om iyo nod sompogunan dot id doho' ; om iyoho' nga' iyo nogiddi dot id dau .
46014012	Om iyokoyu nga' oilaan ku i' dot orohian kopio kou do kaanu do piro-piro o nipuhawang do mantad id Rusod do Kinorohingan . Nga' agayo nopo kopio om mositi' no do tumotos kopio kou do mamakai di nipuhawang di kotulung do sidang do gumirot dot id kotumbayaan .
46014013	Om iri no o kokuwaan do tulun nopo di mimboros do boros di koimayaan , om mositi' no do mokianu kopio'd Kinorohingan do toilaan do poposuhut di pinoboros dau'ddi .
46014014	Tu' ondung sumambayang oku dot id suang do boros di koimayaan , om sumambayang i' kopio o rusod ku , nga' a' i' kotonggoi o pomusarahan ku do sumambayang .
46014015	Om nunu po daa'ndo o wonsoyon ku ? Poingkaa o wonsoyon ku : Sumambayang oku dot id suang do rusod ku om sumambayang oku dot id suang do pomusarahan ku . Modsinding oku dot id suang do rusod ku , om modsinding oku dot id suang do pomusarahan ku .
46014016	Tu' ondung mongunsikou ko'd Kinorohingan dot id suang nod rusod nu , om haro nondo o tulun do suwai dit a' kosuhut di boros do koimayaan do mantad id Rusod do Kinorohingan , om a' i' i tulun diri milo do momoros dot , “ Kosokodung oku , ” ka , dot id sambayang nu do mongunsikou'ddi ; tu' a' i' iyau kosuhut di pinoboros nu .
46014017	Om mulong piya daa dot osonong tomod i sambayang nu do mongunsikou'd Tuhan , nga' aiso' i' o komoyon di sambayang nu'ddi dot id tulun do suwai .
46014018	Mongunsikou oku nod Kinorohingan tu' milo oku do mimboros do mogisuayan o bansa'd boros di koimayaan , dot ogumu' po ko' i dokoyu'd noilaan .
46014019	Nga' id suang nopod pitimungan do sumambayang dot id Tuhan , om orohian oku nogi' do popoboros dot ongolimo nopo o boros dot osuhutan pod tulun ko' mantad do popimboros do rinibuan o boros dot id suang di boros di koimayaan . Orohian oku nogi' kopio dot iyo'ddi om milo oku i' do monuduk do tulun .
46014020	Oi tobpinai-tobpinai ! Kada' dokoyu paanak-anako' o pomusorou dokoyu . Ookuro do tangaanak kou dit ongokoro' po dot id wowonsoyon dit araat , nga' pomolohingon no kopio dokoyu o kowoyo-woyoo' dokoyu'd momusorou .
46014021	Tu' nokotulis no dot id suang do Buuk do Kinorohingan o poingkaa , “ Boros kad Tuhan , ‘ Moro-boros oku nondo dot id bansa' diti , dot i tulun di moro-boros dot id suang do boros dit a' osuhutan o popolombus . Iri nondo tulun do bansa'd suwai o popolombus do boros ku dot id tulun di songonuon ku ; nga' iyo piya'ddi , nga' a' i' iyolo' mokinongou do boros ku , ’ ka dau , ” ka .
46014022	Om kaa pogi' dot iri nopo nipuhawang do mimboros do boros do koimayaan di mogisuayan o bansa' , om pogintutunan no dot id tulun dit a' po notumbayaan , om okon i' ko' pogintutunan dot id tulun di notumbayaan . Om iri no nipuhawang do poposunud di natantu' mantad do Kinorohingan do wonsoyon dau dot id tulun , om pogintutunan dot id tulun di notumbayaan no , om okon i' ko' pogintutunan di tulun dit a' notumbayaan .
46014023	Iyo nopoddi , om ondung oinsanan nopo i tulun dot id pitimungan do sidang do mimboros do boros di koimayaan , om rumikot nondo o piro-piro o tulun do suwai dit a' oubas do tumimung ko' i tulun dit okon ko' Kristian , om atantu' no do pokoulahon kou diyolo' !
46014024	Nga' ondung oinsanan kou nopo do popolombus do habar do mantad id Kinorohingan , om rumikot nondo o songulun dit okon ko' Kristian ko' tulun do suwai dit a' oubas do tumimung , om iri nopondo boros di polombuson ngai' dokoyu'ddi om popointalang nondo do dusa di tulun diri om popopuriman dau do koinsanai di dusa dau .
46014025	Kointalang ngai' nopondo i poillisok dot id suang do ginawo dau , gisom do minsiriba' o ginawo dau om tumuku' nondo iyau dot id Kinorohingan . Om mangakun nondo iyau do hiri kopio'd pogialatan dokoyu o Kinorohingan .
46014026	Om nunu'ddi o komoyon ngai'ddi ? Ondung tumimung kou do sumambayang dot id Tuhan , om haro nondo o modsinding , om haro o monuduk , om haro o popolombus di pinointalang do Kinorohingan , om haro o mimboros do boros di koimayaan , om haro o poposuhut do komoyon di pinoboros diri . Nga' mositi' no do wonsoyon ngai' iri do maan do ponuduk om koinsanangan do koinsanai'd tulun .
46014027	Ondung haro ot orohian do mimboros do boros di koimayaan , om mositi' no do duwo noo ko' tolu o tulun do mogisowoli-woli do mimboros . Om mositi' nod haro o tulun do poposuhut di pinoboros di tulun di minimboros diri .
46014028	Ondung aiso' o milo do poposuhut , om osonong nogi' dot a' nopo mimboros i tulun di mimboros do boros di koimayaan dot id suang di pitimungan . Om moro-boros nopo iyau dot id Kinorohingan dot id suang do ginawo dau .
46014029	Ongoduwo nopo ko' tolu o tulun do popolombus do boros do Kinorohingan , om iri nondo suwai om monimbang di boros di pinolombus diri .
46014030	Nga' ondung haro o habar do mantad id Kinorohingan do rumikot dot id iso' kawagu o tulun di poirikau dot id pitimungan diri , om mositi' no do tumingkod i tulun di maso do moro-boros .
46014031	Om iyo noddi o kowoyo-woyoo' dokoyu ngai' , do mogisowoli-woli do popolombus do habar do mantad id Kinorohingan ; om ongotudukan ngai' i' o tulun om kogirot dot id suang do kotumbayaan .
46014032	Iri nopo nipuhawang do mantad id Rusod di popolombus do habar do mantad id Kinorohingan om milo i' di tulun di popolombus di boros diri do pususon .
46014033	Kinorohingan nopo om Kinorohingan i' dit orohian do haro o kouludan ; om okon i' iyau ko' Kinorohingan dit orohian dot agangau . Om poingkuro nopo it osiliu dot id koinsanai'd sidang do Kinorohingan ,
46014034	om a' no kopio koino-ino do mimboros o tongoondu' dot id suang do pitimungan . Iyolo' nopo om a' i' pabanaron do mimboros . Om a' iyolo' koino-ino do sumiliu'd boyoon ; tu' iyo noddi o kopiontok di ponudukan di Tourat .
46014035	Ondung haro o pokiilaan diyolo' , om uhoton nopo diyolo' iri dot id sawo diyolo' om hiri iyolo'd duwalai . Kointingayam i' kopio o tongoondu' do mimboros dot id suang do pitimungan do sidang .
46014036	Iyokoyu toi o tadon di boros do Kinorohingan ? Ko' iyokoyu no tuu o pinolombusan di boros diri ?
46014037	Ondung haro o tulun di kopuriman do noonuan iyau do nipuhawang do popolombus do boros di mantad id Kinorohingan ko' noonuan iyau do nipuhawang do suwai do mantad id Rusod do Kinorohingan , om mositi' no do kopuriman o tulun diri dot iti nopo tulison ku om ponuhuan i' kopio'd Tuhan .
46014038	Nga' ondung haro o tulun dit a' rumamit diti , om kada' no dokoyu iyau pokinongoho' .
46014039	Iyo nopoddi , oi tobpinai-tobpinai , om tumotos kou no do popolombus do habar di mantad id Kinorohingan , nga' kada' indo dokoyu oduhai i tulun dit orohian do mimboros do mogisuayan o boros di koimayaan .
46014040	Nga' mositi' no dot osonong om oulud o kowoyo-woyoo' do momonsoi do koinsanai'ddi .
46015001	Om dinondo nodti , oi tobpinai-tobpinai ku , om orohian oku do sorohon kawagu dokoyu i Habar dot Osonong do mantad id Kinorohingan di pinosusui ku dokoyu di gulu po . Om rinamit i' dokoyu iri , om notumbayaan kou di Kristus tu' nokorongou kou no di Habar dot Osonong .
46015002	Ondung tumanud kasai' kou di pinosusui ku'ddi , om kapasi no dokoyu i Habar dot Osonong diri ; ondung a' kou no minonongkuyaan no toomod , om aiso' iddi o nosuhut-suhutan .
46015003	Iri nopo i pinosusui ku dokoyu'ddi om iri no i doho' do naanu . Iri nopo it agayo kopio , do miagal di nokotulis dot id suang do Buuk do Kinorohingan , om pinosusui ku i' dot id dokoyu , do minatai i Kristus do minongidu' di dusa toko' o kinapatayan ;
46015004	om nolobong iyau , nga' napasi iddi kawagu di kotolu'd tadau . Om iri nga' nokotulis nogi' dot id suang do Buuk do Kinorohingan .
46015005	Om pinosunud ku nogi' dokoyu dot i Kristus nopo , i napasi kawagu'ddi , om minintalang i' dot id di Pitrus , om intalang nogiddi kawagu dot id hopod om duwo o tulun do suwai di sinuhu'ddi .
46015006	Om intalang nogiddi iyau dot id tumatanud dau dit ogumu' i' ko' limo nahatus o tulun , dot insan-insan o maso . Om kogumuan po di tulun diri do poimpasi do dinondo ; okuri' po diyolo' o napatai .
46015007	Om intalang po kawagu i Kristus dot id di Yakub om intalang nogiddi iyau dot id koinsanai di rasul .
46015008	Id tohuri noddi kopio , om minintalang iyau dot id doho' — iyoho' i miagal-agal do tanak di nosusu dot okon ko' i maso do kosusuan do nosusu !
46015009	Iyoho' no o rasul do Tuhan dit osiriba' no kopio o ngaran . Om a' oku no daa apatut do roitan do rasul , tu' nokoponginggorit oku i' di sidang do Kinorohingan .
46015010	Nga' nokoiyo oku i' diidti do baino' , tu' nosianan i' o Kinorohingan doho' . Om haro i' kopio o kinountungan do Kinorohingan do minangampun doho' . Om iyoho' nogiddi o poimaha' o pangangaraja' ko' mantad do koinsanai di rasul . Nga' otopot nopo kopio om okon i' ko' mantad id kokorisan ku'ri , suwai ko' iri nopo om karaja' i' do Kinorohingan , i nosianan doho' , om i monguhup doho' do kumaraja' .
46015011	Om kaa pogiddi , dot isai nopo o karangahan dokoyu di Habar dot Osonong diri — dot iyoho' tuu ko' i tulun do suwai di sinuhu' — nga' a' i' monguro . Iri nopo it agayo kopio om i poposusui iyahai di Habar dot Osonong diri , om monongkuyaan kou iyokoyu'ddi .
46015012	Ondung popinsusuyon dahai do napasi kawagu i Kristus do mantad id kapatayon , om nokuro tu' haro ot id pogialatan dokoyu do momoros dot a' posion kawagu i tulun do napatai ?
46015013	Om ondung otopot daa dot a' posion kawagu i tulun di napatai , om komoyon nopoddi nga' Kristus piya nga' a' i' pinasi kawagu do mantad id kapatayon .
46015014	Om ondung a' daa o Kristus pinasi kawagu do mantad id kapatayon , om aiso' no o guna' dahai do popinsusui do nunu-nunu , om aiso' o guna' dokoyu do monongkuyaan , tu' aiso' i' o nunu-nunu do poimpahan di kotumbayaan dokoyu .
46015015	Om suwai no ko' iri , om kointalang no do mongudut iyahai do pasal do Kinorohingan , tu' popinsusuyon dahai do pinasi kawagu'd Kinorohingan o Kristus do mantad id kapatayon , om a' i' iyau'd Kinorohingan pinasi kawagu dot ondung otopot no daa kopio dot a' posion kawagu i tulun di napatai !
46015016	Tu' ondung a' posion kawagu i tulun do napatai , om Kristus nga' a' no pinasi kawagu do mantad id kapatayon .
46015017	Om ondung a' o Kristus pinasi kawagu , om iyo nod nipi toomod i kotumbayaan dokoyu'ddi ; om komoyon nopoddi nga' id suang kasai' kou pod kowoyo-woyoon di kidusa , om aiso' o soro-sorohon dokoyu .
46015018	Om komoyon nopoddi nga' aiso' no o soro-sorohon di tulun do Kristian di nangapatai .
46015019	Om ondung daamot toko' no do poimpasi do hiti'd pomogunan do haro o soro-sorohon toko' dit id suang do Kristus , om iyati' no o nokoimamang kopio dot id pogialatan do koinsanai'd tulun do hiti'd pomogunan .
46015020	Nga' nokointalang no kopio do napasi kawagu i Kristus do mantad id kapatayon . Om iti no o kotontuan kopio do posion kawagu i tulun do napatai .
46015021	Tu' iso' no o tulun do tadon do kapatayon do suminuang do hiti'd pomogunan , om iyo nogiddi tu' iso' no o tulun do tadon do kopomosian kawagu do tulun do mantad id kapatayon .
46015022	Om poingkuro nopo do nokotonggoi ngai' di Adam o tulun do minatai tu' nokoiso' no iyolo' dau , om iyo nogindoddi tu' kotonggoi ngai' no di Kristus do posion o koinsanai'd tulun di nokoiso' dot id dau .
46015023	Nga' oulud indo o maso do koposian do pointikid-tikid do tulun : id gulu nopo kopio om i Kristus ; om orikot pondo i maso do korikatan kawagu dau , om posion nogindo i tulun di nokohompit do tulun di songonuon do Kristus .
46015024	Om orikot nogindo o kopupuson diti pomogunan . Om tontok nopondoddi , om alaon ngai' nondo di Kristus o koinsanai'd pomorintaan , om koinsanai'd kuasa' om koinsanai dit ongokoris ; om patahakon nondo dau i Pomorintaan dau dot id Kinorohingan , i Tapa' toko' .
46015025	Om mositi' no dot i Kristus kasai' o momorinta' do gisom dot paalaan ngai' do Kinorohingan di Kristus o koinsanai di pisangod di Kristus .
46015026	Om iri nopo pisangod di kolimpupuson no kopio dot alaon om kapatayon .
46015027	Nokotulis no dot id suang do Buuk do Kinorohingan o poingkaa , “ Nokoinsiriba' ngai' nod Kinorohingan o koinsanai'd nunu nopo dot id dau , ” ka . Om atarang i' do komoyon nopo do “ koinsanai'd nunu nopo ” , om a' i' kohompit o Kinorohingan , i pinopoinsiriba' do koinsanai'd nunu nopo dot id Kristus .
46015028	Nga' koinsiriba' ngai' pondo o koinsanai'd nunu nopo dot id pomorintaan do Kristus , om iyau nondo , i Tanak do Kinorohingan , nga' minsiriba' i' dot id Kinorohingan , i pinopoinsiriba' do koinsanai'ddi dot id dau . Om Kinorohingan nondo o momorinta' do koinsanai'ddi .
46015029	Ondung a' posion kawagu o tulun di napatai , om nokuro'ddi tu' haro o tulun do botisan do bagi' di tulun di napatai ? Nunu'ddi o kapamansayan diyolo' do miagal diri ? Ondung otopot daa kopio dot a' kopio posion kawagu i tulun do napatai , om nunu poddi o kapamansayan diyolo' do miagal diri ?
46015030	Om nunu'ddi o kotimbabaan dahai do koligagaanan do pointikid do saat ?
46015031	Oi tobpinai-tobpinai ! Alanut i' o ginawo ku dot oinggorit oku piya do pointikid-tikid do tadau , om oondos oku i' dokoyu tu' notumbayaan ngai' kou no di Kristus Yesus , i Tuhan toko' .
46015032	Ondung don tulun noddi , om nunu'ddi o taanu-anu ku do tumotos tomod dot iyo pod monokisaap do nintorusan dit ongorongit do hiti'd bandar diti , i bandar dot Iposus ? Ondung a' daa kopio posion kawagu i tulun do napatai , om osonong nogi' do tonudon toko' iti boros do poingkaa , “ Kainou mangakan-ngakan om monginum-nginum om sumimbayan , tu' matai toko' nod suab , ” ka .
46015033	Kada' kopio kou kaakalai ! Tu' iri no monokiambalut dit angaraat o karaag do kowoyo-woyoon dit osonong .
46015034	Purimono' no kopio dokoyu o kowoyo-woyoo' dokoyu do dinondo , om kada' kou nondo pomonsoi'd dusa . Apatut nogi' kopio dot ointingayaman kou tu' haro po ot a' nokotutun do Kinorohingan dot id pogialatan dokoyu .
46015035	Haro doti' o muhot do poingkaa , “ Poingkuro ma o tulun do napatai do posion kawagu ? Okuro-kuro ma o tinan do patahakon dot id diyolo' do posion kawagu iyolo' ? ” ka .
46015036	Basug no kopio ! Ondung patanom kou do linsou do hilo'd tana' , om a' i' i linsou sumuni dot a' po apatai .
46015037	Om iri nopo linsou do tonomon dokoyu'ddi — do linsou tuu do gandum ko' linsou do totonomon do suwai — om iri no i linsou , om okon i' ko' i totonomon di nopongo no o sunion .
46015038	Om Kinorohingan indo o manahak di linsou'ddi do kowoyo-woyoo' do tumanud dit osonong dot osorou dau . Om pogisuwai-suwayon do Kinorohingan o kowoyo-woyoo' do pointikid-tikid di linsou .
46015039	Koinan-inano' nopo dit ongkiginawo do dinondo om a' i' oiyo . Tulun nopo om iso' no o kowoyoon do tinan , om ilo nintorusan nga' suwai no o koinan-inano' ; om tombolog no om suwai no o koinan-inano' , om i sada' nga' suwai no o koinan-inano' .
46015040	Om iyo nogiddi i hilo'd tawan om i hiti'd pomogunan . Ilo' nopo hilo'd tawan om suwai no o kolumiso' , om i hiti'd pomogunan nga' suwai-suwai no .
46015041	Ilo' nopo kolumiso' do tadau om suwai no ko' i kolumiso' do tulan . Om ilo rombituon nga' suwai no o kolumiso' . Om ilo' piya rombituon nga' mogisuwai-suwai i' o kolumiso' .
46015042	Om iyo nogiddi i tulun di posion kawagu . Iri nopo tinan di lobongon om iri i tinan di mumang pasa' ; nga' iri nopondo tinan di posion kawagu , om tinan no dit a' mumang pasa' .
46015043	Tontok nopo di lobongon i' i tinan , om masa' no om araa-raat o kokitanan , nga' posion nopondo kawagu om osonong indo o kokitanan di tinan om okoris .
46015044	Di nopo di lobongon i' i tinan , om tinan i' do mantad id pomogunan i tinan diri ; nga' apasi nopondo kawagu , om iri nopondo tinan om tinan i' di patahakon di Rusod do Kinorohingan . Haro i' o tinan do mantad id pomogunan om haro o tinan do mantad id Kinorohingan .
46015045	Haro i' o nokotulis dot id suang do Buuk do Kinorohingan do poingkaa , “ Iri nopo tulun di koiso' i' , i Adam , om suminiliu do tulun di poimpasi , ” ka , nga' i Adam nopondo , it id tohuri om Rusod i' di manahak do koposion .
46015046	Iri nopo minogulu do ruminikot om i don tinan , om okon i' ko' i don rusod . Iri nopo don rusod om suminusuhut no do ruminikot .
46015047	I Adam nopo di koiso' om tana' i' do winonsoi , nga' i Adam no di koduwo om mantad hilo'd surga .
46015048	Iti nopo tulun do hiti'd pomogunan diti om miagal di Adam di koiso' , i tana' do winonsoi , nga' iri nopo tulun do surga om iyo i' dau , i mantad hilo'd surga .
46015049	Om poingkuro toko' nopo dot iyo di Adam , do dinondo poo , om i tana' do winonsoi , om iyo toko' noddi dot osiliu do miagal dau i mantad hilo'd surga do koimbagu .
46015050	Komoyon ku nopo , oi tobpinai-tobpinai , om iri nopo tinan di raha' om tonsi do winonsoi om a' i' milo do sumuang di Pomorintaan do Kinorohingan ; om iri tinan di matai nga' a' i' milo do sumiliu do tinan dit a' matai .
46015051	Pokinongou kou no dit a' mantad daa pinoilaan do tulun : Okon i' ko' oinsanan toko' dot apatai nga' oinsanan toko' indo dot osimbayan .
46015052	Om osiliu nondo o miagal diri dot oruhai kopio , dot okirapan noo , do tontok di pounion i torumpit di kolimpupuson no kopio . Tu' orongou nopondo i torumpit diri , om posion nondo kawagu i tulun do napatai dot onuan do tinan dit a' matai , om simbanan ngai' toko' nondo .
46015053	Om sowolian nondo iti tinan toko' diti matai do tinan dit a' matai , om sowolian di tinan do mantad hilo'd surga iti tinan diti mantad hiti'd pomogunan .
46015054	Ondung osowolian di tinan dit a' matai i tinan di matai , om osowolian di tinan do mantad hilo'd surga i tinan di mantad hiti'd pomogunan , om tontok nondoddi dot osiliu i nokotulis dot id suang do Buuk do Kinorohingan , do poingkaa , “ Natanus no o kapatayon ; om naanu no o kamanangan ! ” ka .
46015055	“ Oi kapatayon , honggo noddi i kamanangan nu ? Oi kapatayon , honggo noddi i kuasa' nu do pokoruol ? ” ka .
46015056	Kuasa' nopod kapatayon do pokoruol om mantad i' id dusa , om dusa no om tadon nopod kuasa' nga' mantad di Tourat .
46015057	Nga' pounsikou nod Kinorohingan ; tu' noonuan toko' no dau do kamanangan dot i Yesus Kristus i Tuhan toko' o minanahak .
46015058	Iyo nopoddi , oi tobpinai-tobpinai di kongosianan ku , om kumoris kou no om gumirot kou no . Kada' kou tingkod do momonsoi di karaja' do don Tuhan do mikuwo'd iso-iso' kopio o ginawo , tu' oilaan i' dokoyu do koinsanai di wonsoyon dokoyu di don Tuhan om okon i' ko' maan toomod .
46016001	Om iri no tusin di maan dokoyu patahako' do ponulung di sompi' ko' tulun do Kristian , om potudukon ku nopo do wonsoyon dokoyu om miagal di nokotuduk ku di sidang do hilo'd Galatia .
46016002	Pointikid-tikid do tadau do koiso' do pointikid do minggu' , om mositi' no do potobilang kou'd tusin , do miontok di kogumuon do tusin dot aanu dokoyu . Om poopion nopo i tusin diri do gisom do korikot oku , om a' indo minog do monimung do tontok diri .
46016003	Om korikot oku pondo , om suhuon ku nogindo i tulun di nongookunan dokoyu do mongoi'd hilo' . Om onuan ku indo iyolo' do surat do kopoilaan , om oigitan i' diyolo' i tusin do mongoi'd hilo'd Yorusalim .
46016004	Om ondung osonong do mongoi oku iyoho' woyo' diyolo' , om tumanud oku indo diyolo' .
46016005	Mongoi oku indo ompuya' dokoyu do kawaya' oku'd hilo'd Makidunia , tu' osorou ku do maya' oku'd hilo' .
46016006	Oruhai oku doti' do poinsugku' dokoyu ; solinaid no doti' do maso'd osogit . Om milo kou nogindo do monulung doho' do mamanau do lumombus dot id kinoiyonon do suwai di ngoyon ku .
46016007	Okon i' ko' mongoi no tomod umbaya' o kaangayan ku'd hino'd dokoyu . Suwai ko' ondung korohian do Tuhan , om orohian oku i' dot alaid-laid oku do poinsugku' dokoyu .
46016008	Nga' daamot nopodti om mundorong oku nopo do hiti'd bandar dot Iposus , do gisom dot orikot o tadau'd Pintakosta .
46016009	Ogumu' i' kopio o maso do momonsoi'd karaja' di kiguna' do hiti , do mulong piya do haro o tulun di sumaap .
46016010	Korikot nopondo i Timotius om romiton no iyau kosonong-sonong om osonong i' o kopurimanan dau dot id pogialatan dokoyu , tu' iyau nga' iyo i' doho' do momonsoi'd karaja' di don Tuhan .
46016011	Kada' nogi' do haro o tulun do poinsiriba-riba' dau . Tulungon no dokoyu iyau di mamanau kawagu iyau do gumuli' dot id doho' , om osonong-sonong i' iyau , tu' poingandad oku i' om i piro-piro o tobpinai'd suwai do korikatan dau .
46016012	I Apolos no , i tobpinai toko' , om asaru' oku no do monuhu' dau om i piro-piro o tobpinai'd suwai do mongoi ompuya' dokoyu . Nga' a' po atantu' no o ginawo dau ondung apatut iyau do mongoi'd dinondo poo . Nga' ondung oiwangan o ralan dau do koimbagu , om atantu' no do mongoi i' iyau .
46016013	Antaan-taan no dokoyu om gumirot kou no dot id suang do koposi-posion dokoyu di dong Kristian . Kumosiou kou no om kumoris kou no .
46016014	Wonsoyon no dokoyu do mikuwo'd kosianan o koinsanai di wonsoyon dokoyu .
46016015	Atantu' no do kotutun kou i' di Stipanus om i sompiiyon dau ; om iyolo' no it id gulu kopio kosiliu do Kristian do hilo'd Akaya . Om iso-iso' tomod o ginawo diyolo' do mogobi-obi' di dong Kinorohingan do tulun .
46016016	Om mongodsuur oku no kopio dokoyu do moyo' do ponudukan do tulun do miagal diri , om i tulun do suwai di muhup diyolo' om i sumokodung diyolo' do kumaraja' .
46016017	Asanangan tomod oku do norikatan di Stipanus , om i Portunatus , om i Akaikus . Iyolo' no o miagal dokoyu dot id doho' .
46016018	Iyolo' no o pinopotood do ginawo ku , do miagal di pinopotood iyolo' dokoyu . Apatut no kopio do pusohon o tulun do miagal diyolo' .
46016019	Iti piro-piro o sidang do hiti'd Asia nga' poporikot nogi' do tabi' diyolo' dot id dokoyu . Om i Akuila om i Priskila om i sidang do tumimung do hiri'd walai diyolo' nga' poporikot i' do tabi' diyolo' di dong Kristian dit ogirot kopio dot id dokoyu .
46016020	Oinsanan nopo i tobpinai'd hiti do poporikot do tabi' dot id dokoyu . Mogisuwau-suwau kou no do miagal do tulun do Kristian di mogiobpinai .
46016021	Om poruhangon ku po iti tabi' do tulison ku do tunturu' kopio ku o popotulis : Tabi' do mantad id doho' , i Paulus .
46016022	Iri nopo tulun dit a' osianan do Tuhan , om pologoson nopo dot ousung ! Maranata — Oi Tuhan dahai , rikot no !
46016023	Pokionuon ku o Tuhan Yesus do mamarakat dokoyu .
46016024	Kosianan ku iyoho' nga' moyo-woyo' ngai' i' dokoyu , i poingiso' dot id Kristus Yesus .
47001001	Oi tobpinai-tobpinai , i sidang do Kinorohingan do hiti'd Korintus om koinsanai'd tulun di songonuon do Kinorohingan do pointongkop do watas dot Akaya . Iyoho' no i Paulus i sinuhu' di Kristus Yesus , iyoho' i pinili' do tumanud do korohian do Kinorohingan , om i Timotius i tobpinai toko' ,
47001002	o mogondos do Kinorohingan , i Tapa' toko' , om Tuhan Yesus Kristus do manahak dokoyu do barakat om kosimbayanan do ginawo .
47001003	Royohon no o Kinorohingan , i Tapa' do Tuhan toko' i Yesus Kristus . Iyau no o Tapa' dit osonong kopio , om iyau o Kinorohingan di manahak do tulun do ginawo dit ogirot .
47001004	Popogirot kasai' i' iyau do ginawo dahai do pointikid-tikid dot oontok iyahai do kosusaan , om iri no i kokorisan dit aanu dahai do mantad id Kinorohingan diri o komilo-milo dahai do popogirot do ginawo do koinsanai'd tulun dit id suang do kosusaan .
47001005	Om iri nogi' i koinggoritan di nongoumbalan do Kristus nga' asaru' no dahai dot ongoumbalan . Om kogirot o ginawo dahai , do Kristus o popogirot .
47001006	Om ondung oontok iyahai do kosusaan om iri nopoddi om popogirot no do ginawo dokoyu om mamasi dokoyu . Tu' ondung ogirot o dahai'd ginawo , om iyokoyu nogi' nga' kotonggoi no dot ogirot , om alanut indo o ginawo dokoyu dot id suang kou piya do kosusaan do miagal di kosusaan di noumbalan dahai .
47001007	Otumbayaan kasai' i' iyahai om a' koumbal do mikoduwo o ginawo dahai do kosorou do pasal dokoyu , oi tobpinai-tobpinai , tu' oilaan i' dahai do nokotonggoi kou dahai do noinggorit , om iri no o kokuwaan do kotonggoi kou nogindo dahai dot ogirot o ginawo .
47001008	Oi tobpinai-tobpinai ! Orohian iyahai do koilo kou di kosusaan di nongoumbalan dahai di hilo' iyahai id watas dot Asia . Om a' no ogina-gina' o kawagato' di koinggoritan diri , gisom dot a' no dahai osorou dot apasi po iyahai ;
47001009	dot iyo nopoddi norotuan nod hukuman do kapatayon o kopurimanan dahai . Nga' nosiliu pogi' o miagal diri nga' poposorou dahai dot a' sumondiu di dahai'd kokorisan suwai ko' sumondiu do Kinorohingan , i mamasi kawagu do tulun do napatai .
47001010	Om iyau no o pinopoidu' dahai do mantad id koligagaanan do kapatayon do miagal diri kagayo . Om iyau nogindo o mamasi dahai do koimbagu , tu' iyau no o pagandasan dahai .
47001011	Om otumbayaan iyahai do poiduwon pondo kasai' iyahai do Kinorohingan do mantad id koligagaanan , tu' sumambayang kou i' do bagi' dahai , om orohian i' o Kinorohingan do mamarakat dahai , tu' sumimbar iyau di sambayang dit ogumu' no do bagi' dahai om ogumu' nondo o tulun do mongunsikou do Kinorohingan .
47001012	Oondos no kopio iyahai , tu' pogiroton i' iyahai di kopurimanan do ginawo dahai do koposi-posion nopo dahai do hiti'd pomogunan diti — dot okon-okon pondo i kopiisaan dahai dot id dokoyu — nga' nowonsoi no dahai do mikuwo'd otulid o ginawo , om iso-iso' kopio o ginawo . Om winonsoi dahai iri nga' okon i' ko' mantad id toilaan do tulun , suwai ko' mantad id toilaan di pinatahak do Kinorohingan dot id dahai .
47001013	Tu' iri nopo tinulis dahai dot id dokoyu om iri no i milo dokoyu'd basaon om it osuhutan dokoyu . Tu' dinondo nopo om a' kou po koilo ngai' no do pasal dahai . Nga' mogondos oku do koilo kou i' kopio do pasal dahai do koimbagu . Om oondos kou indo dot iyahai o kaandasan dokoyu do tontok di korikatan kawagu do Tuhan Yesus , do miagal dahai tu' oondos dot iyokoyu o kaandasan dahai .
47001014	
47001015	Om iri no i kotumbayaan ku'ddi o nokopomusarahan ku do mongoi solowot dokoyu di timpuun i' , om kaanu kou indo do barakat dit induwo kopiluap .
47001016	Tu' osorou ku daa do mumbaya' oku do hino'd dokoyu di paangayan ku do hilo'd Makidunia om mumbaya' oku no kawagu do hino'd dokoyu di pogulian ku do mantad hilo' , om milo kou i' do monulung doho' do mamanau oku'd lumombus do hilo'd Yudia .
47001017	Nga' nowolihan ku noddi i nosorou ku do miagal diri , om popointalang tuu'ddi dot a' nopo oila-ilaan o korohian ku ? Tumanud oku tuu do doho'd korohian do tontok di momusorou oku dit apatut ku'd wonsoyon , tu' momoros oku no dot , “ Oo , ” ka , om koimbagu no om momoros oku nod , “ Amu' , ” ka ?
47001018	Id suang do ngaran do Kinorohingan , i milo do ponongkuyaanan , do poboroson ku no dot iri nopo i batos ku dot id dokoyu'ddi om okon i' ko' it , “ Oo , ” ka ; om koimbagu nopondo , om momoros nod , “ Amu' , ” ka .
47001019	Tu' i Yesus Kristus nopo , i Tanak do Kinorohingan , i nokosusui dot id dokoyu do pinosusui di Silas , om i Timotius , om i pinosusui ku iyoho' , om okon i' ko' momoros dot , “ Oo , ” ka , om koimbagu nondo om momoros nod , “ Amu' , ” ka . Tu' iyau nopo om ponokoponimbar dot , “ Oo , ” ka nopo do mantad id Kinorohingan .
47001020	Tu' i Yesus no o pinawayaan do Kinorohingan do minomoros dot , “ Oo , ” ka , dot id koinsanai di pinabatos dau . Om iri no o poimpahan toko' do momoros dot id Kinorohingan dot , “ Amin , ” ka , tu' i Yesus Kristus no o kapamarasan toko' do miagal diri . Om iyo pogiddi o wonsoyon dahai nga' orohian iyahai do koinggayo o Kinorohingan .
47001021	Kinorohingan no o pinopogirot do kopiisaan dahai om kopiisaan dokoyu dot id Kristus ; om iyau nogi' o minomili' dati' do pinotobilang do maan do dau'd songonuon .
47001022	Om iri noddi o kinoponontuan do Kinorohingan om kinopogiratan kopio dau do sumiliu toko' do songonuon dau , om pinosuang dau o Rusod dau dot id ginawo toko' do maan do pamajamin do patahakon nondo dau dati' o koinsanai di pinabatos dau .
47001023	Om Kinorohingan no o sasi' ku — tu' koilo i' iyau dot id suang do ginawo ku — dot a' oku abayaan do mongoi do hino'd Korintus , tu' mada' oku do tumongob kou .
47001024	Om a' oku i' mononsog dokoyu , do pasal do nunu ot apatut dokoyu'd ponongkuyaanan , tu' notumbayaan kou no kopio do Kristus . Suwai ko' muhup oku no toomod dokoyu do kumaraja' , om oruhangan i' o kataadan dokoyu .
47002001	Iyo nopoddi om nokopomusorou oku no kopio dot a' oku nondo kawagu mongoi olimbuha' dokoyu dot ondung popotongob oku no dokoyu .
47002002	Tu' ondung popotongob oku dokoyu , om isai poddi o monginsasamod doho' , dot okon ko' iri kasai' i tulun di pinotongob ku ?
47002003	Om iri no o kinoponulisan ku di surat diri dot id dokoyu . Tu' a' oku i' mongoi pogolimbuha' dokoyu dot ondung popotongob kou no doho' , om iyokoyu nogi' daa it apatut do popotood doho' . Tu' oilaan ku no kopio dot ondung otood oku om iyokoyu ngai' nga' kotonggoi indo dot otood .
47002004	Tu' tontok nopod minonulis oku di surat diri om awagat tomod om osusa' o ginawo ku om monuru' po o romou ku . Nga' okon i' ko' poposusa' do ginawo dokoyu o kinoponulisan ku'ddi suwai ko' popoilo oku dokoyu dot osianan kopio oku dokoyu .
47002005	Nga' ondung haro o tulun do pinotongob dot isai nopo , om okon i' ko' winonsoi dau iri dot id doho' , suwai ko' winonsoi dau iri dot id piro-piro o tulun dot id pogialatan dokoyu , om a' oku i' orohian do monogod kopio dau .
47002006	Tu' ula' no i nihukum di tulun dot ogumu' di tulun di minomonsoi do miagal diri .
47002007	Om baino' nopo om mositi' no dot ompunan dokoyu i tulun diri , om insasamadan no iyau om a' i' iyau adalaan do tumongob gisom dot aiso' nondo o kokoyo-koyoon do pomusarahan dau .
47002008	Iyo nopoddi om suhuon ku no kopio iyokoyu do popoilo kopio dau dot otopot i' dot osianan kopio kou dau .
47002009	Tu' iri no o kinoponulisan ku di surat diri dot id dokoyu tu' pongilo kopio ku dokoyu ondung tumanud kasai' kou po di ponudukan ku .
47002010	Ondung mangampun kou do tulun di nakasala' dot id dokoyu , om iyoho' nga' mangampun nogi' di tulun diri . Tu' nunu nopo i noompunan ku dot ondung haro no it apatut dot ompunan — om ompunan ku i' iri dot id toguang do Kristus do koinsanangan dokoyu .
47002011	Winonsoi ku pogi' o miagal diri nga' mada' oku do haro o ralan do rogon do momorinta' dati' tu' noilaan toko' no i natantu' mantad di rogon do wonsoyon dau .
47002012	Om tontok di nokorikot oku do hilo'd Troas do minongoi poposusui do Habar dot Osonong do pasal do Kristus , om noiwangan nod Tuhan o ralan ku do kumaraja' dot id kinoiyonon diri .
47002013	Nga' a' nopo osimbayan o ginawo ku tu' a' oku nokosolowot di Titus , i tobpinai toko' do hilo' . Om pongintod-intod oku noddi di tulun do hiri , om pakayaai ku no do hilo'd Makidunia .
47002014	Nga' pounsikou nod Kinorohingan ! Tu' woyoon kasai' i' iyahai dau do tumanud di posukan di Kristus di nakamanang , tu' poimpasi i' iyahai do poingiso' do Kristus . Pinakai nogi' iyahai do Kinorohingan do popotongkop di habar do pasal do Kristus do miagal do tawau dit osonong o kosingudan tu' tumongkop do hinonggo-honggo nopo .
47002015	Tu' iyahai nopo om miagal do tawau do kominyan dit osonong o kosingudan , i tutudan do Kristus do patahakon dot id Kinorohingan . Id tulun nopo di kumaa no dot id karaagon , om iyo iyahai di tawau do kapatayon di mamatai ; nga' id tulun nopo di maso do posion om iyahai nopo om miagal di tawau dit osonong o kosingudan di papakaa dot id koposion . Iyo nopoddi om isai o kowonsoi ngai' di karaja'ddi ?
47002016	
47002017	Om okon i' ko' miagal iyahai di kogumuan do tulun di mongigit diti habar do mantad id Kinorohingan do miagal no di dapu' di dagangon . Nga' iyahai nopo tu' sinuhu' do Kinorohingan om osonong i' o kapamansayan dahai'ddi , okito id Kinorohingan do posusui iyahai di habar diri do miagal do susuhuon do Kristus .
47003001	Iyo nopoddi , om mamarayou tuu'ddi iyahai do tinan dahai do miagal diri ? Ko' minog tuu'ddi iyahai do haro o surat do pamarayou do pokoyoon dot id dokoyu ko' mantad id dokoyu do miagal do tulun do suwai tu' kisurat do pamarayou ?
47003002	Nga' iyokoyu no o surat di pamarayou dahai , i pointulis dot id ginawo dahai om it oilaan om it abasa' do pointikid-tikid do tulun .
47003003	Om okito no diyolo' dot iyokoyu no o miagal do surat di tinulis do Kristus i pinokirim dau do pinoigitan dahai . Nga' okon i' ko' i dawat o pinonulis di surat diri , suwai ko' i Rusod do Kinorohingan di poimpasi , om okon i' ko' tinulis do hiri'd watu di ponunulisan , suwai ko' hiri'd ginawo'd tulun .
47003004	Koboro-boros nopo dahai do miagal diti nga' ogirot i' kopio o pogogondos dahai dot id Kinorohingan dot i Kristus o kapagandasan .
47003005	Tu' aiso' i' o nunu-nunu do poimpahan dahai do popoboros do koilo iyahai do momonsoi do karaja'dti , nga' Kinorohingan i' o manahak dahai do komiloo' do momonsoi'dti .
47003006	Tu' iyau no o minanahak dahai do komiloo' do sumiliu do susuhuon di tumpongo do wagu , i tumpongo di poingimpou di Rusod do Kinorohingan , om okon i' ko' poingimpou dit oturan di tinulis . Tu' iri nopo i tinulis om papakaa no dot id kapatayon , nga' Rusod nopod Kinorohingan om manahak do koposion .
47003007	Tontok nopo di winonsoi om pinokikir do hiri'd watu i Tourat di papakaa dot id kapatayon diri om titiu no o tulinau do Kinorohingan di kosorong kopio dot id rabas di Musa . Iri nopo i tulinau'ddi nga' kosorong no kopio gisom dot a' no kasaap do montong di rabas di Musa i tulun dot Israil do mulong piya do tontok nopoddi om tumimpuun no do tumanus i tulinau'ddi . Om ondung miagal diri o kogoyoo' di kagayaan do pinorikot do tontok di pinatahak i Tourat di papakaa dot id kapatayon diri ,
47003008	om okon-okon pondo o kogoyoo' do kagayaan di poimpuunon i tumpongo di pinatahak do Rusod do Kinorohingan .
47003009	Tu' ondung miagal diri o kagayaan di Tourat di momohukum do tulun diri , om okon-okon pondo o kogoyoo' do kagayaan di tumpongo di popoulud do tulun dot id Kinorohingan .
47003010	Nga' milo nod poboroson dot iri nopo i kagayaan di gulu po om aiso' no o kagayaan do baino' , tu' notori' no di kagayaan di dinondo .
47003011	Tu' ondung kikagayaan it oruhai'd tumanus , om okon-okon pondo o kagayaan dit a' tumanus do gisom do poingompus .
47003012	Om iri noddi o katama-tama' dahai do popoboros do miagal diti tu' miagal no kopio'ddi o soro-sorohon dahai .
47003013	Om iyahai nopo om a' i' miagal di Musa tu' minonirung do rabas dau do mada' dot okito di tulun dot Israil do tumanus i tulinau do Tuhan dot id rabas dau .
47003014	Om poinsompon noddi o pomusarahan diyolo' . Om gisom piya do baino' nga' poinsompon kasai' poddi di pinonirung o pomusarahan diyolo' di tontok di minambasa' iyolo' di piro-piro o buuk di pinotulisan di tumpongo di laid diri . Nga' oidu' nopo i nokotirung diri om koiso' o tulun dot id Kristus .
47003015	Om dinondo piya nga' poinsompon kasai' i' di pinonirung o pomusarahan diyolo' do tontok di mambasa' iyolo' di Tourat di Musa .
47003016	Nga' ondung haro o tulun do tumimbaba' do Tuhan , om iduwon indo i pinonirung diri do mantad id rabas di tulun diri .
47003017	Komoyon nopod Tuhan di pinoboros do hiti om iri i Rusod . Om hinonggo nopo o haro o Rusod do Tuhan om hiri no do haro o kosimbayanan , om aiso' o kokogos .
47003018	Baino' nopoddi om oinsanan toko' nopo dot a' tirungon o rabas , om iyati' no o popotitiu di tulinau do mantad id Tuhan Yesus . Om iri no o poposimban kasai' do kowoyo-woyoon toko' do miyo dau . Om marang-tarang i' o tulinau toko' . Iri nopo i tulinau'ddi om mantad i' dot id Rusod , om iri nopo i Rusod diri om Tuhan i' .
47004001	Momonsoi pogi' iyahai do karaja'dti nga' mantad i' di kosonongo' do Kinorohingan . Om iri noddi ot a' koluhoi-luhoi do ginawo dahai .
47004002	A' i' iyahai momonsoi di kowoyo-woyoo' di dongtotuong , i kointingayam . Om a' iyahai monipu' do kumaraja' om a' dahai somputulon o boros do Kinorohingan . Om Kinorohingan no o sasi' dahai dot iri no it otopot o poboroson dahai , om otumbayaan indo o tulun do suwai do milo iyahai'd ponongkuyaanan .
47004003	Ondung a' kasai' po osuhutan iti Habar dot Osonong di posusuyon dahai , om iri no i tulun di kumaa dot id kapatayon it a' kosuhut diri .
47004004	Iri no i ponokokinorohingan dit araat i momorinta' diti pomogunan o monompon do pomusarahan di tulun dit a' notumbayaan diri . Om iyau no o minangantob diyolo' om a' i' iyolo' kokito do tulinau do mantad id Habar dot Osonong diri , i pasal do kagayaan do Kristus i pinopointalang kopio'd Kinorohingan .
47004005	Tu' iri nopo i habar di popinsusuyon dahai'ddi om okon i' ko' habar do pasal dahai , suwai ko' iri nopo i habar diri om habar do pasal di Yesus Kristus ; om pasal dot iyau no o Tuhan ; om iyahai no o nosiliu do susuhuon dokoyu dot i Yesus o nokosilihan dahai .
47004006	Kinorohingan i' o minomoros do poingkaa , “ Potitihon no o tanawau do mantad id totuong , ” ka . Om iyau i' i Kinorohingan di pinopoulai di tanawau'ddi dot id suang do ginawo toko' . Om anawau i' o pomusarahan toko' om kosuhut toko' indo di tanawau do Kinorohingan di kosorong kopio do mulinau do mantad id rabas do Kristus .
47004007	Nga' iri nopo i dapu' di don rusod dit olumis diri om id suang do tinan dahai dit aiso' tomod o gatang , i tana' do winonsoi . Om kointalang no dot iri nopo kogoyoo' do kuasa'ddi om mantad i' dot id Kinorohingan , om okon i' ko' mantad id dahai .
47004008	Sumaap ngai' nopo dahai it id posorili' dahai , nga' a' i' iyahai aansip . Oborulong piya iyahai nga' a' indo lumuhoi kopio o ginawo dahai .
47004009	Om ogumu' o pisangod dahai nga' a' i' iyahai insan dot iyahai-yahai kopio . Om mulong piya dot asaru' no iyahai do pimbabagan do gisom dot ohunduk nga' a' i' iyahai apatai .
47004010	Om opurimanan kasai' nopo dahai i kinapatayon di Yesus dot id tinan dahai , om kointalang indo i koposion di Yesus dot id tinan dahai .
47004011	Solinaid po dahai do poimpasi , om pokipapatayan kasai' nopo iyahai dot i Yesus o kapamatayan , om kointalang indo o koposion di Yesus dot id tinan dahai diti matai i' .
47004012	Komoyon nopoddi om maso po o kapatayon do kumaraja' dot id suang do tinan dahai , nga' otood i' iyahai tu' koposion i' o maso do kumaraja' dot id suang do tinan dokoyu .
47004013	Nokotulis no dot id Buuk do Kinorohingan o boros do poingkaa , “ Notumbayaan oku no , om iri noddi o koboro-boros ku , ” ka . Om iyahai nga' otumbayaan i' do miagal diri kogirot , om iri noddi o kinapamarasan dahai , tu' notumbayaan i' iyahai .
47004014	Om otumbayaan no kopio iyahai do Kinorohingan i' di minamasi kawagu di Tuhan Yesus o mamasi kawagu dahai do kotonggoi di Yesus . Om iyau o mangangat dokoyu om mangangat dahai dot id toguang dau .
47004015	Om koinsanai'ddi om maan ngai' do koinsanangan dokoyu . Tu' mumu-gumu' o tulun do kopuriman do kosianan do Kinorohingan nga' mumu-gumu' no o sumambayang do mongunsikou dot id Kinorohingan ; om koinggayo indo o Kinorohingan .
47004016	Om iri no ot a' koluhoi-luhoi do ginawo dahai . Tu' mulong piya do muhang-ruhang o koluluhoi do tinan dahai nga' ginawo nopo dahai om oinwoguan i' do monikid tadau .
47004017	Om iti nopo kosusaan dit agaan diti dit opurimanan dahai do daamot , om popoimbulai i' do kosimbayanan dot id dahai dit a' ogina-gina' om i poingompus . Om iri nopo kosimbayanan diri om agayo i' kopio ko' mantad di kosusaan diri dot ondung pitaladon .
47004018	Tu' a' i' iyahai sumokot do montong dit okito , suwai ko' it a' okito o sorohon kopio dahai . Iri nopo it okito om oruhai i' do tumagak , nga' iri nopo it a' okito om a' i' tumagak om hino kasai' do gisom do poingompus .
47005001	Tu' oilaan no dahai dot ondung raagon i walai — iri no i tinan — it iyonon toko' do hiti'd pomogunan , om posodiawon id Kinorohingan o walai do hilo'd surga do patahakon dati' , i winonsoi do Kinorohingan om a' rumaag do gisom do poingompus .
47005002	Tu' id suang nopo diti walai do dinondo'dti om apaasan toko' i' tu' langadon kopio toko' i' do mokiiyon di walai toko' do hilo'd surga .
47005003	Iri nopo i walai'ddi om iri no i tinan toko' di wagu .
47005004	Solinaid toko' po do poundorong do hiti'd walai toko' di hiti'd pomogunan , om oudipon toko' nopo tu' awagat kopio i' o tonggungan toko' . Om okon i' ko' orohian toko' do koidu' do mantad id tinan toko' di hiti'd pomogunan diti nga' mantad id kogoyoo' do ginawo toko' dot orohian dot oonuan di tinan di mantad hilo'd surga , om otingalanan i' di tinan di poimpasi iti tinan toko' di matai i' .
47005005	Om Kinorohingan i' o poposodia' dati' do maan tingalanai , om onuan toko' dau do Rusod dau do maan do pamajamin .
47005006	Om iri no o kokoris kasai' do ginawo dahai . Tu' oilaan i' dahai do solinaid nopo dahai do poundorong do hiti'd tinan dahai'dti , om osodu' po iyahai di walai di tiyonon nondo dahai do poinsugku' iyahai'd Tuhan .
47005007	Tu' pinoimpahan nopo do koposion dahai om i kotumbayaan dot id Kristus , om okon i' ko' pinoimpou dit okito ,
47005008	om iri noddi o kogiro-girot do ginawo dahai . Om orohian nogi' kopio iyahai do kotongkiad diti tinan dahai , om kosugku' i' iyahai do Tuhan .
47005009	Om ka pogiddi do tumotos kopio iyahai do poposonong do ginawo dau do maso tuu dahai do hiti'd walai dahai'd hiti , ko' tontok po di hiloo' .
47005010	Tu' atantu' no do potimbabaon ngai' toko' i' dot id tiyonon do Kristus do momutus , om sompori-pori toko' do kaanu dot isomuli' do miontok di winonsoi toko' di hiti pod pomogunan dot i winonsoi dit osonong ko' it araat .
47005011	Oilaan no dahai o komoyon dot oronok do Tuhan ; om iri no o kopomisunudan kopio dahai'd tulun do suwai do rumikot dot id dau . Tu' Kinorohingan nopo om kotutun i' kopio dahai . Om mogondos oku dot iyokoyu nga' kotutun i' dahai dot id suang do ginawo dokoyu .
47005012	Om okon i' ko' mokimarayou-rayou iyahai dokoyu , suwai ko' manahak no iyahai dokoyu do paantakan dit osonong dot oondos kou dahai . Om koilo kou i' do sumimbar di tulun di montong nod pangkat do tulun om okon i' ko' i kowoyo-woyoon do tulun ot antangan .
47005013	Ondung okito dokoyu do mulau iyahai om iri i' i momonsoi iyahai do korohian do Kinorohingan o koiya-iyaan dahai'ddi . Om ondung okito dokoyu do kopunong o pomusarahan dahai om maan id koinsanangan dokoyu iri .
47005014	Kosianan nod Kristus o momorinta' dahai om oilaan no dahai dot ondung napatai o tiso' o tulun do suminowoli do koinsanai'd tulun om komoyon nopoddi om oinsanan no o tulun do napatai .
47005015	Napatai no o Kristus do suminowoli do koinsanai'd tulun om iri nondo i tulun di poimpasi nga' okon nondo ko' dau di koposion do tumanud di dau'd korohian , suwai ko' dong Kristus nod koposion dau , i Kristus di napatai om i pinasi kawagu do maan do koinsanangan diyolo' .
47005016	Om a' noddi iyahai mongilo do kowoyo-woyoon do tulun do tumanud di don tulun do pongingilo . Tu' mulong piya do nokoumbal iyahai do mongilo do kowoyo-woyoon do Kristus do tumanud di don tulun do pongingilo nga' baino' nopoddi om a' noddi iyahai momonsoi do miagal diri .
47005017	Tulun nopo di nokoiso' dot id Kristus , om nosiliu no kopio'd tulun do wagu . Iri nopo i laid om natanus noddi kopio om nosiliu ngai' nori do wagu .
47005018	Om koinsanai'ddi om Kinorohingan ngai' i' o minomonsoi . Om pinoulud toko' no kawagu do Kinorohingan dot id dau dot i Kristus o pinopoulud . Om suhuo' toko' noddi do Kinorohingan do kumaraja' om koulud indo i tulun do suwai dot id Kinorohingan .
47005019	Om popinsusuyon dahai do pinoulud kawagu do Kinorohingan o tulun dot id dau do Kristus o pinopoulud . Om wonsoyo' nopoddi do Kinorohingan o miagal diri om a' no dau sinorou i kasalaan di winonsoi do tulun dot id dau . Om sinuhu' iyahai'd Kinorohingan do popinsusui di habar diri .
47005020	Om iyahai noddi o susuhuon do Kristus . Om iyahai no o pakayon do Kinorohingan do popolombus di boros dau do miagal dot iyau kopio o popolombus . Om pokionuon kopio'ddi dahai dot id suang do ngaran do Kristus dot umboyoon dokoyu iti lolohou do Kinorohingan di milo do popoulud dokoyu dot id dau .
47005021	Kristus nopo om aiso' i' o dusa , nga' sinuhu' i' iyau'd Kinorohingan do minamabo do koinsanai do dusa toko' . Om koulud toko' i' kawagu dot id Kinorohingan tu' nokoiso' toko' no dot id Kristus .
47006001	Om iyo nopoddi tu' muhup iyahai do Kinorohingan do kumaraja' , om pokionuon no kopio dahai dot a' dokoyu ruba-rubaton i kosonongo' do Kinorohingan diri .
47006002	Minomoros o Kinorohingan dot id Buuk do Kinorohingan do poingkaa , “ Tontok di maso do kohubayaan ku , om norongou ku no iya' , om notulung ku no iya' do tontok di tadau di kopomosian , ” ka .
47006003	Om a' i' iyahai asanangan do pasalaon iti karaja' dahai . Om ka pogiddi do tumotos kopio iyahai dot a' momonsoi di sumiliu do paantakan do tulun do papasala' diti karaja' dahai .
47006004	Suwai ko' nunu nopo o wonsoyon dahai om iri no o maan dahai do popointalang do susuhuon iyahai'd Kinorohingan . Tu' alanut i' o ginawo dahai do tontok di noontok iyahai do mogisuayan o koinggoritan :
47006005	tu' nokoumbal i' iyahai do ninggorit , om pinogiil om pinogiuuhupan iyahai'd tulun do mumang ; om monotos kasai' i' iyahai do kumaraja' om asaru' dot a' koodop om asaru' dot aiso' o takanon .
47006006	Om iri no i kotulido' om i koiloo' om kolonuto' om kosonongo' do ginawo dahai o ralan dahai do pinopointalang do susuhuon iyahai'd Kinorohingan . Om sumondiu iyahai di Rusod do Kinorohingan do monguhup dahai , om mikuwo'd kosianan dahai dit otopot
47006007	om popinsusui iyahai di habar do mantad id Kinorohingan om pointalangon dahai do susuhuon iyahai do Kinorohingan dot i kuasa' do Kinorohingan o popointalang . Om poingigit kasai' dahai i korohian do Kinorohingan do maan dahai do ponokorapo-rapo do sumaap . Om maan dahai do pongintirung do tinan dahai .
47006008	Om pusohon iyahai nga' indaraaton i' , om royohon iyahai nga' pasalaon indo . Om mulong po dot otulid o wonsoyon dahai nga' tondoson i' iyahai do goudut .
47006009	Om sorohon piya iyahai'd tulun dot a' abantug nga' kotutun ngai' i' o tulun dahai . Om mulong pod sorohon iyahai'd tulun do napatai no nga' poimpasi kasai' i' iyahai . Om mulong po dot oinggorit iyahai nga' a' i' iyahai apatai .
47006010	Om mulong po do potongobon o ginawo dahai , nga' otood kasai' i' iyahai , om mulong po do mosikin o kokitanan dahai nga' ogumu' no o tulun do nakakaya' dahai . Om aiso' no o nunu-nunu dahai dot okito'd tulun nga' otopot nopo kopio om iyahai nogi' o kasanganu do koinsanai'd nunu nopo .
47006011	Oi tobpinai-tobpinai di kosianan ku do hiti'd Korintus ! Nokoboros ngai' no dahai dot id dokoyu om aiso' no o linisok-lisok dahai . Om nokosunud ngai' no dahai it id suang do ginawo dahai .
47006012	Om aiso' no o kosoit-soiton do ginawo dahai dot id dokoyu , nga' iyokoyu nogi' o haro o kosoiton do ginawo dot id dahai .
47006013	Dinondo nodti om pologoso' oku no do moro-boros dot id dokoyu do miagal do pomomoros ku'd tangaanak kopio ku . Om poboroso' ngai' no dokoyu iyokoyu dot id dahai it id suang do ginawo dokoyu .
47006014	Kada' kou sokodung di tulun dit a' otumbayaan di Yesus ; dot a' i' apatut o miagal diri . A' no kopio milo do miiso' ot osonong om it araat ! Om a' milo do misugku' o tanawau om totuong .
47006015	Om a' milo o Kristus do monokisokodung do rogon . Nunu toi o kopiontok-ontok do pomusarahan do tulun do Kristian om i tulun dit okon ko' Kristian ?
47006016	Om a' milo do piisoon o walai do Tuhan om walai do tingolig . Om iyati' no o walai'd Tuhan , i Kinorohingan di poimpasi . Tu' miagal di nokoboros do Kinorohingan do poingkaa , “ Mundorong oku nondo dot id pogialatan diyolo' , om miyon oku dot id sugku' diyolo' . Om sumiliu oku nondo do Kinorohingan diyolo' , om iyolo' nga' osiliu nondo do tulun di songonuon ku .
47006017	Iyo nopoddi , om tongkiad no do mantad id tulun dit a' kotutun do Kinorohingan , om kada' ongoi sugku' diyolo' . Om kada' no ongoi ponongkuro-kuro di sosomu' , om romiton ku indo iyokoyu .
47006018	Om sumiliu oku nondo do Tapa' dokoyu , om sumiliu kou do tangaanak ku , kad Tuhan it Osundu Kopio , ” ka .
47007001	Oi tobpinai-tobpinai di kosianan ku ! Koinsanai di batos diri om pinabatos i' dot id dati' . Iyo nopoddi om lidangai toko' no o tinan toko' do mantad id koinsanai di kososomu' do tinan om ginawo toko' . Om koronok toko' no do Kinorohingan , om milo toko' i' kopio do momonsoi di kohubayaan do Kinorohingan dot id suang do koposi-posion toko' .
47007002	Romiton no iyahai . Tu' a' i' iyahai nokoumbal do nakasala' dot id tongoiso' piya o tulun , om a' iyahai nokoumbal do mamaraag do ngaran dot ongoiso' piya o tulun . Om a' kopio iyahai mogihum do kountungan do mantad id disai nopo .
47007003	Nga' okon i' ko' papasala' dokoyu o koboro-boros ku do miagal diti . Tu' osianan i' kopio iyahai dokoyu do miagal di pinoboros ku di gulu po , om mogiaambalut kasai' toko' do poimpasi toko' tuu ko' poimpatai .
47007004	Monongkuyaan oku i' kopio dokoyu , om oondos kopio oku dokoyu ! Tu' mulong piya dot ogumu' o kosusaan dot ongopurimanan dahai nga' oinsasamadan i' o ginawo ku tu' iyokoyu o koinsasamod . Om otood kopio oku .
47007005	Tontok di nokorikot iyahai do hilo'd Makidunia , om a' nopo iyahai nokoundorong-dorong . Hinonggo nopo iyahai nga' haro no o kosusaan tu' haro o tulun do papasala' dahai , om kopuriman iyahai dot ooris .
47007006	Nga' pounsikou no kopio'd Kinorohingan tu' popogirot i' kasai' do ginawo do tulun dit aiso' o pokukurayan . Tu' ninsasamadan dau iyahai dot i kinorikatan di Titus o pinonginsasamod dau .
47007007	Om okon i' ko' iri no i kinorikatan di Titus o nokoinsasamod dahai , suwai ko' iri nogi' i nosusuyan iyahai di Titus do noinsasamadan iyau dokoyu . Om minomisunud nogi' iyau dahai do sisolowot kou noddi kopio doho' om monosol kou di nowonsoi dokoyu di gulu , om orohian kou noddi do mogobi' doho' do baino' , om noruhangan poddi o kotoodo' do ginawo ku di nokorongou oku'ddi .
47007008	Mulong piya do nokotongob do ginawo dokoyu i surat ku'ddi nga' a' oku i' monosol do minonulis di surat diri . Otopot nogi' do tontok di noilaan ku i surat diri do popotongob do ginawo dokoyu — do mulong piya dot ongoruhai kou do tumongob — nga' monosol oku i' daa .
47007009	Nga' baino' nopoddi om otood oku no — dot okon i' ko' i tuminongob kou o kataadan ku , suwai ko' i tuminongob kou do gisom do nosimbanan i kowoyo-woyoon dokoyu o kataadan ku . Om miontok i' do korohian do Kinorohingan i kinatangaban dokoyu'ddi . Iyo nopoddi om okon i' ko' pinotongob toomod dahai iyokoyu'ddi .
47007010	Tu' katangaban nopo do miagal diri om poposimban i' do ginawo om poporikot do koposion . Om aiso' no o tulun do monosol do miagal diri . Nga' katangaban nopo di miontok nod korohian do tulun om poporikot i' dot id kapatayon .
47007011	Soroho' pogi' dokoyu o kinootuson di katangaban di miontok do korohian do Kinorohingan : iri no tu' aayi-ayi' diri o ginawo dokoyu do tumotos do mongidu' dit araat . Om araatan kou'ddi do dusa , om ooris kou , om langadon kou , om aparu' kou , om kosodia' kou do momohukum di kasala' . Om id suang ngai' noddi do pinopointalang kou dot aiso' o sala' dokoyu .
47007012	Iyo nopoddi , om mulong piya dot iyo'ddi o tinulis ku dot id surat diri , nga' okon i' ko' i tulun di nokopomonsoi'd sala' om okon ko' i tulun dit oinggorit do nobungou di kasalaan diri o kinoponulisan ku'ddi , suwai ko' kinoponulisan ku nopo do surat diri om popuriman dokoyu dot id toguang do Kinorohingan do kogoyoo' di pamamadul dokoyu dahai .
47007013	Om iri no o nokoinsasamod do ginawo dahai . Nga' okon nopo ko' noinsasamadan noo iyahai suwai ko' noruhangan po o kotoodo' dahai do nokokito di kotoodo' di Titus , tu' noinsasamadan i' dokoyu iyau .
47007014	Rinayou ku i' iyokoyu dot id di Titus . Om pounsikou no tu' a' kou i' minongintingayam doho' . Tu' koinsanai di nokoboros ku do pasal dokoyu om ongotopot i' kopio . Om iyo nogiddi i pinamarayou dahai dokoyu dot id di Titus , tu' nokointalang nori dot otopot kopio .
47007015	Dinondo noddi om muhang-ruhang nopo o kosianan dau dokoyu tu' ahandaman dau dot orohian ngai' kou do tuminanud di ponudukan dau , om opusou kou do ruminamit dau . Om minihuboyo-boyo' kou di boros dau .
47007016	Om osonong tomod o ginawo ku tu' milo kou no do ponongkuyaanan dot id suang do nunu nopo .
47008001	Oi tobpinai-tobpinai , orohian iyahai do popoilo dokoyu do kosonongo' do Kinorohingan dot id piro-piro sidang do hilo'd Makidunia .
47008002	Noontok no iyolo' do piro-piro o kosusaan dit angawagat di mogumbal daa diyolo' . Nga' maso piya diyolo' dot id suang do kosusaan diri , nga' otood i' iyolo' om opuhawang kopio do manahak do maan do ponulung do tulun do suwai , do mulong piya do mosikin kopio iyolo' .
47008003	Om katama' oku no do popoboros dot iyolo' nopo om papatahak nopo do songkuro nopo i milo diyolo' do patahakon , om haro nogi' dot ogumu' ko' iri o patahakon diyolo' . Om aiso' i' o monuhu' diyolo'ddi ,
47008004	nga' pokionuo' nopo kopio diyolo' dot id dahai , do muhup iyolo' do manahak do maan do ponulung di tulun di songonuon do Kinorohingan di hilo'd Yudia .
47008005	Om ogumu' i' ko' i nosorou mantad dahai i pinatahak diyolo' . Nga' id gulu nopo kopio om pinatahak diyolo' o tinan diyolo' dot id Tuhan , om patahako' nogiddi diyolo' dot id dahai , do tumanud di korohian do Kinorohingan .
47008006	Om iri no o kopongodsuuran dahai di Titus — i minonimpuun do karaja'dti — do popotilombus diti karaja' dot osonong dot id pogialatan dokoyu .
47008007	Iyokoyu nopo om kaya' do koinsanai do nunu nopo : Kaya' kou dot id suang do kotumbayaan , om toilaan do mimboros , om kaya' kou do toilaan , om aparu' kou do momonsoi do nunu nopo . Om agayo o kosianan dokoyu dot id dahai . Iyo nopoddi om kumaparu' kou no kopio iyokoyu dot id suang do karaja' dot osonong diti .
47008008	Okon i' ko' poboroson ku iti om silihon dot oturan . Nga' popoilo oku no do poingkuro o kogoyoo' do ginawo do tulun do suwai do monulung do wokon , om orohian oku nogi' do koilo ondung songkuro no o kogoyoo' do kosianan dokoyu .
47008009	Nokoilo kou no do kosianan kopio toko' di Yesus Kristus i Tuhan toko' . Tu' mulong po do kaya' iyau nga' suminiliu i' iyau do mosikin do maan do koinsanangan dokoyu , om kaya' kou i' dot i komosikino' dau o papakaya' dokoyu .
47008010	Osorou ku nopo iyoho' om tontok no do maso'dti do pootuson dokoyu i karaja' di notimpuunan dokoyu di toun di nakatalib . Tu' iyokoyu no o gulu kosorou do momonsoi do miagal diri . Om iyokoyu o minonimpuun do minomonsoi di karaja'ddi .
47008011	Iyo nopoddi om potilombuson no dokoyu i karaja'ddi do miagal di timpuun kou i' do minomonsoi tu' agayo o ginawo dokoyu do mangatur diti karaja'dti , om iyo noddi do gisom dot opongo do tumanud di songkuro nopo i milo dokoyu do wonsoyon .
47008012	Ondung osinggawa' o ginawo dokoyu do manahak om romiton no do Kinorohingan i pinatahak dokoyu'ddi do tumanud di haro dot id dokoyu , om okon i' ko' it aiso' dot id dokoyu .
47008013	Okon i' ko' koboro-boros ku do miagal diti om popoidu' oku do tulun do suwai do mantad id tonggungan diyolo' . Om papawagat oku do tonggungan dokoyu . Nga' ongosima' kou i' do dinondo , om apatut id manahak kou diyolo' i haro o kokurangan . Om soira pondo do haro o kokurangan dokoyu iyokoyu , om osima' iyolo' , om iyolo' nondo o monulung dokoyu . Om kopitulung-tulung kou indo .
47008014	
47008015	Tu' nokotulis no dot id Buuk do Kinorohingan o poingkaa , “ I tulun dit ogumu' o naanu nga' a' i' adalaan kosima' , om i tulun dit okuri' o naanu nga' aiso' i' o kokurangan , ” ka .
47008016	Mongunsikou no kopio iyahai'd Kinorohingan tu' pinaparu' dau i Titus do monulung dokoyu do miagal dahai .
47008017	Tu' okon nopo ko' agaan noo o ginawo di Titus do momonsoi di ponuhuan dahai , suwai ko' agayo nogi' kopio o ginawo dau do monulung dokoyu gisom do tontuo' nopo dau dot iyau o mongoi do hino'd dokoyu .
47008018	Om pinatanud nogi' dahai di Titus o songulun o tobpinai di pusohon kopio do koinsanai do sidang dot i karaja' dau do popinsusui do Habar dot Osonong do mantad id Kinorohingan o kopomusahan .
47008019	Om iri nogi' i tulun diri o nopili' om tinantu' do sidang do mongoruhang dahai do mimpanau do popingatod di ponulung diri , om koinggayo indo o Tuhan . Om kokito kou indo do kogoyoo' do ginawo dahai do monulung .
47008020	Om antaan-taan i' kopio dahai om aiso' indo o tulun do papasala' do papatahak iyahai di maan do ponulung dot irad kopio'ddi kogumu' .
47008021	Korohian nopo dahai om otulid o wonsoyon dahai dot okon nopo ko' id toguang do Tuhan , nga' id toguang nogi' do tulun .
47008022	Potonudon nogi' dahai di Titus om i tobpinai di komoyon dahai'ddi o songulun o tobpinai'd suwai . Tu' asaru' no dahai dot umbalan iyau , om nokointalang no kopio dot orohian iyau do monulung . Om baino' noddi om okon-okon po o kogoyoo' do ginawo dau do monulung dokoyu tu' monongkuyaan kopio i' iyau dokoyu .
47008023	I Titus nopo , om tambalut ku , i muhup doho' do kumaraja' do monulung dokoyu . Om ilo' no duwo o tobpinai do manud-tanud dau om sinuhu' di piro-piro sidang , om osiliu i' iyolo' do kaandasan do Kristus .
47008024	Om mogondos iyahai do pointalangon dokoyu o kosianan dokoyu dot id diyolo' , om ongkoilo indo o koinsanai'd sidang dot osianan kou diyolo' . Om ongkoilo iyolo' di kapamarayahan dahai dokoyu .
47009001	Otopot nopo daa kopio om a' oku no minog do monulis dot id dokoyu do pasal do ponulung di pokirimon no dot id tulun di songonuon do Kinorohingan di hilo'd Yudia .
47009002	Tu' oilaan ku no dot orohian kou do monulung , om narayou ku no iyokoyu do hiri'd toguang di tulun do Makidunia . Om pinoboros ku nogi' dot id diyolo' dot osodia' kou do monulung di tulun dit oiyo do notumbayaan di hilo'd Akaya do mantad po di toun di nakatalib . Om ogumu' nogi' o tulun dot id pogialatan diyolo' do notingkau o ginawo dot orohian do monulung do nokorongou di kogoyoo' do ginawo dokoyu do monulung .
47009003	Om suhuon ku'ddi i Titus om iti duwo o tobpinai di moyo-woyo' dau do mongoi do hino'd dokoyu , om okon indo ko' maan toomod i boros dahai do minamarayou dokoyu . Iyo nopoddi om mositi' no do kosodia' kou no tu' nokoboros ku no dot id diyolo' do nokosodia' kou do momonsoi do miagal diri .
47009004	Ooris oku do haro nopondo o tulun do Makidunia do tumanud doho' do mongoi oku do hiti'd dokoyu , om korikot nondo iyolo' om a' kou i' doti' nokosodia' . Om ointingayam nondo kopio iyahai tu' nokoboros no dahai do monongkuyaan kopio iyahai dokoyu ! Om iyokoyu piya'ndo nga' ointingayam i' .
47009005	Om iri no o kinoponuhuan ku diyolo' do mogulu doho' do mongoi do hiti'd dokoyu do mongoi pongilo-ilo di patahakon dokoyu di maan do ponulung do miagal di nakabatos mantad dokoyu'ddi . Winonsoi ku pogi' o miagal diri nga' korikot oku nopondo om posodia' mantad no i patahakon dokoyu do maan do ponulung . Om kointalang indo dot okon i' ko' sansagan poo dokoyu do monulung suwai ko' agaan i' kopio o ginawo dokoyu do pinapatahak diri .
47009006	Ilaai no dokoyu ! Tulun nopo dit okuuri' o linsou do potonomon om okuri' nondo o tomoton dau , nga' tulun nopo dit ogumu' o linsou do potonomon om ogumu' nondo o tomoton . Om kada' nogi' panahak do mikoduwo o ginawo ko' i sansag-sansagan .
47009007	Tu' pointikid-tikid do tulun om mositi' no do manahak do mikuwo'd agaan o ginawo , tu' osianan i' o Kinorohingan di tulun dit agaan o ginawo do manahak .
47009008	Kikuasa' i' o Kinorohingan do manahak dokoyu do barakat do gisom dot a' aayi-ayi' om haro kasai' indo dot id dokoyu o koinsanai dit apatut do haro dot id dokoyu . Om gisom dot a' dokoyu aayi-ayi' iri om milo kou i' do momonsoi'd osonong , om milo kou do monulung do tulun do suwai .
47009009	Nokotulis no dot id suang do Buuk do Kinorohingan o pasal do Kinorohingan do poingkaa , “ Opuhawang kopio iyau do manahak dot id tulun do mosikin , om aiso' o kopupuson di kopuhawango' dau , ” ka .
47009010	Kinorohingan i' o poposodia' do linsou do potonomon di gompongumo , om manahak dati' do taakanon . Om iyau nogi' o poposodia' di totonomon dokoyu'ddi , om iyau o papasapou do tua' di totonomon dokoyu , om muhang-ruhang i' o kopuhawango' dokoyu .
47009011	Om osima' kasai' kou nondo do nunu nopo , om milo kasai' kou do momuhawang do mikuwo'd agaan o ginawo . Om ogumu' indo o tulun do mongunsikou dot id Kinorohingan dot i pomuhawang dokoyu di pogiduwo-duwoon dahai do papatahak diyolo' o kopongunsikahan .
47009012	Okon nopo ko' kotulung no di tulun di songonuon do Kinorohingan , di haro o kokurangan i winonsoi dokoyu dit osonong diri , suwai ko' moningkau nogi' do ginawo'd ogumu' o tulun do mongunsikou do Kinorohingan .
47009013	Om ogumu' nondo o tulun do Kristian do hilo'd Yudia do mamarayou do Kinorohingan tu' kokito iyolo' di kopuhawango' dokoyu om kokito di kotorodoko' dokoyu dot id Habar dot Osonong do pasal do Kristus , i tinanud dokoyu'ddi . Om mamarayou po nondo iyolo' do Kinorohingan tu' agaan kopio i' o ginawo dokoyu do minanahak dot id diyolo' , om id koinsanai do tulun do suwai , di haro dot id dokoyu .
47009014	Om sumambayang nondo iyolo' do bagi' dokoyu do mikuwo'd osianan kopio dokoyu , tu' osonong kopio i' o Kinorohingan dot id dokoyu .
47009015	Om pongunsikou toko' nod Kinorohingan dot i nipuhawang dau dit agayo kopio o kopongunsikahan !
47010001	Dinondo no om haro o pokionuon kopio ku iyoho' i Paulus dot id dokoyu . Tu' roitan oku'd tulun dot alamaya' do hiri'd potoguang dokoyu nga' orongit oku i' kaka dot id dokoyu dot a' oku poinsugku' dokoyu . Mantad no di kalamayao' om kosonongo' do Kristus o
47010002	kopokionuan ku kopio , dot a' oku sansagan do rumongit dot id dokoyu do korikot oku'd hino . Tu' kosorou oku no do rumongit dot id tulun di momoros dot iri i korohian do dom pomogunan o kakarajaan dahai .
47010003	Mulong piya do poimpasi iyahai do hiti'd pomogunan , nga' okon i' ko' korohian do dom pomogunan o kobinsuhu' dahai do kumaraja' .
47010004	Iri nopo i rapo-rapo do pakayon dahai do monokisangod om okon i' ko' rapo-rapo do dom pomogunan suwai ko' i rapo-rapo do dong Kinorohingan di kikuasa' . Om iri no i rapo-rapo'ddi o milo do mamaraag di kuta' do pogintirungan do tulun , om pananus dahai di pogisosongkiwalan ,
47010005	om pananus di kasawato'd ginawo do miagal do tolig di mangantob do tulun do mintutun do Kinorohingan . Om alaon dahai i pomusarahan do tulun om mumboyo' indo iyolo' do Kristus .
47010006	Om kointalang pondo kopio dokoyu o kotorodoko' dokoyu do mumboyo' om sumodia' nondo iyahai do momohukum do koinsanai di tulun dit a' mumboyo' .
47010007	Ilaai no kopio dokoyu i kowoyo-woyoon dit otopot . Tu' ondung haro o tulun do momusorou do natantu' no kopio do nasanganu iyau do Kristus , om mositi' no do sorohon no kopio dau o dau'd tinan , om mositi' dot oilaan dau dot iyahai nga' nasanganu nogi' do Kristus do miagal dau .
47010008	A' oku i' ointingayaman dot adala-dalaan oku piya dot oondos di kuasa' di tinahak do Tuhan dot id dahai , tu' iri nopo kuasa'ddi om popogirot i' dokoyu , om okon i' ko' popoluhoi .
47010009	Mada' oku i' do sorohon dokoyu do pomorolosi ku dokoyu i piro-piro o surat ku di pinokirim ku dot id dokoyu .
47010010	Tu' boros kad tulun , “ Iri nopo i surat di Paulus om awagat kopio om koronob , nga' potoguang nopo kopio iyau dati' om alamaya' indo kopio iyau om a' korolosi o boros dau ! ” ka .
47010011	Osonong do kosuhut kopio i tulun di minomoros do miagal diri , do miagal i' di pinotulis dahai dot id surat dahai o wonsoyon dahai do hiri piya iyahai id pogialatan dokoyu .
47010012	Atantu' no dot a' i' iyahai katama' do miyo di tulun di momusorou dot asawat iyolo' . Tu' adalaan no kopio o kababasug do tulun do miagal diri . Om momonsoi iyolo' dot oturan diyolo' , om iri no it oturan diri o pongilo diyolo' do kowoyo-woyoon diyolo' .
47010013	Nga' iyahai nopo om a' i' miagal diri . Ondung oondos iyahai om a' i' iyahai oondos do gisom do katalib dit apatut do kaandasan . Om a' i' iyahai tumolibamban do pinogisaman di karaja' di tinantu' mantad do Kinorohingan do wonsoyon dahai . Om iyokoyu nogi' nga' kosuang id karaja' dahai'ddi .
47010014	Om tontok di minongoi iyahai do hino'd dokoyu do minongoi poposusui di Habar dot Osonong do pasal do Kristus dot id dokoyu , om a' i' kopio iyahai nakatalib di pinogisaman di karajaon dahai .
47010015	Om a' i' iyahai mimboros do pasal di karaja' do tulun do suwai dit id soliwan di pinogisaman di natantu' mantad do Kinorohingan do bagi' dahai . Nga' iyahai nopo om hiri id suang di pinogisaman di tinantu' mantad do Kinorohingan do bagi' dahai , om mogondos nopo iyahai do muhang-ruhang o kotumbayaan dokoyu dot id Kristus , om milo i' iyahai do momonsoi do karaja' dit agayo ko' iri dot id pogialatan dokoyu .
47010016	Om milo i' iyahai do poporongou di Habar dot Osonong dot id piro-piro o pomogunan do suwai dot a' piya minog do minggayo-gayo do kopinggaya-gayaan nopo om i karaja' di winonsoi dot id kinoiyonon di tulun do suwai do kumaraja' .
47010017	Nokotulis no dot id Buuk do Kinorohingan o poingkaa , “ Isai nopo o tulun dot oondos do nunu nopo , om mositi' no dot oondos di nowonsoi'd Tuhan , ” ka .
47010018	Tu' iri nopo tulun dit arayou om i tulun di royohon do Tuhan , om okon i' ko' i tulun di mimpori-pori do mamarayou do dau'd tinan .
47011001	Mulong piya do basug-basug oku , nga' pokionuon ku no daa do polonuton dokoyu o ginawo dokoyu dot id doho' , kaa .
47011002	Langadon oku no dokoyu , do miagal do Kinorohingan tu' langadon dokoyu . Iyokoyu nopo om miagal po dot iso' o sumandak dit omulok po dit a' po notoning do kusai , iyokoyu i nakabatos ku do pokowinan do songulun o kusai , iri no i Kristus .
47011003	Nga' ooris oku dot abayayat o pomusarahan dokoyu gisom dot a' kou nondo tumorodok dot id Kristus do miagal di Hawa di gulu po tu' nabayayat di toilaan di tulanut .
47011004	Tu' koiyo-iyo dot osonong kou nopo do rumamit di tulun di rumikot do hino'd dokoyu do popotuduk do pasal di Yesus do suwai — it okon ko' i Yesus i pinointutun dahai dot id dokoyu . Om orohian kou do rumamit do rusod om habar dot osonong di suwai kopio ko' mantad di Rusod do Kinorohingan om i Habar dot Osonong di naramit dokoyu do mantad id dahai .
47011005	Tu' opurimanan ku i' dot a' oku i' osiriba' ko' i piro-piro “ rasul ” kaka , dit ongoilo kopio'ddi !
47011006	Mulong piya dot a' oku koilo nod mimboros nga' okon i' ko' basug oku do pasal do toilaan . Om nokointalang no kopio dahai iri dot id dokoyu dot id suang do nunu nopo .
47011007	Tontok di pinoposusui oku do Habar dot Osonong do mantad id Kinorohingan dot id dokoyu , om a' oku i' kopio minokibalansa' dokoyu , om iyo noddi o ralan ku do mininsiriba' . Om winonsoi ku pogi' o miagal diri nga' popoinggayo oku dokoyu . Om kasalaan ku tuu iri dot id dokoyu ?
47011008	Tontok di minonuduk oku dokoyu , om i sidang do suwai o minamalansa' doho' . Om iyo noddi do minomorugi' oku di piro-piro o sidang diri do minonulung dokoyu .
47011009	Tu' ondung haro o kokurangan ku do tontok diri , om a' oku i' nokoumbal do monusa' dot ongoiso' piya o tulun dot id pogialatan dokoyu . Tu' onuan kasai' oku i' di tongotobpinai di mantad hilo'd Makidunia do koinsanai dit apatut ku'd aanu . Om antaan-taan ku no kopio dot a' oku monusa' dokoyu dot id maso dot abantalan do miagal di gulu tu' a' oku minonusa' dokoyu .
47011010	Tu' iri no i ponudukan do Kristus dit otopot di poingigit ku ot a' katanus-tanus diti koondoso' ku do hinonggo nopo do pointongkop do pomogunan dot Akaya .
47011011	Nunu'ddi o koboro-boros ku do miagal diri ? A' oku tuu osianan dokoyu'ddi ? Oilaan id Kinorohingan dot osianan oku dokoyu .
47011012	Wonsoyon kasai' ku i' iti winonsoi ku baino' , om aiso' i' o paantakan di piro-piro o “ tulun do suwai di sinuhu'ddi ” do minggayo-gayo om momoros do kumaraja' iyolo' do miagal dahai .
47011013	Tu' tulun nopo do miagal diri om rasul di mongudut , iyolo' no i tulun di monipu' do tulun tu' mingiyo-iyo di rasul kopio do Kristus .
47011014	Nga' a' toko' i' osuayan dot iyo'ddi o wonsoyon diyolo' ; tu' i rogon nga' miningiyo-iyo i' do moloikat dot anawau .
47011015	Iyo nopoddi , om a' i' osuayan do mingiyo-iyo piya'd susuhuon di momonsoi'd korohian do Kinorohingan i susuhuon do rogon . Tu' somulian nondo iyolo' do miontok di winonsoi diyolo' do koimbagu .
47011016	Poboroson ku po kawagu i nokoboros ku : Kada' nod haro o tulun do momusorou do basug oku . Nga' mulong piya do sorohon oku dokoyu'd basug nga' pologoso' oku no dokoyu dot oondos dot ongokuuri' noo o kaandasan , do basug oku piya .
47011017	Om poboroson ku no iti kaandasan ku'dti nga' okon i' mando ko' Tuhan o minonuhu' doho' do popoboros diti . Tu' miagal oku po kopio di basug do popoboros do miagal diti .
47011018	Ogumu' i' o tulun dot oondos di dom pomogunan do kaandasan om iyoho' nga' orohian nogi' dot oondos .
47011019	Om polonuton nopo dokoyu o ginawo dokoyu dot id tulun di basug , tu' opurimanan no dokoyu dot ongoilo kou .
47011020	Pologoson nopo dokoyu o tulun do monguripon piya iyolo' dokoyu , ko' mongudipon dokoyu om manganu do kountungan do mantad id dokoyu , ko' minggayo-gayo ko' mantad ko' iyokoyu om katama' do monompiling dokoyu .
47011021	Nga' ointingayaman oku i' do popoboros dot iyahai nopo om adalaan no koluhoi om a' i' iyahai milo do momonsoi do miagal diri . Nga' ondung haro o tulun do suwai di katama' do minggayo-gayo om iyoho' nga' katama' i' do minggayo-gayo . ( Nga' iyo nod koboro-boroso' do tulun do basug o koboro-boroso' ku'dti . )
47011022	Tulun toi iyolo' dot Ibrani ? Iyoho' nga' tulun id Ibrani . Tulun toi iyolo' dot Israil ? Iyoho' nga' tulun i' dot Israil . Sinakagon toi iyolo' di Abraham ? Iyoho' nga' sinakagon i' di Abraham .
47011023	Susuhuon toi iyolo' do Kristus ? Iyo pod mulau o koboro-boroso' ku do miagal diti . Nga' iyoho' nopo om susuhuon i' dit osonong ko' mantad do koinsanai diyolo' . Tu' iyoho' nopo om tuminotos oku i' do kuminaraja' , om asaru-saru' oku iyoho' do kogiil , om asaru-saru' dot inggoriton , om asaru-saru' oku dot oruhai nod apatai .
47011024	Om illimo oku no inggorito' do tulun do Yohudi tu' pinillapasan oku diyolo' dot intolu nohopod om siam .
47011025	Om intolu oku pillapasai do tulun do Rum ; om nokoumbal oku do pinindumpahan do watu , om intolu oku koumbal do nolonsod do poinsakai'd kapal do rahat , di sinakai ku , om duwo nohopod om apat o jam do mampung-hampung oku do hilo'd rahat .
47011026	Om asaru' oku do haro o koligagaanan dot id tindalanon tu' ligog-ligogon i' o luyud om tulun di manakau , om ligog-ligogon i' o tulun do mantad id tulun dit okon ko' Yohudi om i tulun do Yohudi , om haro o koligagaanan dot id suang di bandar om haro o koligagaanan dot id soliwan di bandar , om haro o koligagaanan do hilo'd rahat , om haro o koligagaanan do mantad id tulun di mangakun do tulun iyau'd Kristian om okon indo kopio .
47011027	Om minonotos oku no do kuminaraja' do gisom dot oruhai nod apatai o kopurimanan ku dot ohuhuyanan : om asaru' oku dot a' koodop , om a' kaakan , om a' koinum om asaru' oku nogi' dot a' osukupan do makan , om koumbal oku dot osogitan dot a' osukupan do pakayan om aiso' po o tiyonon ku .
47011028	Om suwai no ko' iri om atangkabo oku po do pointikid do tadau do morou-sorou do kowoyo-woyoo' do koinsanai di sidang .
47011029	Tu' tontok do haro o tulun dot oluhoi om iyoho' nga' kotonggoi no dot oluhoi . Om tontok do haro ot aratu' dot id dusa om tumongob oku no kopio .
47011030	Ondung oondos oku daa do nunu nopo om oondos oku no di popointalang di koluhayan ku .
47011031	Oilaan id Kinorohingan , i Tapa' do Tuhan Yesus , dot a' oku i' mongudut . Royohon no o ngaran dau do gisom do poingompus .
47011032	Tontok di hilo' oku'd Damsik om minonuhu' i gobunor , i momorinta' do hilo' dot id suang di pomorintaan di Raja' Aritas , do soudor do madtamong di wawayaan di bandar diri do manangkap daa doho' .
47011033	Nga' pinosuang oku po dot id balatak om pouluho' oku nogiddi do pinosoliwan di bandar do pinawaya' do luang do hiri'd tolig di bandar . Om iyo noddi o kinolobus-lobusan ku do mantad id longon di gobunor diri .
47012001	Atantu' no dot aiso' i' o kountungan ku dot oondos . Nga' oondos oku i' di pinoilaan do Kinorohingan dot id doho' dot id suang do pinointalang , om id pinokitanan .
47012002	Otutunan ku i' o tiso' o tulun do Kristian do pinoinsawat dot id kinoiyonon dit asawat kopio di hilo'd surga , di hopod no om apat o toun do mantad baino' . ( Nga' a' i' oilaan ondung tinan kopio dau i pinoinsawat diri ko' pinointalang po toomod — nga' oilaan id Kinorohingan iri . )
47012003	Om poboroson ku po kawagu i pinoboros ku : Tu' oilaan ku no do pinoinsawat i tulun diri do pinakaa do hilo'd Pirdaus . ( Nga' a' ku i' oilaan ondung tinan po tuu kopio dau i pinoinsawat diri ko' pinointalang po toomod iri — Kinorohingan noo o koilo . ) Om hilo' no do nokorongou o tulun diri dit a' nod tulun milo do poboroson om a' o tulun pabanaron do popoboros diri .
47012004	
47012005	Om pasal no di tulun diri o kaandasan ku , om okon i' ko' doho'd tinan o kaandasan ku . Tu' iyoho' nopo om iri no i popointalang do koluhayan ku o kaandasan ku .
47012006	Nga' ondung orohian oku dot oondos do nunu nopo , om a' oku i' popimboros dit a' otopot suwai ko' it otopot o poboroson ku . Nga' a' oku i' minggayo-gayo , om aiso' indo o tulun do popoinggayo-gayo doho' ko' mantad di winonsoi ku di nokito dau om i nokoboros ku di norongou dau .
47012007	Nga' a' oku i' adalaan do minggayo-gayo dot i pinointalang di koimayaan kopio'ddi o kopinggaya-gayaan ku , tu' haro o toruol dot id tinan ku di pakayon do rogon . Om iri no i toruol diri o pomobog doho' om a' oku i' minggayo-gayo .
47012008	Intolu oku no sambayang dot id Tuhan do mokiidu' di toruol diri do mantad id tinan ku ,
47012009	nga' simbar nogi' o Tuhan do poingkaa , “ Osianan oku i' diya' om kabagal nu no i kosianan ku diya'ddi : tu' kointalang nogi' kopio i kogoyoo' do kuasa' ku do tontok dit oluhoi ko , ” ka dau . Om iri noddi o kaandasan ku tu' soira' dot oluhoi oku om tontok noddi dot opurimanan ku o Kristus do mongintirung doho' di kokorisan dau .
47012010	Om otood oku i' do haro piya o koluhayan ku . Om otood oku nogi' dot indaraaton oku piya do Kristus o kopongindaraatan doho' . Om otood oku nogi' do haro piya o kosusaan ku om gusa-gusaon oku piya , om inggoriton oku . Tu' tontok dit oluhoi oku , om tontok nogiddi do kokoris oku .
47012011	Iyo oku no kopio di tulun do basug — nga' iyokoyu i' o nokobungou doho' do miagal diri . Tu' otopot nopo kopio om iyokoyu daa ot apatut do mamarayou doho' . Tu' mulong piya dot aiso' o ngaran-ngaran ku nga' a' oku i' kopio aala' di “ rasul ” dit ongoilo kopio'ddi .
47012012	Tu' nokointalang no dot id dokoyu o kongoimayaan om i kongosuayan kopio om i winonsoi di kongoimayaan kopio do mikuwo'd alanut o ginawo do popointalang do tulun kopio oku di sinuhu' .
47012013	Nunu po toi ot a' ku napadul dot id dokoyu do pataladon di piro-piro o sidang do suwai ? Iti po : it a' oku minonusa' dokoyu do mamalansa' doho' . Ompunai oku no di kasalaan ku'ddi !
47012014	Kointolu ku nodti baino' do kosodia' do mongoi do hino'd dokoyu , om a' oku i' monusa' dokoyu tu' okon i' ko' i haro dot id dokoyu o korohian ku , suwai ko' iyokoyu . Tu' okon i' ko' tangaanak ot apatut do mogihum do kaakan-akanan do molohing , suwai ko' i molohing ot apatut do mogihum do kaakan-akanan do tangaanak .
47012015	Om ka pogiddi dot orohian oku do papatahak do nunu nopo dot id dokoyu , om tinan ku piya nga' patahakon ku i' . Ondung miagal diri o kosianan ku dokoyu , om apatut po tuu dot a' kou osianan doho' ?
47012016	A' kou toi kosokodung i' dot a' oku insan ponusa' dokoyu ? Nga' haro i' o momoros dot oilo kopio oku kaka do monipu' dokoyu ; om manganu oku do kountungan do mantad id dokoyu dot i poninipu' ku dokoyu o ralan ku do manganu'ddi .
47012017	Nga' poingkuro kopio daa dot osiliu o miagal diri . Nokoumbal oku toi do minanganu do kountungan do mantad id dokoyu dot i tulun di sinuhu' ku o minongoi panganu do mantad id dokoyu ?
47012018	Sinuhu' ku i Titus do mongoi do hino'd dokoyu , om haro nogi' o sinuhu' ku do tulun do Kristian do suwai do tuminanud dau . Haro toi o kountungan do nanu di Titus do mantad id dokoyu ? Nga' miagal i' o kobinsuhu' do ginawo dahai do kumaraja' . Om miagal o kowoyo-woyoo' dahai .
47012019	Osorou nopo doti' dokoyu om solinaid nopodti om maso no dahai do tumotos do pokotopot do tinan dahai dot id dokoyu . Nga' oborulong kou i' do momusorou ! Oilaan id Kinorohingan do nunu nopo i pinoboros dahai'ddi om miontok id korohian do Kristus . Om koinsanai di wonsoyon dahai nga' popogirot i' do koposi-posion dokoyu di don rusod .
47012020	Ooris oku do tontok nopondo do mongoi oku do hino'd dokoyu om a' kou indo miagal di soro-sorohon ku . Tu' haro i' dotindo ot id pogialatan dokoyu do mogisosongkiwal om osolon om otogod , om haro doti' i momusorou no do dau'd tinan , om haro o mongindaraat do wokon , om haro i mogisuwai-suwai o korohian om haro o minggayo-gayo om haro i mamagangau .
47012021	Om ooris oku do poinsiribaon oku nondod Kinorohingan dot id toguang dokoyu do korikot oku do hino'd dokoyu , om mihad oku nondo dot id toguang dokoyu tu' ogumu' i' ot id pogialatan dokoyu do nokowonsoi'd dusa di gulu , om aiso' i' o kinosimbanon di kowoyo-woyoon diyolo' , om a' iyolo' ruminologo di wonsoyon diyolo' di magampahu' , om i kososomu' om it a' ongosonong .
47013001	Iti no o kointolu ku do mongoi do hino'd dokoyu . Nokotulis no dot id Buuk do Kinorohingan o poingkaa , “ Ondung haro o papasala' om apatut do duwo ko' tolu o tulun do sasi' do popoboros dot otopot iri om pokotopoton nogi' i papasala'ddi , ” ka .
47013002	Iri nopo tulun di nongkowonsoi'd dusa di gulu om koinsanai di tulun do suwai , om nokoinsan mantad ku no di koinduwo ku'd minongoi do hino'd dokoyu . Baino' nodti , do daamot ku po do poinsodu' dokoyu om poinsanon ku po kawagu iyokoyu , dot ondung korikot oku kawagu om aiso' no o tongosongulun piya dot id pogialatan diyolo' do koidu' do mantad id hukuman .
47013003	Om okito nogindo dokoyu o koinsanai di popointalang kopio di korohian dokoyu do popointalang do Kristus kopio o somboros di polombuson ku . Tu' ondung haro o wonsoyon do Kristus dot id dokoyu , om a' i' iyau oluhoi do momonsoi'ddi . Suwai ko' pointalangon i' kopio dau o kuasa' dau dot id pogialatan dokoyu .
47013004	Otopot i' do tontok di pinasalib iyau , om oluhoi i' iyau , nga' baino' nopoddi om napasi no iyau do mantad id kapatayon dot i kuasa' do Kinorohingan o minamasi dau . Om iyahai nga' oluhoi nogi' dot id suang do koposion dahai di poingiso' do Kristus , nga' soira' nopondo do kotimbaba' iyahai dokoyu om okoris i' iyahai do kotonggoi do Kristus , do pokorison di kuasa' do Kinorohingan .
47013005	Ilaai pogi' kopio dokoyu o koposi-posion dokoyu ondung otopot kopio do poingimpou do kotumbayaan dot id Kristus . Atantu' no dot oilaan i' dokoyu dot id suang dokoyu o Kristus Yesus . Nga' suwai indo ondung a' kopio kou daa otumbayaan .
47013006	Mogondos oku do koilo kou i' dot iyahai nopo om okon i' ko' i tulun dit obinluhoi .
47013007	Nga' sumambayang iyahai dot id Kinorohingan om uhupan kou i' do Kinorohingan , om a' kou indo momonsoi di kasala' . Okon i' ko' popointalang iyahai dot oilo iyahai do momonsoi di karaja' dahai , suwai ko' mongodsuur iyahai dokoyu do momonsoi di korohian do Kinorohingan do mulong piya dot oluhoi o kokitanan dahai , nga' a' i' monguro .
47013008	Tu' a' i' iyahai milo do momonsoi dit a' otopot , suwai ko' mositi' no do tumanud iyahai dit otopot .
47013009	Orohian i' iyahai dot oluhoi iyahai om okoris kou po daa iyokoyu . Om sumambayang nogi' iyahai , om aiso' indo o koluhayan dokoyu .
47013010	Om iri no o kinoponulisan ku do surat diti dot a' oku po koongoi do hino'd dokoyu , om a' indo awagat o wonsoyon ku dot id dokoyu do korikot oku do hino'd dokoyu , do mamakai di kuasa' do tinahak do Tuhan dot id doho' . Tu' kinapatahakan nopod Tuhan di kuasa'ddi dot id doho' om popogirot dokoyu , om okon i' ko' popoluhoi dokoyu .
47013011	Baino' nodti , oi tobpinai-tobpinai , om kongotood kou no om tumotos kou no do sumiliu'd tulun dit ogirot kopio , om it aiso' o koluhayan . Tonudon ngai' no dokoyu i nosihat ku . Om koiso-isoon no dokoyu o ginawo , om mogiuulud kou no kopio . Tu' moyo-woyo' i' dokoyu o Kinorohingan dit obinsianan kopio om i popiulud .
47013012	Mogisuwau-suwau kou no do miagal do tulun do Kristian di mogiobpinai . Oinsanan nopo i tulun di nasanganu do Kinorohingan do pokirim do tabi' dot id dokoyu .
47013013	
47013014	Tuhan Yesus Kristus no o mamarakat ngai' dokoyu , om kosianan kou do Kinorohingan , om woyoon kasai' kou di Rusod do Kinorohingan .
48001001	Oi tobpinai-tobpinai ku , it id piro-piro sidang dot id watas do Galatia . Mogondos oku no , iyoho' i Paulus , om koinsanai di koobpinayan do suwai di sompi' ko' Kristian , dot onuan kou'd Kinorohingan , i Tapa' toko' , om i Tuhan Yesus Kristus , do barakat om kosimbayanan do ginawo . Nokosiliu-siliu ku nopod rasul om okon i' ko' tulun o pinoposiliu doho' om okon ko' pinili' oku'd tulun , suwai ko' pinoposiliu nopo doho'd rasul om i Yesus Kristus i' om Kinorohingan , i Tapa' toko' , i minamasi kawagu di Yesus Kristus do mantad id kapatayon .
48001002	
48001003	
48001004	Tonudo' nopo do Kristus o korohian do Kinorohingan , i Tapa' toko' , om patahako' nopo dau o tinan dau do siniliu'd porsombahan di sinumbali' om oompunan i' o dusa toko' , om apasi toko' indo do mantad id maso dot araat diti .
48001005	Royohon no o Kinorohingan do gisom do poingompus ! Amin .
48001006	Osuayan oku no kopio dokoyu oi tobpinai-tobpinai ! Linohou kou'd Kinorohingan dot i kosianan do Kristus o kinapamalahawan , nga' baino' noddi om a' po alaid om tumongkiad kou nogiddi do Kinorohingan om tumanud kou nogi' di “ habar dot osonong ” do suwai ko' i Habar dot Osonong di mantad id Kinorohingan .
48001007	Otopot nopo kopio om aiso' no o “ habar dot sonong ” do suwai . Nga' haro o piro-piro o tulun di poposusui do “ Habar dot Osonong ” do pasal do Kristus di sinomputul diyolo' , om gowoi poddi om ongoborulong kou .
48001008	Iri nopo tulun di poposusui do “ habar dot osonong ” do suwai ko' i Habar dot Osonong di pinosusui dahai , om pologoson nopo do hukuman do Kinorohingan — dot iyahai piya tuu ko' moloikat po do mantad hilo'd surga , i tulun diri !
48001009	Nokoboros no dahai di gulu po , om poboroson po kawagu dahai do dinondo : dot iri nopo tulun di poposusui dot id dokoyu do “ habar dot osonong ” di suwai ko' i Habar dot Osonong di norongou dokoyu do mantad id dahai , om apatut nod hukuman do Kinorohingan !
48001010	Mokisokodung tuu do tulun o kapamarasan ku do miagal diri ? Amu' , a' i' kopio ! Soro-sorohon ku nopo kopio'dti om kohubayaan oku daa do Kinorohingan . Tumotos oku tuu'dti do mamagayat do ginawo'd tulun om kasanangan oku indod tulun ? Ondung iyo'ddi o wonsoyon ku om okon oku i' ko' susuhuon do Kristus .
48001011	Apatut i' do koilo kou , oi tobpinai-tobpinai , dot iri nopo Habar dot Osonong di posusuyon ku'ddi om okon i' ko' mantad id tulun .
48001012	Okon i' ko' tulun o kinoonuan ku di habar diri , om aiso' i' o tiso' pod tulun do pinopotuduk diri dot id doho' . I Yesus Kristus i' o pinoposunud do tonsi di Habar dot Osonong diri dot id doho' .
48001013	Atantu' no do nokorongou kou do kowoyo-woyoo' ku di tumanud oku po di tugama' do Yohudi . Om nokoilo kou di kororongit ku dot id sidang do Kinorohingan om i winonsoi ku dit a' no ogina-gina' o karaato' do mumbal daa do mananus diri .
48001014	Id suang nopo do pananud-tanud ku do tugama' do Yohudi ; om poimaha' oku no iyoho' ko' mantad do kogumuan do tulun do Yohudi di rampam-rampam ku . Ogirot tomod oku do tuminanud di tadat om koubasanan di taki-aki dahai .
48001015	Nga' mantad i' do kosianan do Kinorohingan , do pinili' oku dau dit a' oku po nosusu , om linohou oku'ddi dau do momonsoi'd karaja' dau .
48001016	Om pinointalang do Kinorohingan i Tanak dau dot id doho' , om kopinsusui ku i' i Habar dot Osonong do pasal di Tanak dau dot id tulun dit okon ko' Yohudi . Tontok nopoddi om a' oku i' minongoi solowot dot ongoiso' piya do tulun do mongoi pokinosihat .
48001017	Om a' oku minongoi solowot di tulun do hilo'd Yorusalim , i nokopogulu doho' do nosiliu'd rasul . Suwai ko' ongoi oku nogi' do hilo'd pomogunan dot Arab , om poguliai ku nogiddi kawagu do hilo'd Damsik .
48001018	Tolu noddi o toun do mantad di notumbayaan oku om ongoi oku no do hilo'd Yorusalim do minongoi intutun di Pitrus . Om hopod no om limo tadau ku do poinsugku' dau .
48001019	Om a' oku i' nokosolowot di piro-piro o rasul do suwai , do suwai'ndo ko' i Yakub , i tobpinai di Tuhan .
48001020	Otopot i' kopio iti tulison ku'dti . Om oilaan id Kinorohingan dot a' oku mongudut !
48001021	Om pakayaai ku nogiddi do hilo'd piro-piro o watas do Siria om Kilikia .
48001022	Om tontok nopoddi nga' a' po i sidang do Kristian di hilo'd Yudia kotutun kopio doho' .
48001023	Norongou nopo diyolo' om iri no i popimboroson do tulun do suwai do poingkaa , “ Iri nopo tulun di monginggorit dahai di gulu po , om popinsusui noddi di kotumbayaan di pokitotonusan daa dau di gulu po , ” ka .
48001024	Om pamarayou noddi iyolo'd Kinorohingan dot iyoho' o kinapamarayahan .
48002001	Hopod noddi om apat o toun do mantad diri , om poguliai ku no do hilo'd Yorusalim do miwoyo' di Barnabas , om pinowoyo' ku nogi' i Titus .
48002002	Minongoi oku pogi' do hilo'd Yorusalim nga' nokointalang nod Kinorohingan dot id doho' dot apatut oku do mongoi'd hilo' . Om patarango' ku noddi i Habar dot Osonong di popinsusuyon ku dot id tulun dit okon ko' Yohudi do tontok di suminolowot oku di piro-piro o boyoon do hilo' . Tu' mada' oku i' dot aiso' o kokoyo-koyoon di karaja' ku di gulu , om iti karaja' ku do dinondo .
48002003	I Titus nopo , i minongoruhang doho' , om tulun i' do Yunani , nga' a' i' iyau sinansagan do tumanud di toturan do monunat ,
48002004	do mulong piya daa do haro o piro-piro o tulun di mononsog do momonsoi'd miagal diri . Iyolo' no i tulun di mongoi ponoluku' dot id suang do sinompuruan toko' , om i minsorupai-rupai do sompi' ko' tulun di nongotumbayaan . Momolisok-lisok i' iyolo' do sumuang do mongoi ponoinu' do kosimbayano' toko' di nokoiso' toko' dot id Kristus Yesus . Pogulion toko' daa kawagu diyolo' di kowoyo-woyoo' toko' di gulu po , di turipon toko' po ,
48002005	nga' a' i' iyahai mininsiriba' dot id diyolo' , tu' gompion i' kopio dahai i Habar dot Osonong , om a' i' iri osimbanan do korikot dot id dokoyu .
48002006	Nga' iyo piya'ddi , nga' aiso' i' o ponudukan di wagu do pinoboros diyolo' dot id doho' , iyolo' i tulun di sorohon do boyoon — nga' id doho' nopo om aiso' i' o pisuayan do boyoon tuu iyolo' ko' okon , tu' Kinorohingan nopo om a' i' montong do pangkat do tulun .
48002007	Nga' iri nogi' i tulun di sorohon do boyoon o nokosokodung do nonuan oku'd Kinorohingan do karaja' do poposusui di Habar dot Osonong dot id tulun dit okon ko' Yohudi , do miagal di minonuhu' o Kinorohingan di Pitrus do poposusui di Habar dot Osonong dot id tulun do Yohudi .
48002008	Tu' Kinorohingan i' o minoniliu di Pitrus do rasul dot id tulun do Yohudi , om iyau nogi' o minoniliu doho' do rasul dot id tulun dit okon ko' Yohudi .
48002009	I Yakub , om i Pitrus , om i Yohanis , i nosiliu do boyoon do sidang nga' nokopuriman i' om nokosokodung do nonuan oku'd Kinorohingan do karaja'dti . Om tuminabi' iyolo' dahai di Barnabas do popointalang do kosokodung iyolo' . Om kongotumboyo' noddi iyolo' om iyahai ngai' dot iyahai o kumaraja' dot id pogialatan di tulun dit okon ko' Yohudi ; om iyolo' o kumaraja' dot id pogialatan di tulun do Yohudi .
48002010	Iso' noo o pinokianu diyolo' dahai ; iri no tu' mamadul iyahai di tulun di mosikin . Om orohian oku nogi' kopio do momonsoi'd miagal diri .
48002011	Di nopo di minongoi i Pitrus do hilo'd Antiokia , om timbabao' ku nopo kopio iyau do minonogod , tu' kasala' i' o winonsoi dau .
48002012	Tu' di nopo di timpuun i' om tuminorungak i' iyau do makan di tulun dot okon ko' Yohudi di sompi' do notumbayaan . Nga' korikot poddi i piro-piro o tulun di sinuhu' di Yakub , om tongkiad no iyau di tulun dit okon ko' Yohudi , om a' noddi iyau mongoi torungak diyolo'd makan , tu' ooris iyau di tulun di monuhu' do monunat do koinsanai'd tulun .
48002013	Om iri tulun do Yohudi di suwai di nongotumbayaan nga' omit ngai' nopo di Pitrus do mininsorupai-rupai , gisom dot i Barnabas piya nga' nokotonggoi i' daa diyolo' dot iyo'ddi o kowoyo-woyoon .
48002014	Om kokito ku poddi iyolo' dot a' miontok di Habar dot Osonong dit otopot o kowoyo-woyoon , om boros kangku'ddi dot id di Pitrus dot id toguang do koinsanai di tulun do nakarapou , “ Ondung nokoiyo do don tulun dit okon ko' Yohudi o kowoyo-woyoon nu om tulun ko i' daa do Yohudi , om nokuro'ddi tu' mononsog ko do tulun do suwai do miyo iyolo' di kowoyo-woyoon do tulun do Yohudi ? ” kangku .
48002015	Tumanud nopod bansa' , om tulun mantad i' iyahai do Yohudi di pogkosusuo' nogi' iyahai , om okon i' iyahai ko' “ tulun dit okon ko' Yohudi di kidusa ” .
48002016	Nga' iyo piya'ddi , nga' oilaan i' dahai do koulud-ulud nopo kawagu do tulun dot id Kinorohingan om iri no it otumbayaan iyau di Yesus Kristus , om okon i' ko' i tumanud iyau di Tourat . Iyahai piya nga' notumbayaan i' di Yesus Kristus , om nokoulud iddi iyahai kawagu dot id Kinorohingan dot i kotumbayaan dahai o nokoulud-ulud dahai , om okon i' ko' i tuminanud iyahai di Tourat . Tu' tumanud nopo di Tourat om iso' pod tulun nga' aiso' i' o milo do koulud kawagu dot id Kinorohingan .
48002017	Tumotos i' iyahai do mulud kawagu dot id Kinorohingan di nokoiso' iyahai dot id Kristus . Nga' ondung owonsoi dahai o miagal diri , om kointalang kasai' po do maso dahai do “ tulun di kidusa ” om miagal kasai' iyahai di tulun dot okon ko' Yohudi , om Kristus tuu o nokobungou dahai do momonsoi'd dusa ? Iyo tuu'ddi o komoyon diri ? Atantu' nod a' i' !
48002018	Ondung mumbal oku kawagu do popogirot di kowoyo-woyoo' do Tourat di rinaag ku di gulu , om pointalang oku no do nosiliu oku do sumasaap di toturan .
48002019	Nga' napatai oku no dot id Tourat — dot iri i Tourat diri o nakapatai doho' — om milo oku indod masi do bagi'd Kinorohingan . Nakasalib oku no do nokotonggoi di Kristus .
48002020	Om dinondo nopoddi om okon no ko' iyoho' o poimpasi , nga' Kristus o poimpasi dot id suang ku . Om iti nopo kowoyo-woyoo' do koposion ku do dinondo om poingimpou po di kotumbayaan ku di Tanak do Kinorohingan , i nosianan doho' om i minatai do suminowoli doho' .
48002021	A' ku i' pagaan-gaanon i kosianan do Kinorohingan . Ondung tumanud di Tourat o ralan do tulun do koulud dot id Kinorohingan , om komoyon nopoddi nga' aiso' i' o guna' di kinapatayon di Kristus .
48003001	Oi tobpinai-tobpinai ku , i tulun do Galatia ! Basug kou no kopio ! Isai kopio toi o nakabayayat dokoyu ? Tu' nakatarang ku no kopio dot id dokoyu om nokoingod tomod ku o ponunuduk ku dot id dokoyu do pasal di kinapatayon di Kristus do hiri'd salib .
48003002	Sunudai oku daa dokoyu do pasal diti hal dot iso' noo . Tuminanud toi di Tourat o nakaanu-anu dokoyu di Rusod do Kinorohingan , ko' mantad po do nokorongou kou di Habar dot Osonong do mantad id Kinorohingan om i notumbayaan kou di Kristus ?
48003003	Nokuro tu' iyo kopio kou'dti kabasug ? Nokotimpuun kou no do poimpasi dot id suang do koposi-posion do wagu do woyoon di Rusod do Kinorohingan , om kokorisan nogi' tuu'ndo dokoyu o popotilombus kopio dokoyu di koposion do wagu'ddi gisom do kooyion do tumur dokoyu ?
48003004	Aiso' ngai' i' tuu o guna' di nongopurimanan dokoyu'ddi ? Nga' kadsai ma dot aiso' o guna' !
48003005	Noonuan kou nod Kinorohingan di Rusod dau om minomonsoi iyau do piro-piro koimayaan dot id pogialatan dokoyu . Iri tuu tuminanud kou di Tourat o kinapamansayan do Kinorohingan do miagal diri ko' iri po i nokorongou kou di Habar dot Osonong om notumbayaan kou'ddi di Kristus ?
48003006	Iti nopo om miagal i' di nokotulis dot id suang do Buuk do Kinorohingan do pasal di Abraham do poingkaa , “ Notumbayaan i Abraham do Kinorohingan , om iri no i kotumbayaan dau o nokoromi-romitan do Kinorohingan dau , om kohubayaan diri iyau'd Kinorohingan , ” ka .
48003007	Om mositi' no dot oilaan kopio dokoyu dot iri nopo tulun dit otopot-topot kopio do sinakagon di Abraham om iri no i tulun dit otumbayaan do Kinorohingan .
48003008	Nokoboros mantad no dot id suang do Buuk do Kinorohingan do ralan nopod Kinorohingan do popoulud kawagu dot id dau di tulun dot okon ko' Yohudi om it otumbayaan iyolo' dau . Nokosunud mantad no i Habar dot Osonong diri dot id di Abraham dot id suang do batos diti , “ Iya' no o pawayaan do Kinorohingan do mamarakat do koinsanai'd tulun do hiti'd pomogunan , ” ka .
48003009	Om notumbayaan i' i Abraham , om nabarakatan iddi iyau . Om iyo nogiddi o koinsanai di tulun dot otumbayaan , tu' abarakatan indo do miagal di Abraham .
48003010	Koinsanai di tulun di poinsondiu do Tourat om nangapapalan no . Tu' nokotulis no dot id suang do Buuk do Kinorohingan o poingkaa , “ Iri nopo tulun dit a' otorodok do tumanud ngai' di nokotulis dot id suang di Tourat , om papalan nod Kinorohingan ! ” ka .
48003011	Iso' pod tulun nga' aiso' i' o nokoulud dot id Kinorohingan do tumanud di Tourat o ralan do minulud . Nokotuduk nori dot id suang do Buuk do Kinorohingan , “ Iri no tulun dit otumbayaan do Kinorohingan do gisom do koulud kawagu iyau dot id Kinorohingan ot apasi ! ” ka .
48003012	Nga' iri nopo Tourat om okon i' ko' kotumbayaan o pinoimpahan . Nokotulis no dot id suang do Buuk do Kinorohingan dot iri nopo tulun di tumanud do toinsanan di Tourat , om iri no i Tourat diri o kapasi dau .
48003013	Nga' nokoidu' toko' nod Kristus do mantad id popol di Tourat diri . Om ralan nopo dau do minongidu'ddi nga' pinologos dau o tinan dau do nousung do suminowoli dati' . Tu' nokotulis no dot id suang do Buuk do Kinorohingan o poingkaa , “ Nousung no o tulun di patayon do pogiison dot id kayu , ” ka .
48003014	Om winonsoi pogi' di Kristus o miagal diri nga' papatahak po iyau di barakat di nakabatos do Kinorohingan dot id di Abraham dot id tulun dit okon ko' Yohudi . Om iri noddi o kaanu-anu toko' iyati' , it otumbayaan do Kinorohingan , di Rusod di pinabatos do Kinorohingan diri .
48003015	Oi tobpinai-tobpinai ! Manganu oku'd poiyaan do mantad id kowoyo-woyoo' do pointikid do tadau . Ondung momonsoi o tulun do tumpongo om di nokogirot i tumpongo'ddi , om aiso' no o tiso' pod tulun do milo do pakaiso' di tumpongo'ddi , ko' momoruhang po di tumpongo .
48003016	Winonsoi do Kinorohingan i piro-piro o tumpongo dau dot id di Abraham . Om a' i' nokotulis dot id Buuk do Kinorohingan o poingkaa , “ om id koinsanai di tulun do sinakagon di Abraham , ” ka , do komoyon nopo nga' ogumu' o tulun . Iri nopo nokotulis om poingkaa , “ om id tulun di sinakagon nu , ” ka , do komoyon nopo om iso' no o tulun , iri no i Kristus .
48003017	Patarangon ku nopodti om : i batos do Kinorohingan di winonsoi dau om i pinogirot mantad dau di gulu po . Om a' no katanus di batos ko' koidu' po di batos do Kinorohingan i Tourat , i pinatahak dit 430 o toun dot id tohuri ko' iri .
48003018	Tu' ondung i Tourat o pinoimpahan di nipuhawang do Kinorohingan , om okon noddi ko' i nipuhawang di pinabatos i nipuhawang diri . Tu' pinatahak pogi' do Kinorohingan dot id di Abraham iri , nga' nakabatos no dau do patahakon dau iri dot id di Abraham .
48003019	Ondung iyo'ddi , om nunu po o kinapatahakan di Tourat ? Ponimbar nopodti om pinoruhang pogi' i Tourat nga' popointalang do kasalaan do tulun . Iri nopo Tourat om tonudon no do gisom do korikot i songulun o sinakagon di Abraham , i noroitan dot id batos do Kinorohingan dot id di Abraham diri . Iri nopo Tourat diri om moloikat i' o pinoporomut dot id iso' o tulun di popolombus nondoddi dot id tulun do suwai .
48003020	Haro po o duwo o tulun om minog nogi' do haro o momiolitan . Nga' Kinorohingan nopo om a' i' minog do haro o momiolitan , tu' pimpori-porianai nopo dau do momonsoi i wonsoyon dau .
48003021	Iyo nopoddi , om misaap tuu o Tourat om i batos do Kinorohingan ? Atantu' nod a' i' ! Tu' ondung momuhawang do tulun do koposion o kinapatahakan di toturan do tugama' , om milo no o tulun do mulud kawagu dot id Kinorohingan dot i toturan do tugama' o popoulud .
48003022	Nga' id suang nopod Buuk do Kinorohingan om nokotulis no dot oinsanan nopo o tulun do porintaon do dusa . Iyo nopoddi , om iri nopo nipuhawang di pinabatos diri , om patahakon no dot id tulun dit otumbayaan , dot i kotumbayaan diyolo' dot id di Yesus Kristus o kapatahakan .
48003023	Di nopo dit a' po norikot i maso do tulun do monongkuyaan di Kristus , om giniil toko' di Tourat ; om iyo pod nuung toko' do gisom do nokorikot i maso do nokointalang i kotumbayaan .
48003024	Om iyo noddi o Tourat do nosiliu'd madtatamong dati' do gisom do nokorikot o Kristus do pinopoulud kawagu dati' dot id Kinorohingan , di notumbayaan toko' di Kristus .
48003025	Om baino' nopoddi , tu' norikot o maso do milo o tulun dot otumbayaan di Kristus , om a' toko' noddi pitamangan di Tourat .
48003026	Nokoiso' kou no dot id Kristus Yesus tu' notumbayaan kou i' dau ; om nosiliu kou noddi do tangaanak do Kinorohingan .
48003027	Nobotisan ngai' kou no dot id suang do ngaran di Kristus , om naramit no dokoyu i kowoyo-woyoo' do Kristus dot id suang do koposi-posion dokoyu .
48003028	Om aiso' noddi o pisuayan do tulun do Yohudi om i tulun dot okon ko' Yohudi , om aiso' o pisuayan di turipon om it okon ko' turipon , om aiso' o pisuayan do kusai om tondu' . Kopogiiso' ngai' kou noddi tu' nokoiso' kou no dot id Kristus Yesus .
48003029	Ondung Kristus o sanganu dokoyu , om sinakagon kou no kopio di Abraham . Om aanu nondo dokoyu i pinabatos do Kinorohingan diri .
48004001	Nga' poingodon ku po kopio : do solinaid nopo dot a' po osukup o tumur di tanak di tumungkus di dapu' , om haro i' o tulun do miontong dau om mongilo-ilo di dapu' dau do gisom pod orikot i tumur di tanak diri di natantu' mantad di tapa' dau do kaanu i tanak . Om tontok nopoddi om maso po dau do poiyoon do turipon , do mulong piya daa dot iyau kopio o sanganu do koinsanai di dapu'ddi .
48004002	
48004003	Iyati' nga' iyo nogiddi : Di nopo dit a' toko' po nokotuo dot id suang di don rusod om nosiliu toko' do turipon di rusod di momorinta' do pomogunan diti .
48004004	Nga' korikot poddi i maso di natantu' mantad , om porikoto' nod Kinorohingan i Tanak dau do hiti'd pomogunan . Iri nopo Tanak dau'ddi nga' pinogkosusu do songulun o tondu' , om guminayo dot id siriba' di Tourat .
48004005	Om iyo noddi iyau do pinopoidu' di tulun di poimpasi dot id siriba' di Tourat ; om osiliu toko' indo iyati' do tangaanak do Kinorohingan .
48004006	Om suhuo' noddi do Kinorohingan i Rusod di Tanak dau do sumuang dot id ginawo dokoyu om id ginawo ku iyoho' , tu' iyokoyu no o tangaanak do Kinorohingan . Sinuhu' nopo dau om i Rusod di millohou dot , “ Apa' , oi Apa' ku , ” ka .
48004007	Iyo nopoddi , om okon kou noddi ko' turipon , suwai ko' tanak kou no . Om onuan kou nondod Kinorohingan do koinsanai di pinosodia' dau do patahakon di tangaanak dau .
48004008	Di nopo di gulu po om a' kou i' kotutun do Kinorohingan , om gowoi poddi om nosiliu kou'd turipon di piro-piro o kuasa' di roitan do ponokokinorohingan nga' okon i' ko' Kinorohingan kopio .
48004009	Baino' nopoddi om kotutun kou nod Kinorohingan , ko' otopot nopo kopio om notutunan kou nod Kinorohingan . Nga' nokuro'ddi tu' gumuli' kou po dot id rusod do pomogunan diti , it ongoluhoi om aiso' o pokukurayan ? Nokuro tu' sumiliu kou pod turipon di rusod diri ?
48004010	Popoinggayo kou do piro-piro o tadau di tinantu' mantad , om piro-piro tulan om piro-piro toun di tinantu' mantad .
48004011	Nga' ooris oku dot aiso' o kotutuk-tutukon di huyan ku do kuminaraja' dot id pogialatan dokoyu .
48004012	Oi tobpinai-tobpinai ! Pokionuon ku no kopio do momit kou doho' . Tu' iyoho' nga' miniyo i' dokoyu . Om aiso' i' o tiso' do kasala' di winonsoi dokoyu dot id doho' .
48004013	Atantu' no dot osorou po dokoyu i nakaangayan ku koponusuyai di Habar dot Osonong diri dot id dokoyu di timpuun i' . Kinaangayan ku nopo om iri i suminakit oku .
48004014	Tontok nopoddi om a' kou i' sosomuan doho' , do mulong piya do pogumbalan no daa'd agayo dot id dokoyu o kokitanan do tinan ku do tontok diri . Suwai ko' romito' oku nopo dokoyu dot iyo pod rumamit kou do moloikat do Kinorohingan ko' rumamit di Kristus Yesus .
48004015	Osimbayan tomod o ginawo dokoyu do tontok poddi . Nga' baino' noddi om honggo no i kosimbayanan do ginawo dokoyu'ddi ? Oilaan ku i' do tontok nopoddi om uhang i' dokoyu dot irulon piya o dokoyu'd mato do maan daa patahako' doho' ; do milo daa do wonsoyon o miagal diri .
48004016	Sorohon oku no tuu'ddi dokoyu do pisangod do baino' , do pinoboros ku dokoyu it otopot ?
48004017	Aparu' tomod daa i tulun do suwai do mogihum dokoyu , nga' a' i' osonong o kopogihuman diyolo' dokoyu . Orohian no iyolo' do mamaraag do kouludan dokoyu dot id dahai , om orohian do minsimparu' kou do tumanud diyolo' .
48004018	Atantu' no dot osonong i' kopio do minsimparu' do momonsoi dit osonong , do momonsoi po kasai' dot iyo'ddi , om okon i' ko' tontok no di poinsugku' oku dokoyu do momonsoi do miagal diri .
48004019	Oi tangaanak ku di kosianan ku ! Iyokoyu i' o koinggorit doho'dti do dinondo . Iyo oku pod tondu' dit oinggorit do tontok do mogkosusu om oinggorit oku po kasai' , ondung a' po kogirot kopio o kowoyo-woyoo' do Kristus dot id suang do koposi-posion dokoyu !
48004020	Langadon oku no daa do poinsugku' dokoyu do dinondo , om suwai i' daa'ndo o poboroson ku dokoyu , tu' a' oku no koilo ondung poingkuro poo o wonsoyon ku dot id dokoyu !
48004021	Pokinongou kou bo doho' , iyokoyu it orohian do poimpasi dot id suang do kuasa' di Tourat ! Om sunudan ku i' iyokoyu ondung poingkuro kopio i nokotulis dot id suang do Tourat di Musa .
48004022	Nokotulis do hiri do duwo o tanak di Abraham : Tina' nopo di tiso' di tanak om turipon , om tina' no di tiso' di tanak om okon ko' turipon .
48004023	Iri nopo tanak di tondu' di turipon diri om koubasanan i' o kinosusu-susuan tu' mantad i' do korohian do tulun . Nga' iri nopo tanak di tondu' dit okon ko' turipon diri om mantad i' do batos do Kinorohingan o kinosusu-susuan .
48004024	Iti nopo om milo i' do maan do poiyaan . Iri nopo duwo o tondu'ddi om poiyaan do duwo o tumpongo : iri nopo tiso' om mantad hilo'd Nuluhon do Sinai — om i Hagar nori ; om iri nopo tanak dau om nosusu dot id suang do ponguripanan .
48004025	Om i Hagar nopoddi om i Nuluhon do Sinai , i hilo'd pomogunan dot Arab . Om iyau no o poiyaan di bandar do Yorusalim om koinsanai di tulun do hilo' di nongosiliu do turipon do dinondo .
48004026	Nga' iri nopo Yorusalim di hilo'd surga om okon i' ko' turipon , om iri no o tina' toko' .
48004027	Tu' nokotulis no dot id suang do Buuk do Kinorohingan o poingkaa , “ Kotood no , oi tondu' dot a' maganak , om it a' insan pogkosusu ! Kumotood no om mimpangkis no dot atataadan , iya' it a' insan koumbal do monohoruol do mogkosusu ! Tu' ogumu' nogindo o tanak di tondu' di niduan di sawo dau ko' i tondu' di poinsugku' di sawo dau , ” ka .
48004028	Oi tobpinai-tobpinai ! Iyokoyu nga' tangaanak i' do Kinorohingan di pinogkosusu do mantad di batos do Kinorohingan ; iyo kou nopo kopio di Isak .
48004029	Tontok nopoddi om i tanak di nosusu do mantad id korohian do tulun o monginggorit di tanak di nosusu do mantad id korohian do Rusod do Kinorohingan . Om dinondo piya nga' iyo iddi .
48004030	Nga' poingkuro toi o nokotulis dot id suang do Buuk do Kinorohingan ? Poingkaa o nokotulis do hiri , “ Uyungo' no i tondu' do turipon diri do miwoyo' di tanak dau , tu' a' i' i tanak di tondu' do turipon diri kotungkus do dapu' do miagal di tanak di tondu' dot okon ko' turipon , ” ka .
48004031	Iyo nopoddi , oi tobpinai-tobpinai , om iyati' nopo om okon i' ko' tangaanak do tondu' di turipon ; iyati' nopo om tangaanak i' do tondu' dit okon ko' turipon .
48005001	Nakalabus toko' noddi do baino' , om okon toko' no ko' turipon , tu' pinalabus toko' di Kristus ! Iyo nopoddi , om gompion no dokoyu i kinolobusan dokoyu do mantad id ponguripanan , om kada' kou siliu kawagu do turipon .
48005002	Soroho' no dokoyu , dot ondung mokisunat kou , om komoyon nopoddi nga' aiso' i' o guna' do Kristus dot id dokoyu . Iyoho' kopio , i Paulus , o momoros do miagal diti .
48005003	Om poinsanon ku po kawagu i tulun di mokisunat , dot a' no milo'd a' dau tonudon ngai' i Tourat !
48005004	Ondung tumotos kou do mulud kawagu dot id Kinorohingan dot i Tourat o ralan do mulud , om komoyon nopoddi nga' nokotongkiad kou no do mantad id Kristus . Iyo nopoddi om posoliwan no do kosianan do Kinorohingan o koposi-posion dokoyu .
48005005	Nga' iyahai nopo , om mogondos nopo iyahai di Rusod do Kinorohingan di monguhup dahai , i kogirot do ginawo dahai dot i kotumbayaan dahai dot id Kristus , do pouludon iyahai do Kinorohingan dot id dau .
48005006	Tu' ondung nokoiso' toko' dot id Kristus Yesus , om a' no sumiliu'd kosusaan , do tumanud tuu' ko' a' tumanud di toturan do sunat . Agayo nopo om i monongkuyaan di Kristus , om kointalang i' iri dot id kosianan toko' do tulun do suwai .
48005007	Di nopo di gulu po om aparu' tomod kou i' do momonsoi dit otopot ! Nga' baino' noddi om nokuro tu' a' kou noddi mumboyo' di korohian do Kinorohingan ? Isai kopio o minamayayat dokoyu do minomonsoi do miagal diri ?
48005008	Om atantu' no dot okon i' ko' Kinorohingan di minomolohou dokoyu o minomonsoi'ddi .
48005009	Boros kad tulun om , “ Okuuri' o pangambang nga' kakambang i' di tapung , ” ka .
48005010	Nga' iyo piya'ddi nga' monongkuyaan oku i' dot a' kou tumanud di kotumbayaan do suwai , tu' nokoiso' toko' no dot id Kristus . Om otumbayaan oku i' kopio dot isai nopo i minomorulong do pomusarahan dokoyu om hukuman nod Kinorohingan .
48005011	Pasal no doho' , oi tobpinai-tobpinai , om nokuro tu' saapon kasai' oku ondung maso ku po do popinsusui dot apatut do tonudon i toturan do monunat ? Ondung otopot daa do popinsusui oku do miagal diri , om a' i' daa poimbulai do poguhatan i popinsusuyon ku do pasal di salib do Kristus .
48005012	Osonong nogi' do tumilombus nopo kopio do sumoliwan do mantad id sidang i tulun di minomorulong do pomusarahan dokoyu !
48005013	Nolohou kou no do sumiliu'd tulun dit okon ko' uriponon . Nga' kada' i' dokoyu pakayo' i kosimbayano' dokoyu dot okon ko' turipon do tumilombus do momonsoi do nunu nopo i korohian dokoyu'd momonsoi , suwai ko' apatut nogi' do mogiinsian-sian kou , om mogiuhup-uhup kou .
48005014	Nokotimung ngai' no i Tourat dot id suang do ponuhuan diti tiso' noodti , “ Mogiinsian-sian kou no do miagal dot osianan kou do dokoyu'd tinan , ” ka .
48005015	Nga' ondung mogiumang kou om mogikokoruol do miagal di nintorusan dot orongit , om antaan-taan dokoyu , tu' kopogipapatai kou moti' .
48005016	Komoyon ku nopo om poingkaa : Tanud kou no di korohian di Rusod do Kinorohingan om kada' kou tanud di korohian do don tulun dot id suang do koposi-posion dokoyu .
48005017	Tu' korohian nopod tulun om misaap i' di korohian do Rusod do Kinorohingan , om iri korohian do Rusod do Kinorohingan nga' misaap i' di korohian do don tulun . Misaap i' iti duwo o korohian , om kaa pogi' dot a' kou milo do momonsoi di dokoyu'd korohian .
48005018	Nga' ondung i Rusod do Kinorohingan o momorinta' dokoyu , om a' kou no porintaon di Tourat .
48005019	Iri nopo korohian do don tulun om kointalang i' dot id suang do wowonsoyon diti : magampahu' , om momonsoi di sosomu' , om it a' apatut ;
48005020	om tumuku' dot id tingolig om id toilaan do bobolian ; om id pogisasangadan , om id pogitatagadan , om id kobimbioguho' , om id kobintogodo' , om i momusorou do dau nod korohian ; om i mogipori-pori om aiso' o kouludan ,
48005021	om i mogiosol-osol , om i magauk , om it adalaan o pogiginakan om suwai - suwai ko' iri . Om poinsanon ku po kawagu iyokoyu do dinondo , do miagal di pinopoinsan oku dokoyu di gulu po , dot iri nopo tulun di momonsoi do miagal diri om a' no kasanganu di Pomorintaan do Kinorohingan .
48005022	Nga' ondung porintaon o tulun di Rusod do Kinorohingan , om : Mogiinsian-sian iyolo' , om ongotood , om mogiuulud , om alanut o ginawo , om osonong o kowoyo-woyoon , om osonong dot id tulun do suwai , om otorodok ,
48005023	om osiriba' o ginawo , om kopusus kasai' do korohian do tinan . Aiso' i' o toturan do tugama' do mogodu do momonsoi do miagal diri .
48005024	Iri nopo tulun di nasanganu di Kristus Yesus , om napatai no diyolo' i kowoyo-woyoo' do don tulun om i korohian do don tinan om i korohian do don tulun .
48005025	Noonuan toko' no di Rusod do Kinorohingan do koposion di wagu ; om kaa pogi'ddi dot iyau no ot apatut do momorinta' do koposi-posion toko' .
48005026	A' toko' i' koino-ino do minggayo-gayo , om mogikoruo-ruol do ginawo , ko' mogiosol-osol .
48006001	Oi tobpinai-tobpinai ! Ondung haro o tulun dot oilaan do momonsoi'd dusa , om mositi' no do ngoyon dokoyu , iyokoyu i maso do tumanud di ponudukan di Rusod do Kinorohingan , potunudo' kawagu i tulun diri dot id ralan dit otopot . Nga' mositi' no dot alamaya' o koboro-boroso' dokoyu do popotunud dau , om antaan-taan dokoyu do kotonggoi kou iyokoyu dau .
48006002	Mogiuhup-uhup kou no do mamabo do binabo , om iri indo o katanud-tanud dokoyu di ponuhuan di Kristus .
48006003	Ondung haro o tulun do momusorou do poinggayo-gayo iyau , om a' i' , om mongudut no o tulun diri dot id tinan dau .
48006004	Mositi' no do sompori-pori nopo o tulun do monorisid do kowoyo-woyoon dau , ondung osonong tuu ko' amu' po o kowoyo-woyoon dau . Ondung osonong om apatut i' iyau dot oondos . Nga' a' i' iyau apatut do patalad di kowoyo-woyoon dau di winonsoi'd tulun do suwai .
48006005	Tu' mositi' nod sompori-pori o tulun do mamabo di dau'd binabo .
48006006	Iri nopo tulun di rumamit do ponudukan do Kristus , om mositi' no do mamahagi' di minonuduk dau do koinsanai dit ongosonong dot id dau .
48006007	Kada' kou nogi' koudutai . Kinorohingan nopo om a' i' milo'd hingi-hingion ! Tu' nunu nopo i potonomon , om iri no o tomoton .
48006008	Ondung patanom o tulun do tumanud di kowoyo-woyoon dau do don tulun , om kapatayon no o tomoton dau do mantad id kowoyo-woyoon dau do miagal diri . Nga' ondung patanom iyau do tumanud di ponudukan do Rusod do Kinorohingan , om mongomot no iyau do koposion dit otopot kopio om i poingompus do mantad id Rusod do Kinorohingan .
48006009	Iyo nopoddi , om kada' toko' nogi' kapaasai do momonsoi dit ongosonong , tu' ondung a' toko' tumingkod do momonsoi do miagal diri , om oomot toko' indo o tua'ddi do koimbagu .
48006010	Iyo nopoddi , om solinaid nopo do haro po o maso toko' ; om mositi' no dot osonong o wonsoyon toko' dot id koinsanai'd tulun , om okon-okon po om id tobpinai toko' di sompi' ko' iso-iso' o kinotumbayaan .
48006011	Podulon no kopio dokoyu o bohogian diti tulisan ku dot angagayo o tulis .
48006012	Iri nopo tulun dit orohian do popoinggayo-gayo di kowoyo-woyoo' do don tinan , om iyolo' no i mononsog dokoyu do tumanud di toturan do monunat . Nga' kapamansayan nopo diyolo'ddi om mada' no iyolo' dot oinggorit di tulun do Yohudi dot i salib di Kristus o koponginggoritan .
48006013	Iri piya tulun di tumanud do toturan do monunat nga' a' i' tumanud di Tourat . Nga' monuhu' i' iyolo' dokoyu do mokisunat , om milo indo diyolo' do pinggaya-gayaan do tuminanud kou di toturan diri .
48006014	Nga' iyoho' nopo om a' oku i' kopio popoinggayo-gayo do nunu nopo , do suwai ko' i Tuhan toko' i Yesus Kristus , i napatai dot id salib . Om iri no i kinapatayan dau do hiri'd salib o kinokuwaan dot aiso' noddi o nunu-nunu'd komoyon diti pomogunan dot id doho' . Om iyoho' nga' iyo pod napatai dot id korohian do dom pomogunan .
48006015	A' i' monguro do nosunatan piya ko' amu' . Tu' agayo nopo kopio o guna' om it osiliu do tulun do wagu .
48006016	Tulun nopo dit iyo'ddi o ponongkuyaanan , om id koinsanai'd tulun di songonuon do Kinorohingan , om mogondos oku nopod Kinorohingan do manahak diyolo' do kosimbayanan do ginawo om kosianan di mantad id dau .
48006017	Om kada' no daa'ndo do haro o tongoiso' pod tulun do monusa' kawagu doho' , tu' haro no o kointalangan kopio do hiti'd tinan ku do tumatanud oku di Yesus .
48006018	Om pokionuon ku no o Tuhan toko' , i Yesus Kristus do mamarakat kasai' dokoyu , oi tobpinai-tobpinai . Amin .
49001001	Kumaa id tulun di songonuon do Kinorohingan di hiti'd Iposus , it otorodok dot id Kristus Yesus !
49001002	Mogondos oku , iyoho' i Paulus , i nosiliu'd rasul do Kristus Yesus do tumanud do korohian do Kinorohingan , i Tapa' toko' om i Tuhan Yesus Kristus dot onuan kou do barakat dau om kosimbayanan do ginawo .
49001003	Royohon no o Kinorohingan , i Tapa' do Tuhan toko' i Yesus Kristus ! Iyau no o minamarakat dati' do koinsanai di barakat do don rusod di mantad hilo'd surga , tu' nokoiso' toko' no dot id Kristus .
49001004	Tontok dit a' po nowonsoi iti pomogunan , om nopili' mantad toko' nod Kinorohingan dot id suang do Kristus . Om osiliu toko' i' kopio do dau'd songonuon , om aiso' o sala' dot id toguang dau . Tu' mantad no do kosianan do Kinorohingan ,
49001005	do tinantu' mantad toko' dau do silihon do tangaanak dau dot id suang di Yesus Kristus . Om iri kopio o korohian dau'd momonsoi .
49001006	Royohon no o Kinorohingan i kikagayaan kopio , tu' id suang no di tanak dau di kosianan kopio dau do nosianan kopio iyau dati' .
49001007	Tu' iri no i kinapatayan do Kristus o kinopoiduan do Kinorohingan dati' , komoyon nopoddi om noompunan no dau i dusa toko' .
49001008	Winonsoi pogi' dau o miagal diri nga' osianan kopio i' iyau dati' , om poluyungo' no dau i kosianan dau dit a' ogina-gina' dot id dati' do mikuwo'd toilaan om komiloo' dau dit aralom kopio .
49001009	Om posunudo' noddi do Kinorohingan dot id dati' i natantu' mantad dau do wonsoyon dau , om it a' mantad daa dau pinosunud tu' iyo noddi o korohian dau . Om tinantu' dau do pongoon nondo i natantu' mantad dau do wonsoyon dot i Kristus o momongo'ddi .
49001010	Iri nopo i natantu' mantad dau'ddi do pongoon om iri no tu' popiiso' dot id Kristus do koinsanai di hilo'd surga om i hiti'd pomogunan , om Kristus no o sumiliu do boyoon . Om wonsoyon nondo do Kinorohingan iri dot orikot i maso dau do momonsoi .
49001011	Koinsanai'd nunu nopo om wonsoyon ngai' nopod Kinorohingan do tumanud di natantu' mantad dau om i korohian dau . Mantad poddi timpuun i' om nopili' mantad toko' nod Kinorohingan , tu' orohian i' iyau dot osiliu toko' do tulun di songonuon dau do koiso' toko' dot id Kristus .
49001012	Kainou no mamarayou'd Kinorohingan , iyati' i nokopogulu do mogondos do Kristus , dot i kagayaan do Kinorohingan o kapamarayahan .
49001013	Om iyokoyu nga' nosiliu nogi' do tulun di songonuon do Kinorohingan do tontok di nokorongou kou di boros do Kinorohingan , iri no i Habar dot Osonong , i manahak dokoyu do koposion . Om onuwai kou noddi do Kinorohingan do Rusod dau di pinabatos dau , do tanda' do songonuon kou dau , tu' otumbayaan kou i' di Yesus Kristus .
49001014	Om iri no i Rusod diri o pamajamin do kaanu toko' nondo di pinabatos mantad do Kinorohingan dot id tulun di songonuon dau . Om iri no i popogirot kopio do ginawo toko' do monongkuyaan do poiduwon indo do Kinorohingan i tulun di songonuon dau . Royohon no o Kinorohingan dot i kagayaan dau o kapamarayahan !
49001015	Om mantad poddi di nokorongou oku do notumbayaan kou di Tuhan Yesus , om pasal di kosianan dokoyu dot id koinsanai do tulun di songonuon do Kinorohingan ,
49001016	om a' oku nopoddi otingkod do mongunsikou dot id Kinorohingan dot iyokoyu o kopongunsikahan ku . Om roiton kasai' ku o ngaran dokoyu do tontok do sumambayang oku .
49001017	Om pokionuon ku o Kinorohingan di Tuhan toko' i Yesus Kristus , i Tapa' di kikagayaan do papatahak di Rusod dau dot id dokoyu . Om iri no i Rusod diri o manahak dokoyu do toilaan om popointalang do Kinorohingan dot id dokoyu do gisom do kotutun kopio kou dau .
49001018	Om pokionuon ku no dot ukaban do Kinorohingan o pomusarahan dokoyu om kokito kou i' di tanawau dau . Om kosuhut kou i' ondung nunu i soro-sorohon dokoyu'ddi do mantad id Kinorohingan i minomolohou dokoyu . Om koilo kou i' do barakat dit ongosonong kopio dit a' aayi-ayi' di pinosodia' do Kinorohingan do patahakon di tulun di songonuon dau ;
49001019	om i kogoyoo' do kuasa'd Kinorohingan di kumaraja' dot id suang toko' , iyati' i notumbayaan . Iri nopo i kuasa'd Kinorohingan diri nga' miagal di kogoyoo' do kuasa' dau ,
49001020	di pinasi kawagu dau i Kristus do mantad id kapatayon . Om onuwai noddi do Kinorohingan iyau do pangkat dit asawat kopio do poinsugku' dau do hilo'd surga .
49001021	Iri nopo i pangkat do Kristus diri om asawat i' kopio ko' i pangkat do koinsanai'd pomorinta' , om koinsanai di monguasa' om koinsanai di boyoon om koinsanai di woyo-woyoon om koinsanai di tulun dit ongkipangkat ; dot iri tuu i poimpasi do maso'd baino' ko' iri po i poimpasi do maso'd tabantalan .
49001022	Om koinsanai'd nunu nopo nga' nokoinsiriba' ngai' no do Kinorohingan dot id kuasa' do Kristus om patahakon dau o Kristus dot id sidang do sumiliu'd boyoon do koinsanai do nunu nopo .
49001023	Iri no i sidang o tinan do Kristus , om iri nopo i momongo kopio'ddi om iyau i momongo do koinsanai do nunu nopo do hinonggo nopo .
49002001	Iyokoyu nopo di gulu po om poimpatai o rusod tu' nokowonsoi kou i' do dusa om tuminolibamban kou do koinsanai dit oturan do Kinorohingan .
49002002	Tontok nopoddi om tuminanud kou di koubasanan do dom pomogunan . Komoyon nopoddi om tuminanud kou di monguasa' do hilo'd tawan , iri no i rusod di maso do momorinta' do ginawo di tulun dit a' mumboyo' do Kinorohingan .
49002003	Om iyati' di gulu po nga' iyo ngai' i' diyolo' ; tu' tuminanud toko' di kowoyo-woyoo' toko' di don tulun om miningwonsoi toko' di korohian do tinan om i pomusorou toko' . Om iyati' nogi' nga' tulun i' di katagadan do Kinorohingan do tontok poddi , do miagal di tulun do suwai .
49002004	Nga' agayo no kopio o kosianan do Kinorohingan ! Nosianan no kopio iyau dati' ,
49002005	gisom do pinasi kawagu toko' dau do pinotonggoi do Kristus , do tontok di poimpatai po o rusod toko' tu' tuminolibamban toko' i' dit oturan diri . Om iri po kopio kosianan do Kinorohingan o kinopomosian dau dokoyu .
49002006	Om pinasi toko' pogi' kawagu do Kinorohingan do pointonggoi do Kristus , nga' nokoiso' toko' no dot id Kristus Yesus . Om kopomorinta' toko' nondo do poinsugku' dau do hilo'd surga .
49002007	Winonsoi pogi' do Kinorohingan o miagal diri nga' popokito do tulun do kogoyoo' do kosianan do Kinorohingan do tontok do maso'd tabantalan . Iri nopo i kosianan diri om pinointalang do Kinorohingan tu' osonong i' iyau dot id dati' dot i Kristus Yesus o popointalang .
49002008	Om nosianan i' o Kinorohingan dokoyu , om iri no o kinopomosian dau dokoyu tu' notumbayaan kou i' di Yesus . Iri nopo koposion dokoyu'ddi om okon i' ko' mantad di winonsoi dokoyu . Iri nopo om nipuhawang id Kinorohingan . Iyo nopoddi om aiso' no o tiso' piya'd tulun do milo do minggayo-gayo do pasal diri .
49002009	
49002010	Iyati' nopodti om winonsoi do Kinorohingan , om winonsoi toko' dau dot id suang di Kristus Yesus om momonsoi toko' indo dit ongosonong , i nokosodia' no dau do bagi' dati' .
49002011	Oi tobpinai-tobpinai , iyokoyu it okon ko' tulun do Yohudi ! Soroho' no dokoyu o kowoyo-woyoo' dokoyu di gulu po : Iyokoyu nopo om roitan do “ tulun dit a' nosunatan ” , dot i tulun do Yohudi di mangakun do nongosunatan o mamarait dokoyu do miagal diri . ( Komoyon nopoddi om nakaanu do tanda' di winonsoi do tulun dot id tinan diyolo' . )
49002012	Tontok nopoddi om a' kou po nokoiso' dot id Kristus , om tulun kou pod suwai , it a' nokohompit do tulun di nopili' do Kinorohingan . Om a' kou i' nokosuang di tumpongo di winonsoi'd Kinorohingan dot id tulun di songonuon dau . Om poimpasi kou do hiti'd pomogunan diti dot aiso' o pagandasan om aiso' o Kinorohingan dokoyu .
49002013	Nga' iyokoyu'ddi it osodu' di gulu po , nga' nokoinsomok noddi do baino' dot i kinapatayon do Kristus o pinopoinsomok . Tu' nokoiso' kou no dot id Kristus Yesus .
49002014	Kristus no o pinopiulud dati' . Iyau no o pinopiiso' di tulun do Yohudi om it okon ko' tulun do Yohudi do sumiliu dot iso' poo o bansa' . Om iri i tolig di pinopitongkiad diyolo' , iri no i pisangadan nga' naraag no di Kristus do tontok di pinatahak dau o tinan dau do maan patayo' .
49002015	I Tourat om i ponuhuan om i kaadat-adato' diyolo' nga' natanus ngai' no di Kristus , om osiliu i' i duwo o bansa'ddi dot iso' poo o bansa' do tulun do wagu di nokoiso' dot id Kristus . Om iyo noddi o Kristus do pinopiulud .
49002016	Om iri no i kinapatayon do Kristus do hiri'd salib o pinopiiso' di duwo o bansa'ddi , om pinopoulud diyolo' dot id Kinorohingan gisom do katanus nopoddi i pisangadan diri .
49002017	Om iri noddi o kinorikatan do Kristus do mongoi poposusui do Habar dot Osonong do pasal do kopiuludan dot id dokoyu , iyokoyu i tulun dot okon ko' Yohudi , it osodu' do Kinorohingan di gulu po , om i tulun do Yohudi dit osomok do Kinorohingan .
49002018	Om Kristus no o minomialatan dati' ngai' — i tulun do Yohudi om it okon ko' Yohudi — do gisom do nokoinsomok di Tapa' dot i Rusod do Kinorohingan dit iso' noo o pinopoinsomok dati' .
49002019	Iyo nopoddi , om iyokoyu i tulun dot okon ko' Yohudi nga' a' noddi poinghompit do tulun do suwai ko' sompogunan po . Baino' nopoddi om oiyo toko' no do tulun di songonuon do Kinorohingan . Om id suang kou do sompiiyon do Kinorohingan .
49002020	Om iyokoyu nga' winaal i' do pinoimpou dot id piro-piro o rasul om i piro-piro nabi , dot i Yesus Kristus o watu di pinomogirot .
49002021	Om iyau no o pinopogituma-tuma' do koinsanai di waalon diri gisom do nosiliu do Walai'd Sasambayangan dot Agayo di don Tuhan kopio'd songonuon .
49002022	Om iyokoyu nga' maso nogi' do waalon do miwoyo' di tulun do suwai do silihon do walai'd Kinorohingan , tu' nokoiso' kou no dot id Kristus . Om hiri no o Kinorohingan do miyon do miwoyo' di Rusod dau .
49003001	Iri no o nokogiil-giilan ku iyoho' , i Paulus , dot i Yesus Kristus o kinopogiilan do maan do koinsanangan dokoyu it okon ko' tulun do Yohudi .
49003002	Atantu' no do nokorongou kou i' do nonuan oku'd Kinorohingan do karaja' diti tu' i kosonongo' dau o kinapanahakan dau diti do maan do koinsanangan dokoyu .
49003003	Pinointalang do Kinorohingan i natantu' mantad dau do wonsoyon dau dit a' daa dau pinosunud dot id tulun , nga' pinosunud iddi dau dot id doho' . ( Om nokoponulis oku no do pasal diri dot oniiba' ,
49003004	om ondung mambasa' kou'dti om kosuhut kou i' do pasal do Kristus dit a' daa pinoilaan mantad , do miagal doho' tu' nokosuhut . )
49003005	Iri nopo it a' mantad daa pinoilaan diri di gulu po om a' i' insan posunudo' dot id tulun . Nga' baino' nopoddi om nokointalang ngai' no di Rusod do Kinorohingan iri dot id piro-piro o rasul om id piro-piro o nabi dau .
49003006	Iri nopo it a' mantad daa pinoilaan diri om iti no : i mantad id Habar dot Osonong diri o kinoonu-onuan do tulun dit okon ko' Yohudi do barakat do Kinorohingan di pinosodia' no daa do patahakon di tulun do Yohudi di gulu po . Om iri'ddi i tulun dot okon ko' Yohudi nga' nosiliu no do pakakas do tinan dit iso' noo . Om kaanu di pinabatos do Kinorohingan dot id suang di Kristus Yesus .
49003007	Nonuan oku'd Kinorohingan do nipuhawang — iri no i karaja' do popinsusui di Habar dot Osonong . Naanu ku i nipuhawang diri do pinawaya' di kuasa' do Kinorohingan i kumaraja' dot id suang ku .
49003008	Iyoho' no it aiso' kopio o ngaran-ngaran dot id pogialatan do koinsanai'd tulun di songonuon do Kinorohingan . Nga' mulong po do miagal diri nga' nonuan oku id Kinorohingan do nipuhawang diti : i karaja' do popinsusui di Habar dot Osonong do pasal do kakayaan do Kristus dit aiso' o kooyion , dot id tulun dit okon ko' Yohudi ;
49003009	om koilo indo o koinsanai'd tulun dot iyoho' o koilaan , do kowoyo-woyoo' do Kinorohingan i minomonsoi do pomogunan om koinsanai do nunu nopo , do popowonsoi di natantu' mantad dau do wonsoyon dau dit a' daa mantad pinointalang do hiti'd pomogunan do mantad di gulu po .
49003010	Kinopongiyo'ddian nopod Kinorohingan diri om iri nondo i sidang o popoilo do baino' dot id koinsanai do pomorinta' do hilo'd tawan do komiloo' do Kinorohingan di mogisuwai-suwai o kowoyoon .
49003011	Om winonsoi do Kinorohingan iri dot id suang di Kristus Yesus i Tuhan toko' do tumanud di natantu' mantad dau do wonsoyon dau dit aiso' o kopupuson .
49003012	Om aiso' noddi o kaantob dati' do minsomok do Kinorohingan do mikuwo'd otumbayaan kopio , tu' notumbayaan toko' no di Kristus om nokoiso' toko' dot id dau .
49003013	Iyo nopoddi , om pokionuon ku dot a' kou atangkabo diti koinggoritan ku dot iyokoyu o koponginggoritan , tu' koinsanai'dti om koinsanangan i' dokoyu .
49003014	Om iri no o kootudan ku dot id toguang do Tapa' .
49003015	Om iyau no o koonuan do koinsanai dit ongkipinuhobo di hilo'd surga om i hiti'd pomogunan do pinuhobo diyolo' .
49003016	Om pokionuon ku no dot id Kinorohingan i kikagayaan do popogirot do ginawo dokoyu dot i Rusod dau o popogirot .
49003017	Om miyon i' o Kristus dot id ginawo dokoyu tu' notumbayaan kou i' dau , om poingimpou i' do kosianan o koposi-posion dokoyu , om oporinta' do kosianan .
49003018	Om pokionuon ku dot id suang do sambayang ku , om kosuhut kou i' kopio om i koinsanai di tulun di songonuon do Kinorohingan do kalaabo' om konoruo' om kasawato' om korolomo' do kosianan do Kristus ,
49003019	it a' i' kopio milo dot osuhutan do pomusarahan do tulun . Om kosuhut kou i' di kosianan do Kristus diri , om oponu' kou indo do koinsanai di kowoyo-woyoo' do Kinorohingan .
49003020	Tu' iri no i kuasa' do Kinorohingan di kumaraja' dot aiso' o kotingkadan dot id suang toko' o pawayaan do Kinorohingan do momonsoi dot ogumu' po ko' mantad di nopokianu ko' i nosorou toko' .
49003021	Om Kinorohingan no ot apatut do poinggoyoon dot id suang do sidang do gisom do mogisolusuk-lusuk o sinakagon , dot id suang do Kristus Yesus . Royohon no o Kinorohingan do gisom do poingompus ! Amin .
49004001	Om iri noddi o koponuhuan kopio ku dokoyu — iyoho' i nokogiil , dot i momonsoi'd karaja' do Tuhan o nokogiilan — do poingkaa : Koposi-posion nopo dokoyu om mositi' no do miontok di kowoyo-woyoon di tulun di nolohou do Kinorohingan .
49004002	Om mositi' no dot osiriba' o ginawo dokoyu om alamaya' kou om alanut o ginawo . Om pointalangon no o kosianan dokoyu dot i mogiuhup-uhup kou o kointalangan .
49004003	Om tumotos no kopio do monokiulud , om ogompi' i' o kopiisaan di pinatahak do Rusod do Kinorohingan .
49004004	Iso' noo o tinan , om iso' o Rusod . Om iyo kou nogiddi tu' nolohou kou dot id iso' noo o pagandasan .
49004005	Iso' noo o Tuhan , om iso' o kotumbayaan om iso' o botisan ,
49004006	om iso' o Kinorohingan i nosiliu do Tapa' do koinsanai'd tulun . Om iyau no o Tuhan do koinsanai do nunu nopo , om iyau i kumaraja' dot id suang do koinsanai'ddi , om i kikuasa' dot id suang do koinsanai'ddi .
49004007	Om nakaanu ngai' toko' no do nipuhawang do tumanud di pinatahak do Kristus .
49004008	Tu' nokotulis no dot id Buuk do Kinorohingan o poingkaa , “ Tontok di mininsawat iyau do kuminaa do hilo'd kinoiyonon dit asawat kopio , om minononggoi iyau dot ogumu' o tulun di naanu dau , om papatahak iyau dot ogumu' o nipuhawang dot id tulun , ” ka .
49004009	Ondung noboros do “ mininsawat iya ” , om komoyon nopoddi nga' nokolintuhun no iyau do hiti'd kinoiyonon dit osiriba' kopio do hiti'd pomogunan diti di gulu po .
49004010	Om iyau no i luminintuhun diri om mininsawat do hilo'd kinoiyonon dit asawat po kopio ko' mantad do koinsanai do tawan , gisom dot oponu' nopo do kagayaan di koropohon dau o pointongkop diti pomogunan .
49004011	Om iyau no o “ minomuhawang do tulun do nipuhawang dot ogumu' ” ; i pinili' dau do sumiliu'd rasul o wookon , om iri no suwai om siniliu do nabi , om popinsusui do Habar dot Osonong o wookon . Om iri no suwai om siniliu dau do gomponuduk om gompomogompi' do sidang .
49004012	Winonsoi pogi' dau o miagal diri nga' poposodia' do koinsanai'd tulun di songonuon do Kinorohingan do momonsoi do karaja' do don Tuhan , om mamaal do tinan do Kristus .
49004013	Om osiliu toko' indo dot iso-iso' dot it iso-iso' o kinotumbayaan om it iso-iso' o nosuhutan toko' do pasal do Tanak do Kinorohingan o pinopiiso' dati' . Om osiliu toko' indo do tulun dit ongoilo . Om maid-laid nga' miyo-iyo o kowoyo-woyoo' toko' di kowoyo-woyoo' di Kristus .
49004014	Om a' toko' nondo miagal di tangaanak di kopiwoyo-woyo' om it opitanggai-tanggayan di tumbak di ponudukan di mogisuayan , i potudukon di tulun di goudut . Om mamalid iyolo' do tulun dot i toilaan diyolo' o mamalid diyolo' .
49004015	Nga' mositi' no do pointalangon toko' nogi' ot ongotopot do mikuwo'd ginawo di poimponu'd kosianan , om maid-laid nga' miyo-iyo toko' nondo di Kristus dot id suang do koinsanai do nunu nopo . Om Kristus no o nosiliu do boyoon toko' ,
49004016	om mantad no di pomomoyo' dau do kopogituma-tuma' o koinsanai di pakakas do tinan , om kopogiromu-romut di langaban o pointikid-tikid di pakakas . Om ondung kumaraja' i pointikid-tikid di pakakas diri do tumanud dit apatut diyolo'd wonsoyon , om oinsanan nondo i tinan diri do sumuni do gisom do kagayo om kokoris dot id suang do kosianan .
49004017	Iyo nopoddi , om iti no o poboroson ku om poingodon kopio ku dot id dokoyu dot id suang do ngaran do Tuhan : kada' kou nondo pomonsoi do miagal di wonsoyon di tulun dit a' kotutun do Kinorohingan , i momusorou dit aiso' o kootuk-otukon .
49004018	Om otuong o pomusarahan diyolo' . Om a' i' iyolo' koilo di koposion di pinatahak do Kinorohingan tu' aiso' no kopio o toila-ilaan diyolo' do pasal do Kinorohingan . Iyo pogiddi iyolo' nga' okodou no kopio o ginawo diyolo' .
49004019	Om a' noddi iyolo' kopuriman dot ointingayaman gisom do wonsoyon ngai' nopo diyolo' o koinsanai di korohian do tinan diyolo' , om magampahu' nopo iyolo' do tumanud di korohian diyolo' .
49004020	Nga' i Yesus Kristus nopo i notutunan dokoyu'ddi , om a' i' miagal diri !
49004021	Om nokorongou kou no do pasal dau ; om notudukan kou nogi' iyokoyu i tumatanud dau do pasal do kowoyo-woyoon do Kinorohingan di kointalang dot id di Yesus !
49004022	Iyo nopoddi , om tongkiadai no dokoyu i kowoyo-woyoo' do tulun di laid , i momungou dokoyu do musui di kowoyo-woyoo' dokoyu di gulu — i maso do raagon di kongorohian di kapalid .
49004023	Om mositi' no do poinwoguon ngai' o ginawo om pomusarahan dokoyu .
49004024	Om tumanud kou no di kowoyo-woyoo' di tulun di wagu , i pinoiyo do kowoyo-woyoo' do Kinorohingan ; iri no i kowoyo-woyoo' dit otopot om it otulid om it olidang .
49004025	Iyo nopoddi , oi tobpinai ngai' ku , om kada' kou nondo pongudut . Om poboroson no it otopot dot id tulun do suwai , tu' iyati' nopodti om pakakas ngai' i' do tinan do Kristus .
49004026	Om ondung otogod kou , om kada' pologoso' i kototogod diri do kobungou dokoyu do momonsoi'd dusa . Om kada' kou kotogod do gisom dot asadapan .
49004027	Om a' i' oonuan o Rogon do ralan do momonsoi di dau'd korohian .
49004028	Om i tulun dit oubas do manakau nga' mositi' no do tumingkod do manakau . Om tumotos nogi' do kumaraja' om otulid no o ralan do koonu-onuan dau do kaakan-akanan dau , om koponulung indo iyau di tulun di kikokurangan .
49004029	Ondung moro-boros kou , om kada' kou pimboros di boros di sosomu' . Poboroson nopo i boros di kogirot do ginawo om i kotulung do tulun do suwai . Om boros nopo do miagal diri om popoinsonong i' di tulun di korongou'ddi .
49004030	Om kada' kou popotongob do Rusod do Kinorohingan . Tu' nasaapan kou no di Rusod do tanda' do nosiliu kou do songonuon do Kinorohingan . Om iri nogi' i Rusod diri o mamajamin do rumikot indo dot id dokoyu i Tadau di Kopoiduan .
49004031	Tonuson no o koinsanai di kopurimanan dit araatan om i sisuli' om it otogod . Om kada' kou nondo pimbalangas om kada' pimpopol , om kada' kou'd haro o kopurimanan dit araatan om i kopurimanan do suwai di miagal diri .
49004032	Suwai ko' miinsian-sian kou no om kumosonong kou no dot id tulun do suwai , om mogiampun-ampun kou no do miagal do Kinorohingan tu' minangampun dokoyu dot i Kristus o minangampun .
49005001	Iyokoyu nopo om tangaanak kou no do Kinorohingan di kosianan dau , iyo nopoddi om tumotos kou no do momit do kowoyo-woyoon do Kinorohingan .
49005002	Om pokiporintaan no do kosianan ino koposi-posion dokoyu , do miagal do Kristus tu' nosianan dati' . Om pinatahak dau o tinan dau do gisom do napatai dot iyati' o kinapatahakan , do sumiliu do porsombahan dit osonong o wongi' om i kohubayaan kopio do Kinorohingan .
49005003	Om nosiliu kou no do tulun di songonuon do Kinorohingan , iyo nopoddi om iri nopo i wowonsoyon di sosomu' om it a' apatut , om i tamaha' om a' no kopio apatut iri do wonsoyon dot id pogialatan dokoyu . Om aiso' i' o paantakan do tulun do suwai do mamarait do momonsoi kou do miagal diri .
49005004	Om a' kou nogi' apatut do mimboros di sosomu' , om i kagait do tampahu' om it a' apatut , suwai ko' mongunsikou kou nogi' do Kinorohingan .
49005005	Ilaai no dokoyu : do tulun nopo do magampahu' om it a' apatut o kowoyo-woyoon om i tamaha' ( om kowoyo-woyoon nopo do miagal diri , om miagal nopo do tumuku' dot id tingolig ) om tulun nopo do miagal diri om a' i' kaanu'd bahagi' do hiri'd Pomorintaan do Kristus om Kinorohingan .
49005006	Om kada' kou kaakalai di boboroson dit aiso' o suang . Tu' iri no o popotogod do Kinorohingan dot id tulun dit a' mumboyo' dau .
49005007	Iyo nopoddi , om kada' kou no kopio ongoi sokodung do tulun do miagal diri .
49005008	Iyokoyu di gulu po nga' hiri id suang do totuong . Nga' baino' nopoddi om hiri kou noddid suang do tanawau , tu' nosiliu kou no do tulun di songonuon do Tuhan . Iyo nopoddi , om mositi' no do poimpasi kou dot id suang do tanawau .
49005009	Tu' iri no i tanawau'ddi o tadon do koinsanai do wonsoyon dit ongosonong om it otulid om it otopot dot id pagantangan do Kinorohingan .
49005010	Om tumotos kou no do mongilo ondung nunu i kohubayaan do Tuhan .
49005011	Om kada' kou no pomonsoi di wowonsoyon dit aiso' o kotutuk-tutukon , i wowonsoyon di tulun di poimpasi dot id suang do totuong . Suwai ko' poimbulayon ngai' no dokoyu i wonsoyon do miagal diri dot id tanawau .
49005012	( Tu' mamarait piya toomod di lisokon diyolo' do momonsoi nga' kointingayam i' . )
49005013	Koinsanai di pointalangon dot id tanawau , om okito nondo kopio iri .
49005014	Tu' koinsanai dit okito kopio om iri no o tanawau . Om iri noddi o nokoboro-boros do poingkaa , “ Posik no , iya' i koodop , om tungag no do mantad id kapatayon ! Om kotitiu indo o Kristus dot id diya' , ” ka .
49005015	Iyo nopoddi , om sorisidon no kopio o kowoyo-woyoo' do koposi-posion nu . Om kada' kou omit di kowoyo-woyoo' do tulun di basug . Suwai ko' omit kou no di kowoyo-woyoo' di tulun dit oilo .
49005016	Om pakayon no kopio dokoyu kosonong-sonong o maso dokoyu tu' maso nopodti om maso dot araat .
49005017	Om kada' kou no kopio kabasug , suwai ko' ilaan no dokoyu ondung nunu i korohian do Tuhan do wonsoyon dokoyu .
49005018	Om kada' kou pagawuk do waig dot anggur , dot iri nopo om karaag i' dokoyu ; suwai ko' mokiporinta' kasai' kou nogi' do Rusod do Kinorohingan .
49005019	Pakayon no dokoyu i boros do mantad id sinding , om i mantad id sinding di pamarayou'd Tuhan , om i sinding di don rusod , do tontok do mogiboro-boros kou . Om modsinding kou no do mamarayou'd Tuhan do mikuwo'd otood o ginawo .
49005020	Om mongunsikou kasai' kou no do koinsanai do nunu nopo dot id Kinorohingan i Tapa' , dot id suang do ngaran di Yesus Kristus , i Tuhan toko' .
49005021	Piinsiriba-riba' kou no , tu' iri no o pomusou dokoyu do Kristus .
49005022	Oi tondu' , insiriba' no dot id sawo nu , do miagal do minsiriba' ko dot id Tuhan .
49005023	Tu' iri no kusai o boyoon di sawo dau , do miagal do Kristus tu' boyoon do sidang . Om Kristus no o Raja' do Gampamasi do sidang i nosiliu do tinan dau .
49005024	Poingkuro nopo i sidang do minsiriba' dot id Kristus , om iyo nogiddi i tondu' tu' mositi' no do minsiriba' dot id sawo dau dot id suang do nunu nopo .
49005025	Oi kusai , kosianai no di sawo nu , do miagal do Kristus tu' nosianan do sidang om pinatahak dau o tinan dau do gisom do napatai , dot i sidang o kinapatahakan .
49005026	Winonsoi pogi' do Kristus o miagal diri nga' pomolihung dau di sidang diri , dot i ponudukan dau om i botisan dot id waig o pomolihung , om milo indo dau do patahakon i sidang diri dot id Kinorohingan .
49005027	Om iyo noddi o Kristus do pinopoingkakat di sidang diri do mikuwo'd kikagayaan om olidang dot id toguang dau om aiso' o bohi-bohiton om aiso' o kabara-barasan do nunu nopo .
49005028	Om iyo nogiddi i kusai tu' mositi' no dot osianan di sawo dau do miagal dot osianan iyau do dau'd tinan . Kusai nopo dit osianan do sawo dau om osianan no iyau do dau'd tinan .
49005029	( Aiso' i' o tulun do nokoumbal dot araatan do dau'd tinan . Suwai ko' pigompian i' dau om antaan-taan dau o tinan dau do miagal do Kristus do momogompi' di sidang dau .
49005030	Om oilaan toko' i' iri , tu' pakakas toko' i' do tinan do Kristus . )
49005031	Nokotulis no dot id Buuk do Kinorohingan o poingkaa , “ Iyo nopoddi , om tumongkiad nondo i kusai di tapa' om tina' dau om sumugku' nondo iyau di sawo dau , om osiliu i' iyolo' dot iso-iso' , ” ka .
49005032	Iri nopo it ayat diri om aralom i' kopio o komoyon . Om poiyoon ku nopo iri do piuludan do Kristus om i sidang .
49005033	Nga' it ayat diri nga' milo i' dot iyokoyu kopio o komoyon : Mositi' no dot osianan o pointikid-tikid do kusai di sawo dau do miagal dot osianan do dau'd tinan . Om pointikid-tikid do tondu' nga' mositi' no do tumotos do momusou di sawo dau .
49006001	Oi tangaanak ! Umboyo' kou no do boros do molohing dokoyu , tu' iri no ot apatut do wonsoyon dokoyu i tumatanud do Kristus .
49006002	“ Pusohon no o tapa' om tina' nu , ” ka di ponuhuan do Kinorohingan dit id gulu kopio do noputan do batos do poingkaa ,
49006003	“ Om osimbayan ko i' om otogui ko do hiti'd pomogunan , ” ka .
49006004	Oi tobpinai-tobpinai , i tapa' di tangaanak ! Kada' dokoyu wonsoyo' dot id tangaanak dokoyu o nunu nopo i popotogod diyolo' . Suwai ko' tudukan no iyolo' di kowoyo-woyoon dit osonong om i ponudukan di don Tuhan .
49006005	Oi tobpinai-tobpinai i nosiliu do turipon ! Wonsoyon no i ponuhuan di tuan nu di hiti'd pomogunan . Om wonsoyon nori do mikuwo'd momusou om mumboyo' om aayi-ayi' o ginawo do momonsoi , do sorohon nopo do wonsoyon dokoyu iri dot id Kristus .
49006006	Tu' okon i' ko' tontok no di piantangan kou do momonsoi kou do miagal diri , do mokimarayou-rayou nod tulun o kapamansayan . Suwai ko' wonsoyon no dokoyu iri do miagal do susuhuon do Kristus , i maso do tumanud do korohian do Kinorohingan do mikuwo'd aayi-ayi' o ginawo .
49006007	Om wonsoyon no dokoyu i karaja' dit apatut do wonsoyon di turipon do mikuwo'd otood o ginawo , om sorohon nopo do Tuhan i' o pongobi-obian dokoyu'ddi , om okon i' ko' tulun noo .
49006008	Om sorohon no do pointikid-tikid do tulun di turipon tuu ko' it okon ko' turipon nga' karamit indo dot isomuli' do mantad id Tuhan do ponomuli' di nongowonsoi dau dit ongosonong .
49006009	Oi tobpinai-tobpinai di nosiliu'd tuan , mositi' no dot iyo nogiddi o kowoyo-woyoon dokoyu iyokoyu dot id turipon dokoyu , om kada' kou nondo pomorolosi diyolo' , om sorohon no dot iyokoyu nopo di turipon dokoyu'ddi om iso-iso' i' o tuan , iri no i Tuhan di hilo'd surga . Om a' i' iyau montong do pangkat do tulun .
49006010	Iti no o poboroson ku dokoyu dot id tohuri no , iri no tu' kokoris kou no kasai' dot i kokorisan di naanu dokoyu do mantad id kuasa'd Tuhan o popokoris , tu' nokoiso' kou no dot id Tuhan .
49006011	Om pakayo' ngai' no dokoyu o koinsanai di rapo-rapo do monokisangod , i pinatahak do Kinorohingan dot id dokoyu , om okoris kou i' do sumaap do koinsanai do toilaan do Rogon dit araat .
49006012	Tu' okon i' ko' tulun i ponokisaap toko' , suwai ko' monokisaap toko' di kuasa' do koinsanai do rogon di momorinta' do maso dot araat diti . Om monokisaap toko' di kuasa' di rusod dit angaraat di momorinta' do hilo'd tawan .
49006013	Iyo nopoddi , om pakayo' ngai' no dokoyu i rapo-rapo do monokisangod di dong Kinorohingan , om okoris kou i' do monokisaap do pisangod dokoyu do tontok di tadau dot araat . Om tontok piya'ndo di kopongo kou do monokisangod nga' okoris kasai' kou i' .
49006014	Iyo nopoddi , om sumodia' kou no kopio ! Om pakayon no dokoyu i kotorodoko' dot id Kinorohingan do panakatagkos , om i kotulido' o panakarasuk do basi' di don sumasangod .
49006015	Om i korohiano' dokoyu do mongoi popinsusui do Habar dot Osonong di manahak do kosimbayanan do ginawo'd tulun o panakakasut dokoyu .
49006016	Om pakayon kasai' no i kotumbayaan dokoyu dot id Tuhan do monikid do maso do ponokokolid ; om iri no i kotumbayaan dokoyu'ddi o milo do momisok di pana' di kitapui , i mantad id di Yaraat .
49006017	Pakayon no i koposion do ponokotupi' kolidar , om i boros do Kinorohingan o panakagayang do mantad id Rusod do Kinorohingan .
49006018	Om wonsoyon ngai' no dokoyu iri do mikuwo'd sumambayang do mokiuhup do Kinorohingan . Om sumambayang kasai' kou no do pointikid-tikid do maso do tumanud dit ituduk do Rusod do Kinorohingan dot id dokoyu . Om sumodia' kasai' kou no om kada' kou pokiala' . Om sumambayang kasai' kou no do bagi' do koinsanai'd tulun di songonuon do Kinorohingan .
49006019	Om sambayangan oku nogi' iyoho' , om tudukan oku id Kinorohingan do popoboros di boros di koontok , om a' oku i' moddosi do popinsusui di tonsi kopio di Habar dot Osonong diri .
49006020	Tu' iri no i Habar dot Osonong o pinoposiliu doho' do susuhuon do Kristus , om poinggiil oku poddi do dinondo . Om sambayangan oku no dokoyu om a' oku i' moddosi do popimboros dit apatut ku'd poboroson do pasal di Habar dot Osonong .
49006021	Om posusuyon indo di Tikikus i tobpinai toko' , i susuhuon dit otorodok dot id karaja' di don Tuhan , o koinsanai do pasal doho' , om koilo kou i' do koiyon-iyono' ku om karaja' ku .
49006022	Om iri no o koponuhuan ku dau do mongoi do hiti'd dokoyu , do momisunud ngai' dokoyu do koiyon-iyono' dahai , om ogirot i' o ginawo dokoyu .
49006023	Om pokionuon ku no i Kinorohingan Tapa' om i Tuhan Yesus Kristus do popogiiso' do koinsanai do sidang , om popogiinsian-sian diyolo' om popogirot kasai' do kotumbayaan diyolo' dot id Kristus .
49006024	Om pokionuon ku no o Kinorohingan do mamarakat do koinsanai di tobpinai - tobpinai dit osianan do Tuhan toko' i Yesus Kristus do mikuwo'd kosianan dit a' tumanus .
50001001	Oi tobpinai-tobpinai ku , i dong Kinorohingan do tulun di songingiyon do hiti'd Pilipi , om i nokoiso' dot id Kristus Yesus . Om iri nogi' i piro-piro o boyoon om i palayan dot id sidang ! Mogondos oku iyoho' , i Paulus , om i Timotius , iyahai i susuhuon di Kristus Yesus ,
50001002	dot onuan kou do Kinorohingan i Tapa' toko' om i Tuhan Yesus Kristus do barakat om kosimbayanan do ginawo .
50001003	Pointikid-tikid dot osorou ku iyokoyu , om mongunsikou kasai' oku nopod Kinorohingan .
50001004	Om soira-ira' nopo do sumambayang oku do bagi' dokoyu ngai' , om osonong kasai' nopo o ginawo ku do sumambayang .
50001005	Mongunsikou oku nod Kinorohingan tu' mantad poddi timpuun i' om gisom do baino' , om nuhupan oku no dokoyu do popinsusui di Habar dot Osonong do mantad id Kinorohingan .
50001006	Kinorohingan i' o minonimpuun di karaja' dot osonong dot id suang dokoyu , om monongkuyaan oku i' do potilombuson dau i karaja'ddi do gisom dot opongo do tontok do Tadau'd Korikatan kawagu di Kristus Yesus .
50001007	Om atantu' no dot iyo'ddi o topurimanan ku dot id dokoyu , tu' osorou kasai' ku i' iyokoyu om osianan oku dokoyu . Om nokotonggoi kou doho' do nakaramit di nipuhawang do Kinorohingan di pinatahak dau doho' ; do dinondo piya tu' poinggiil oku om tontok dit a' oku po poinggiil do pokotopot om popogirot di Habar dot Osonong diri .
50001008	Oilaan id Kinorohingan do langadon oku no kopio dokoyu do mikuwo'd kosianan do mantad id Kristus Yesus .
50001009	Iti no o sambayang ku do bagi' dokoyu i pokionuon ku no do muhang-ruhang o kosianan om toilaan dokoyu do pasal dit ongotopot , om pokionuon ku dot aralom o toilaan dokoyu .
50001010	Om koilo kou indo do momili' dit osonong kopio om oidu' indo do mantad id koposi-posion dokoyu o koinsanai dit araat om i kapasalaan di poingkuro nopo do tontok do tadau'd korikatan kawagu di Kristus .
50001011	Om lumuyung pondo do mantad id koposi-posion dokoyu o kowoyo-woyoon dit osonong kopio , it i Yesus Kristus noo o milo do popoimbulai ; om poinggoyoon nondo om pingroyohon o Kinorohingan .
50001012	Orohian oku do koilo kou , dot iri nogi' i nosiliu dot id doho' o nokogumu-gumu' do tulun do nokorongou om notumbayaan di Habar dot Osonong diri .
50001013	Om kinootuson nopoddi , nga' nokoilo ngai'ddi i madtatamong di walai'd raja' om i tulun do suwai do hiti'd bandar diti , do kinogiil-giilan ku nopo om iri i' i momonsoi oku do karaja' di dong Kristus .
50001014	Om iti no nokogiil oku o nokogiro-girot do kotumbayaan dot id Tuhan dit ogumu' o tulun do Kristian dot id bandar diti , gisom do noruhangan nogiddi o kosisiou diyolo' do popinsusui di boros do Kinorohingan , om a' noddi iyolo' ooris .
50001015	Haro i' kopio o piro-piro dot id pogialatan diyolo' do popinsusui do pasal di Kristus do mosol i' o kopopinsusuyan om orohian do monokisongkiwal , nga' iri no suwai om osonong i' o kopopinsusuyan do pasal di Kristus .
50001016	Wonsoyon pogi' diyolo' o miagal diri nga' osianan i' iyolo'd Kinorohingan om osianan doho' , tu' oilaan i' diyolo' do noonuan oku nod Kinorohingan do karaja' do popotuduk kopio dot otopot i Habar dot Osonong diri .
50001017	Nga' a' i' osonong o kopopinsusuyan do tulun do suwai do pasal di Kristus ; tu' kopopinsusuyan nopo diyolo' om maan no diyolo'd kountungan do dau'd tinan . Om asanangan nogi' iyolo' dot oruhangan o kosusao' ku do hiti'd giil .
50001018	Nga' a' i' monguro dot iyo piya'ddi ! Tu' poingkuro nopo , dot osonong tuu ko' kasala' daa o kopopinsusuyan diyolo' , nga' kopinsusui kasai' i' i Kristus ; om osonong i' o ginawo ku . Om iyo kasai' iddi o ginawo ku ,
50001019	tu' oilaan ku i' do mikuwo nopo di sambayang dokoyu om uhupan do Rusod di Yesus Kristus , om kalabus oku indo .
50001020	Iri nopo i korohian kopio ku om i soro-sorohon ku om a' ku daa otongkiadan i karaja' ku . Suwai ko' mogondos oku nogi' do pointikid do maso , om okon-okon po om dinondo , dot osiou oku om aayi-ayi' o ginawo ku do maso ku tuu do poimpasi ko' poimpatai po do popoinggayo do Kristus .
50001021	Tu' iyoho' nopo do poimpasi om dong Kristus noo do koposion ku ! Om apatai oku piya nga' haro i' o kountungan ku .
50001022	Nga' ondung milo oku do momonsoi do karaja' di poinggayo-gayo o guna' do poimpasi do hiti'd pomogunan diti , om a' oku no koilo ondung honggo'ddi o pilion ku .
50001023	Duwo nopo kagayat doho' . Orohian oku i' do kotongkiad diti pomogunan om koongoi oku indo kosugku' di Kristus , tu' iri kopio it osonong ;
50001024	nga' sorohon nopondo o dokoyu'd koinsanangan om osonong nogi' do poundorong oku do hiti'd pomogunan .
50001025	Oilaan ku no kopio dot otopot iri . Om iri no o koilo-ilo ku do poinsugku' kasai' oku po ngai' dokoyu , om koponguhup oku po dokoyu do gumirot om otood o ginawo do monongkuyaan do Tuhan .
50001026	Iyo nopoddi , om gumuli' oku nopondo kawagu do hino'd dokoyu , om oruhangan pondo o kaandasan dokoyu doho' iyokoyu i nokoiso' dot id Kristus Yesus .
50001027	Om iri nopo it apatut kopio do wonsoyon dokoyu do dinondo om poontokon dokoyu di ponuhuan di Habar dot Osonong do pasal di Kristus o kowoyo-woyoon dokoyu . Om ondung iyo'ddi , om kosolowot oku tuu dokoyu ko' amu' nga' korongou oku i' dot ogirot o piuludan dokoyu om mogiuuhup do rumikot dot id iso' o rikoton om iso-iso' o korohian ; iri no tu' poingimpou o kotumbayaan dot id Habar dot Osonong di mantad id Kinorohingan .
50001028	Kumosiou kasai' kou no , kada' kou kooris di pisangod dokoyu . Om iri no o ralan dokoyu do popointalang do pointantu' no dot aala' iyolo' , om kamanang kou , tu' Kinorohingan no o manahak dokoyu do kamanangan .
50001029	Tu' noonuan kou nod Kinorohingan do nipuhawang dot okon nopo ko' monongkuyaan no di Kristus , nga' oinggorit nogi' do bagi di Kristus .
50001030	Om dinondo nga' kotonggoi kou i' doho' dot id suang do karaja' do miagal diri ; i nokito dokoyu do winonsoi ku di gulu , om i maso ku po do wonsoyon do gisom do baino' , do miagal dit orongou dokoyu do dinondo .
50002001	Okoris kou i' , tu' nokoiso' kou no dot id Kristus . Om oinsasamadan kou tu' osianan i' o Kristus dokoyu ! Woyoon kou i' do Rusod do Kinorohingan , om mogiinsian-sian kou om mogilisiu-lisiu kou .
50002002	Om umbal kou daa kopio do poposonong do ginawo ku om wonsoyo' no dokoyu o miagal diti : koiso-isoon no o ginawo dokoyu do mogiinsian-sian om oiyo o kowoyo-woyoo' do mogiinsian-sian , om iso-iso' o pomusarahan om iso-iso' o korohian .
50002003	Kada' kou pomonsoi do nunu nopo dot oodsuur di dokoyu'd korohian , ko' minggayo-gayo po suwai ko' sompori-pori kou nogi' do mogiinsiriba-riba' do ginawo , om sorohon dot osonong o tulun do suwai ko' mantad do dau'd tinan .
50002004	Kada' dokoyu soroho' o dokoyu nod koinsanangan ; suwai ko' sopisorohon no do dombokon do koinsanangan .
50002005	Tiruwanan no dokoyu o kowoyo-woyoo' di Yesus Kristus .
50002006	Iyau nopo om miagal i' kopio do Kinorohingan , nga' a' i' iyau minomusorou dot apatut dau do pususon i kowoyo-woyoo' dau di dong Kinorohingan .
50002007	Suwai ko' tongkiadai ngai' nopo dau iri , om siliu noddi iyau do miagal do songulun o susuhuon . Om suminiliu iyau do miagal do tulun , om iyo do don tulun o koinan-inano' dau .
50002008	Mininsiriba' i' iyau , om minumboyo' kasai' do Kinorohingan do gisom do napatai iyau — iri no tu' napatai do hiri'd salib .
50002009	Om iri noddi o kinopoinsawatan kopio'd Kinorohingan dau , om nonuan iyau do kuasa' dit agayo ko' mantad do koinsanai'd kuasa' do suwai .
50002010	Om oinsanan nopondo i songingiyon do hilo'd surga , om i hiti'd pomogunan , om i hilo'd saalom diti tana' , do tumuku' dot id di Yesus , do momusou dau .
50002011	Om mangakun ngai' nondo iyolo' dot i Yesus Kristus no o Tuhan . Om koinggayo nondo o Kinorohingan Tapa' .
50002012	Iyo nopoddi , oi tobpinai-tobpinai di kosianan ku , om poingkuro nopo do minumboyo' kasai' kou doho' di poinsugku' oku po dokoyu , om okon-okon po daa'ndo do dinondo tu' mogiinsodu' toko' , nga' mumboyo' kopio kou doho' . Napasi kou nod Kinorohingan , iyo nopoddi om minsimparu' kou no kasai' om opongo i' o kosimbayanan do ginawo dokoyu . Om wonsoyon no dokoyu iri do mikuwo'd momusou om mumboyo' do Kinorohingan ,
50002013	tu' Kinorohingan no o kumaraja' dot id suang dokoyu , om i poporohian dokoyu om popomilo dokoyu do poposonong do ginawo'd Kinorohingan .
50002014	Om wonsoyon no dokoyu o koinsanai'd nunu nopo dot a' muol-nguol dot araatan om a' mogitotogod .
50002015	Om iyo noddi o ralan dokoyu do popointalang do tangaanak kou'd Kinorohingan dit aiso' o kabara-barasan , it otulid om otopot o kowoyo-woyoon dot id pogialatan di tulun dit angaraat om it ongkidusa . Om tontok nopo do poposusui kou di habar di manahak do koposion dot id diyolo' , om sumiliu kou no do miagal do tanawau dot id diyolo' , i tumitiu do mamanawau diti pomogunan . Ondung iyo'ddi o kowoyo-woyoon dokoyu , om haro no o paantakan ku dot oondos dokoyu do korikatan kawagu di Yesus Kristus . Om iri no o kointalangan kopio dot okon i' ko' maan toomod i karaja' ku , om kointalangan do haro kopio o tua' di karaja' ku'ddi .
50002016	
50002017	Om patayon oku dotindo om raha' ku nga' osiliu do miagal di porsombahan di potuntugon dot id sakai di porsombahan dokoyu dot id Kinorohingan , do maan do tanda' dot otumbayaan kou dau . Ondung a' milo dot a' osiliu o miagal diri , om mongunsikou oku nopo om tumonggoi oku dokoyu dot otood .
50002018	Om iyo kou nogi' daa'ddi iyokoyu tu' ounsikou om tumonggoi doho' dot otood .
50002019	Monongkuyaan oku i' dot uhupan oku nopod Tuhan Yesus , om olomus oku i' do monuhu' di Timotius do mongoi do hino'd dokoyu , om oinsasamadan oku indo do korongou do habar dokoyu .
50002020	Iso' po i Timotius o kosuhut kopio do kopurimanan ku , om mamadul kopio dokoyu .
50002021	Iri ngai' nopo tulun do suwai om iri no i diyolo'd koinsanangan o sorohon , om a' i' diyolo' podulon i karaja' di Yesus Kristus .
50002022	Om iyokoyu nga' nokokito i' do nokointalang no kopio di Timotius o komiloo' dau . Tu' nokototos tomod iyau do kuminaraja' do minoyo' doho' do popinsusui di Habar dot Osonong do mantad id Kinorohingan . Iyahai nopo om miagal po do miaanak .
50002023	Iyo nopoddi , om oilaan ku pondo o kootuson diti hal ku , om suhuon ku iyau do mongoi'd hino'd dokoyu .
50002024	Om monongkuyaan oku i' dot uhupan oku nopod Tuhan , om iyoho' piya nga' a' no alaid om koongoi no koompuya' dokoyu .
50002025	Om pasal no di Ipaproditus , i tobpinai toko' , i sinuhu' dokoyu do mongoi ponguhup doho' , om opurimanan ku dot osonong i' do suhuon ku kawagu iyau do gumuli' do hino'd dokoyu . Om minoyo' i' iyau doho' do minomonsoi'd karaja' ku om i pokiwawansayan kopio ku .
50002026	Langadon no kopio iyau dokoyu ngai' , om tumangkabo iyau tu' nokorongou kou i' do sumakit iyau .
50002027	Otopot nogi' do suminakit iyau do gisom dot oruhai nod apatai . Nga' nosianan i' o Kinorohingan dau ; om okon i' ko' iyau noo , suwai ko' iyoho' nga' kinosianan nogid Kinorohingan , om a' i' oruhangan o katangaban ku .
50002028	Om iri no o kagayo-gayo do ginawo ku do monuhu' dau do gumuli' dot id dokoyu , om otood kou i' kawagu do kosolowot kou dau , om osimbayan o doho'd ginawo .
50002029	Iyo nopoddi , om romiton no dokoyu iyau do mikuwo'd osonong o ginawo , do miagal do tobpinai dit iso-iso' o kinotumbayaan . Om pusohon ngai' no dokoyu o tulun di miagal dau .
50002030	Oruhai no daa iyau dot apatai do momonsoi'd karaja' di dong Kristus ; om uhang ngai' no daa dau dot apatai piya iyau do mongoi ponulung doho' do mobi' ngai' dokoyu .
50003001	Suwai no ko' iri , oi tobpinai-tobpinai ku , om kotood kou no tu' nokoiso' kou no dot id Tuhan . A' oku i' apaasan do popotulis kawagu di tinulis ku dot id dokoyu dit id gulu ; tu' iri nopo om osonong om kointirung dokoyu .
50003002	Antaan-taan no dokoyu i tulun di momonsoi'd angaraat , i tulun di milo no do roitan do “ tasu ” . Tu' osoonong iyolo' do monuhu' do monunat do tulun .
50003003	Nga' iyati' nogi' o nosunatan di sunat dot otopot , om okon i' ko' iyolo' . Tu' tumuku' toko' i' dot id Kinorohingan do mikuwo'd tudukan di Rusod do Kinorohingan , om mongunsikou toko' tu' nokoiso' toko' no dot id Kristus Yesus . A' toko' i' sumondiu di piro-piro o wonsoyon do tumanud di toturan do tugama' dit id soibau noo .
50003004	Otopot nopo kopio om milo oku i' daa do sumondiu di piro-piro o wonsoyon do tumanud di toturan do tugama' . Tu' ondung haro daa o tongoiso' do tulun do kopuriman do haro o paantakan dau do sumondiu di wonsoyon do tumanud di toturan do tugama' dot id soibau noo , om okon-okon oku po daa iyoho' nga' haro kopio o paantakan ku .
50003005	Iyoho' nopo om sinunatan i' di walu' nogi' o tadau do tumur ku . Om nosusu oku dot id sompiiyon do tulun dot Israil , do mantad id payat di Binyamin ; om pasok kopio oku dot Ibrani . Om pananud-tanud ku no di toturan do tugama' do Yohudi om poinsuang oku di sinompuruan do tulun do Parisi .
50003006	Om aparu' tomod oku gisom do minonginggorit oku'd sidang . Om ondung antangan do poimpohon di Tourat , om osonong oku i' koulun , om aiso' o kabara-barasan doho' .
50003007	Nga' Kristus no o pinopomilo doho' do momusorou dot iri ngai' nopo i kountungan daa dot osorou ku di gulu po , om nosiliu noddi do korugian do baino' .
50003008	Om okon i' ko' iri noo ; suwai ko' nunu nopo i suwai nga' sorohon ngai' ku no do korugian iri . Om agayo nogi' kopio o gatang diti naanu ku do baino' : iri no tu' nokotutun oku di Kristus Yesus , i Tuhan ku . Om Kristus no o nakapagadaan ngai' ku'ddi . Om sorohon ku po do rinomos toomod o koinsanai'ddi , om aanu ku i' o Kristus ,
50003009	om koiso' oku indo kopio dau . Om a' oku noddi mimpori-pori do mulud dot id Kinorohingan do tumanud di Tourat o ralan do mulud . Nokoulud oku noddi kawagu dot id Kinorohingan , tu' notumbayaan oku no di Kristus . Om tadon nopo di kopiuludan om Kinorohingan i' , dot i kotumbayaan dot id di Yesus Kristus o pinoimpahan .
50003010	Iso' no kopio o pokioonuan ku , iri no tu' kotutun oku di Kristus , om kopuriman di kuasa' di nakapasi dau do mantad id kapatayon . Orohian oku do kotonggoi dau dot oinggorit , om koiyo dau dot apatai .
50003011	Om mogondos oku dot iyoho' piya'ndo nga' apasi i' kawagu do mantad id kapatayon .
50003012	A' oku i' momoros do nangaanu ku no iyoho' iri , om a' oku momoros dot aiso' o kabara-barasan doho' . Nga' a' oku nopo tumingkod do monokiahau do manganu di hodia' do nokosodia' di Kristus Yesus . Om iri no o kokuwaan do nahau oku dau om pinili' oku dau do maan do dau'd songonuon .
50003013	Atantu' no , oi tobpinai-tobpinai , dot a' ku i' kopio sorohon do naanu ku no i hodia' diri . Nga' iso' noo o wonsoyon ku , iri no tu' lihuan ku nopo it id tohuri ku om tumotos oku no do mongoi panganu dit id dosunsudan ku .
50003014	Om iri no ot a' ku kotingkadan do manangkus do kumaa dot id rikoton kopio om kaanu oku i' do kamanangan , iri no i koposion di hilo'd surga ; om iri no o kinapamalahawan do Kinorohingan dati' dot i Kristus Yesus o pinomolohou .
50003015	Iyati' ngai' nopo , i nongkotuo no dot id suang do don rusod , om mositi' no dot iyo'ddi o kowoyo-woyoo' . Nga' ondung haro ot id pogialatan dokoyu di suwai ko' iri o tosorou , om patarangon indod Kinorohingan iri dot id dokoyu .
50003016	Nga' ilaan no kopio dokoyu o hal diti : Mositi' no dot otorodok toko' do tumanud di toturan di tinanud toko' do solinaid diti .
50003017	Oi tobpinai-tobpinai ku ! Omit kou no do kowoyo-woyoo' ku . Nokopointalang no iyahai do kowoyo-woyoo' dit otopot , om iyo nopoddi , om omitan no dokoyu o kowoyo-woyoo' di tulun di minomit do kowoyo-woyoo' dahai .
50003018	Asaru' ku no iyokoyu do sunudan om gulion ku po kawagu do posunud do mikuwo'd mihad oku , dot ogumu' o tulun do kowoyo-woyoon nopo diyolo' om mamaraag noo do komoyon di kinapatayon di Kristus do hiri'd salib .
50003019	Kootuson nopondo do koposi-posion do tulun do miagal diri om karaagon , tu' ponokokinorohingan nopo diyolo' om i korohian do tinan diyolo' . Om iri nogi' i kointingayam tomod o kaandasan diyolo' , tu' sorohon nopo diyolo' om iri no i dom pomogunan .
50003020	Nga' iyati' nopo om hilo' id surga o pomogunan kopio toko' . Om hilo' nogi' o tadon di Raja' , i Gampamasi dati' , iri no i Tuhan Yesus Kristus . Om iyau no i piandad-andad toko' do rumikot do mantad hilo' .
50003021	Iti nopo tinan toko' diti toluhoi om i rumaag , om simbanan indod Kristus do sumiliu'd miagal di tinan dau di kikagayaan . Om milo i' iyau do momonsoi do miagal diri tu' kikuasa' i' iyau do momorinta' do koinsanai'd nunu nopo .
50004001	Iyo nopoddi , oi tobpinai-tobpinai ku di kosianan ku , om iyo noddi o kowoyo-woyoo' do koposi-posion dokoyu dit apatut om mikuwo'd monongkuyaan kopio do Tuhan . Langadon oku no dokoyu ! Iyokoyu no o kaandasan ku om i popotood doho' .
50004002	Oi tobpinai ku'd tongoondu' , i Yuodia om i Sintiki ! Pokionuon ku no daa kopio dot iso-iso' o ginawo dokoyu , tu' iso-iso' i' o kinotumbayaan dokoyu .
50004003	Om pokionuon ku nogi' iya' i tambalut ku dit otorodok , do monulung di duwo o tondu'ddi . Tu' nokototos tomod iyolo' do kuminaraja' do minoyo' doho' do pinopopinsusui di Habar dot Osonong do mantad id Kinorohingan , do miagal di Klimin om koinsanai di tulun do suwai di minoyo' doho' do kuminaraja' . Om nokosuang ngai' no o ngaran diyolo' do hiri'd Buuk do Tulun di Nangapasi .
50004004	Om maha' daa om otood kasai' kou tu' nokoiso' kou no dot id Tuhan . Om poboroson ku po kawagu do kongotood kou no !
50004005	Pologoson no do kokito o koinsanai'd tulun di kowoyo-woyoo' dokoyu dit osonong . Tu' a' no alaid om korikot no o Tuhan .
50004006	Kada' kou katangkabo do pasal do nunu nopo . Suwai ko' sumambayang nogi' do bagi'ddi , om poboroson i' i pokionuon dokoyu dot id Kinorohingan . Nunu nopo o pokionuon dokoyu , om poboroson kasai' nori dot id Kinorohingan do mikuwo'd mongunsikou .
50004007	Om iri indo i kosimbayanan do ginawo di mantad id Kinorohingan , it a' osuhutan do tulun , o poposimbayan do ginawo om pomusarahan dokoyu , i nokoiso' dot id Kristus Yesus .
50004008	Om poboroson ku nopo do pongolimpupus ku , oi tobpinai-tobpinai , om potumpuon no dokoyu o pomusarahan dokoyu dot id koinsanai di haro o guna' , om it apatut do royohon , iri no it ongotopot , om i suahon , om it otulid , om it olidang , om i popoinsonong , om it osonong .
50004009	Wonsoyon no dokoyu i nongopinsingilaan dokoyu om i naanu dokoyu do mantad id doho' ; i mantad id boros di pinoboros ku om i winonsoi ku . Om Kinorohingan no , i tadon do kosimbayanan do ginawo o momoyo' dokoyu .
50004010	Osimbayan tomod o kopurimanan ku dot id suang do koposi-posion ku di nokoiso' oku dot id Tuhan . Tu' iyo piya'ddi o koloido' nga' kosorou kasai' kou po doho' . Okon i' ko' komoyon ku do nokolihu kou doho' ; tu' mamadul kou i' kopio doho' , nga' gisom i' dot aiso' o ralan dokoyu do popointalang diri .
50004011	Okon i' ko' haro o kokurangan ku do kapabarasan ku'dti , tu' nokopinsingilo oku no dot abagalan do nunu nopo i haro dot id doho' .
50004012	Nokoumbal oku no dot okurangan om nokoumbal oku dot osima' , gisom dot a' ku aayi-ayi' . Nokoilo oku nod ralan do tumimbaba' do poingkuro nopo o kowoyo-woyoo' ; do tontok di haro o kosimbayanan ko' di maso do mosikin , om di maso'd osima' om di maso do haro o kokurangan .
50004013	Haro i' o kokorisan ku do tumimbaba' do poingkuro nopo o kowoyo-woyoo' , do mikuwo di kuasa' di pinatahak do Kristus dot id doho' .
50004014	Nga' notulung oku no dokoyu dot id suang do kosusaan ku ; om osonong i' kopio i winonsoi dokoyu'ddi .
50004015	Oi tobpinai-tobpinai ku , i tulun do Pilipi ! Iyokoyu nga' koilo i' kopio do tontok nopo di tongkiad oku i' do mantad hilo'd Makidunia di gulu po , di koinsan ku nogi' do pinoposusui di Habar dot Osonong diri , om iyokoyu noo o sidang di minonulung doho' ; om iyokoyu no kopio i nokotonggoi doho' do nokopuriman di kountungan om i kinorugian ku .
50004016	Tontok di hilo' oku'd Tosolunika om dit okurangan oku , om a' kou i' insan-insan do pinopokirim do maan do ponulung doho' .
50004017	Komoyon nopoddi om okon i' ko' orohian oku nod kaanu do nipuhawang . Suwai ko' korohian ku nopo kopio om kokito oku di tua' di koruhang di kountungan dokoyu .
50004018	Naanu ngai' ku nori om a' ku no aayi-ayi' ! Iri ngai' nopo i pinopuhawang dokoyu doho' di pinaatod dokoyu om nangaanu ku no do mantad id di Ipaproditus . Om haro ngai' ku noddi do baino' . Om iri nopo i piro-piro o pinopuhawang dokoyu'ddi om iyo po di winongi' do porsombahan di sorobon di pinatahak dot id Kinorohingan om i kasanangan do Kinorohingan do rumamit .
50004019	Om Kinorohingan no , i tukuon ku , i haro o kakayaan dit a' aayi-ayi' dot id suang di Kristus Yesus , o papatahak do koinsanai di pokionuon dokoyu .
50004020	Royohon no o Kinorohingan , i Tapa' toko' do gisom dot alaid ! Amin .
50004021	Porikoton no o tabi' ku dot id koinsanai'd tulun di dong Kinorohingan , i nokoiso' dot id Kristus Yesus . Om romito' no dokoyu o tabi' di piro-piro o tobpinai'd suwai di poinsugku' doho'd hiti .
50004022	Oinsanan nopo i dong Kinorohingan do tulun do hiti'd bandar diti , om okon-okon po om i piro-piro o tulun do mantad id walai di raja' Kaisar , do poporikot do tabi' diyolo' dot id dokoyu .
50004023	Om pokionuon ku no i Tuhan Yesus Kristus do mamarakat ngai' dokoyu .
51001001	Oi tobpinai-tobpinai i hiti'd Kolosi , iyokoyu i tulun di songonuon do Kinorohingan om it ongotorodok do poingiso' dot id Kristus . Mogondos oku , iyoho' i Paulus , i pinili' do Kinorohingan do sumiliu'd rasul do Kristus Yesus , om i Timotius i tobpinai toko' dot onuan kou do Kinorohingan Tapa' do barakat om kosimbayanan do ginawo .
51001002	
51001003	Momoros kasai' iyahai dot ounsikou dot id Kinorohingan , i Tapa' do Tuhan toko' i Yesus Kristus , do tontok do sumambayang iyahai do bagi' dokoyu ,
51001004	tu' nokorongou iyahai di kotumbayaan dokoyu dot id Kristus Yesus om i kosianan dokoyu do koinsanai'd tulun di songonuon do Kinorohingan .
51001005	Otumbayaan kou om osianan kou , tu' soro-sorohon kopio dokoyu i nokosodia' do Kinorohingan do hilo'd surga do patahakon dau iri dot id dokoyu . Om nokorongou kou no do pasal diri do tontok di pinosusui dot id dokoyu i Habar dot Osonong dit otopot .
51001006	Om nokotongkop no do hiti'd pomogunan i habar do mantad id Kinorohingan , om abarakatan kasai' di habar diri o koposi-posion do tulun , do miagal di koposi-posion dokoyu di nabarakatan do mantad di tadau di korongou kou i' do pasal do kosianan do Kinorohingan , om di nosuhutan kopio dokoyu iri .
51001007	Iri nopo om pinotuduk di Ipapras , i tambalut dahai di kosianan dahai . Iyau nopo om otorodok do momonsoi di karaja' di dong Kristus do maan do koinsanangan toko' .
51001008	Om iyau no o kinarangahan dahai do mogiinsian-sian kou tu' i kuasa' do Rusod do Kinorohingan o pinopomilo dokoyu do mogiinsian-sian .
51001009	Om mantad poddi di nokorongou iyahai do pasal do kosianan dokoyu , om sumambayang kasai' no iyahai do bagi' dokoyu . Om pokionuon dahai dot id Kinorohingan dot onuan kou do Rusod do Kinorohingan do toilaan om ginawo dit obinsuhut , gisom do koilo kopio kou do koinsanai di korohian do Kinorohingan .
51001010	Om katanud i' di korohian do Kinorohingan o koposi-posion dokoyu om kohubayaan kasai' kou i' dau , om osonong kasai' ot owonsoi dokoyu dot id suang do nunu nopo . Om muhang-ruhang i' o toilaan dokoyu do pasal do Kinorohingan .
51001011	Om iri no i kuasa' do mantad id Kinorohingan di kikagayaan o popokoris dokoyu , om otial kou i' om alanut o ginawo om otood dot id suang do koinsanai'd koinggoritan ,
51001012	om mikuwo'd momoros kou dot ounsikou dot id Tapa' . Tu' iri no i Tapa' o pinoposorupai dokoyu do kaanu di nokosodia' mantad do Kinorohingan do patahakon dot id tulun di songonuon dau dot id suang do pomorintaan dau dit anawau .
51001013	Om iyau no o pinopoidu' dati' do mantad id kuasa' do totuong , om pinoposuang dati' dot id pomorintaan di Tanak dau di kosianan dau .
51001014	Om iri no i Tanak dau o pinopoidu' dati' ; komoyon nopoddi om nongoompunan no o koinsanai di dusa toko' .
51001015	Kinorohingan nopo om a' i' okito nga' Kristus no o pinopointalang kopio do Kinorohingan . Om Kristus no i tanak dot id dotuo , it agayo ko' mantad do koinsanai di winonsoi do Kinorohingan .
51001016	Kinorohingan no o minomonsoi , dot i Kristus o pinopomonsoi , do koinsanai do nunu nopo do hilo'd surga om hiti'd pomogunan , om koinsanai dit okito om it a' okito , om kohompit ngai' nogi' i rusod di kikuasa' om i momorinta' . Om winonsoi do Kinorohingan , dot i Kristus o pinopomonsoi do koinsanai diti pomogunan do patahakon dau do Kristus .
51001017	Hino mantad no o Kristus dit aiso' po o nunu nopo . Om oulud i' o koinsanai do nunu nopo dot id kinoiyonon diyolo' tu' nokoiso' no iyolo' dot id Kristus .
51001018	Om iyau no o tulu di tinan dau , iri no i sidang , tu' iyau no o tadon do koposion di sidang diri . Om iyau no o tanak dot id dotuo , om iyau nogi' ot id gulu posio' do mantad id kapatayon , om iyau indo , om iyau noo ot agayo ko' mantad do koinsanai do nunu nopo .
51001019	Om haro ngai' nopo dot id Tanak dau o nunu nopo di haro dot id Kinorohingan tu' iri no o korohian do Kinorohingan .
51001020	Om id suang no di Tanak diri do tinantu' do Kinorohingan do mulud kawagu dot id dau o koinsanai do nunu nopo — do hiti'd pomogunan om hilo'd surga . Ralan nopod Kinorohingan do minomonsoi'ddi om pinawaya' di kinapatayon di Tanak dau do hiri'd kayu salib .
51001021	Iyokoyu nopo di gulu po om osodu' do Kinorohingan , om pisangod kou dau , tu' araat i' o kowoyo-woyoo' om pomusorou dokoyu .
51001022	Nga' baino' noddi om nokoulud kou nod Kinorohingan dot id dau dot i kinapatayon di Tanak dau o pinopoulud . Om olidang kou i' om aiso' o kabara-barasan , om aiso' o sala' dokoyu do tontok do potimbabaon kou do Kinorohingan .
51001023	Nga' mositi' no do tumorodok kou dot otumbayaan , om gumirot kopio dot id kinotumbayaan dokoyu . Om a' i' dokoyu oilihan i pagandasan di nakatahak dot id dokoyu do tontok di ruminamit kou i' di Habar dot Osonong do mantad id Kinorohingan . Iri nopo i habar diri om nokosusui no dot id pointikid-tikid do tulun do pointongkop do hiti'd pomogunan . Om iri noddi o kinosilihan ku iyoho' , i Paulus , do susuhuon .
51001024	Baino' noddi om otood i' o ginawo ku dot oinggorit oku piya , do maan do koinsanangan dokoyu . Tu' iri no i koinggoritan do tinan ku o pomongo ku iyoho' di koinggoritan do Kristus dit apatut dot opurimanan dau do bagi' di sidang dau , iri no i tinan dau .
51001025	Sinuhu' oku'd Kinorohingan do sumiliu do susuhuon di sidang dau do maan do koinsanangan dokoyu . Om mositi' no do potudukon ngai' ku i habar do mantad id Kinorohingan ;
51001026	iri no it a' daa do Kinorohingan pinoilaan dot id isai nopo o tulun di piro-piro no koloido' di gulu po , nga' baino' nopoddi om nokointalang no dau iri dot id tulun di songonuon dau .
51001027	Om id tulun no di songonuon dau o pointalangan do Kinorohingan di kosonongo' dau om i kagayaan dit a' mantad dau pinointalang di pinosodia' dau do bagi' do koinsanai'd tulun . Iri nopo it a' mantad pinoilaan diri om : iri no i Kristus i hino'd suang dokoyu , komoyon nopoddi om iyokoyu nondo nga' kaanu i' di kagayaan do Kinorohingan .
51001028	Om i Kristus no o popinsusuyon dahai dot id pointikid-tikid do tulun . Om pinosorou dahai iyolo' om pinotuduk ngai' dahai iri dot id diyolo' do mikuwo'd naayi-ayi' dahai o toilaan dahai do pinopotuduk . Kinoponudukan nopo dahai'ddi om milo indo o pointikid-tikid do tulun do potimbabaon do Kinorohingan do miagal do tulun di nongkotuo dot id suang di don rusod . Tu' nokoiso' no iyolo' dot id Kristus .
51001029	Om tumotos oku'ddi do kumaraja' om aanu ku i' iri . Om kumaraja' oku do mikuwo'd oiyo-iyon ku o kokorisan ku di tinahak do Kristus dot id doho' , i maso po do kumaraja' dot id suang ku om i kikuasa' kopio .
51002001	Om orohian oku do koilo kou dot aayi-ayi' no kopio o ginawo ku do kumaraja' do bagi' dokoyu , om bagi' di tulun do hilo'd Laodikia om koinsanai di tulun dit a' po nokotutun kopio doho' .
51002002	Wonsoyon ngai' ku nopo o miagal diti om kokoris i' o ginawo diyolo' om mogiinsian-sian indo iyolo' om ogirot o piuludan diyolo' . Om kosuhut indo kopio iyolo' om monongkuyaan kopio om kotutun dit a' mantad do Kinorohingan pinoilaan , iri no i Kristus .
51002003	Om Kristus no o pinopointalang do koinsanai do komiloo' om toilaan do Kinorohingan di poinlisok di gulu po .
51002004	Kinoposunudan ku nopodti om a' kou i' aakalan dot isai nopo o tulun di momolumbok dokoyu .
51002005	Tu' mulong piya dot osodu' oku dokoyu , nga' sorohon nopo dokoyu do poinsugku' oku i' dokoyu . Om otood oku no do kokito di kouludo' dokoyu om i kogiroto' do kotumbayaan dokoyu dot id Kristus .
51002006	Poingkuro kou nopo do ruminamit di Kristus Yesus do sumiliu'd Tuhan dokoyu , om iyo nogindo'ddi tu' mositi' no do poisoon dokoyu o koposi-posion dokoyu dot id dau .
51002007	Om gumamut kou no dot id suang dau . Om pogiroton no dokoyu o koposi-posion dokoyu do poimpohon dot id Kristus . Om pogiroton no dokoyu o kotumbayaan dokoyu dot id Kristus do miagal di nokotuduk dot id dokoyu . Om mositi' no do poimponu' kasai' do kounsikahan o ginawo dokoyu .
51002008	Mumbangan-bangan kou no om aiso' i' ot id pogialatan dokoyu dot abayayat do toilan di don tulun dit aiso' o guna' , i mamalid noo . Tu' iri nopo i toilaan diri om okon i' ko' mantad id Kristus , suwai ko' mantad no dot id pomusarahan do tulun om mantad id rusod di monguasa' diti pomogunan .
51002009	Tu' koinsanai do kowoyo-woyoo' do Kinorohingan om haro ngai' no dot id Kristus , it id suang do kowoyo-woyoo' dau di don tulun .
51002010	Om nonuan kou'ddi di koposion di haro ngai' no om aiso' no o bohiton . Tu' nokoiso' no dot id Kristus o koposi-posion dokoyu . Kristus no o boyoon do pointikid-tikid di rusod di kikuasa' om i momorinta' .
51002011	Om nosunatan kou noddi tu' nokoiso' kou no dot id Kristus , nga' okon i' ko' i sunat di winonsoi'd tulun , suwai ko' i sunat di winonsoi do Kristus , i pinopoidu' dokoyu do mantad id kuasa' di kowoyo-woyoon di kidusa .
51002012	Tu' tontok di botisai kou , om iri nod nokotonggoi kou do Kristus do linobong ; om id suang nogi' di botisan diri do nokotonggoi kou do Kristus do pinasi kawagu , tu' notumbayaan kou i' di kuasa' do Kinorohingan do minamasi kawagu di Kristus do mantad id kapatayon .
51002013	Iyokoyu nopo di gulu po om napatai no dot id suang do rusod tu' kidusa kou i' om okon ko' tulun do Yohudi om a' kou koilo di Tourat di Musa . Nga' baino' nopoddi om napasi kou nod Kinorohingan do pinotonggoi di Kristus . Om noompunan nod Kinorohingan o koinsanai di dusa toko' .
51002014	Om nangatanus dau i tutang toko' di nongkotulis , om natanus dau it oturan di tutang di kokogos dati' , tu' pinasalib dau i surat diri do hiri'd kayu salib do ralan do Kinorohingan do minananus do koinsanai di pinamadawa dati' .
51002015	Om hiri nod salib do nidu' do Kristus o kuasa' do koinsanai do rusod di momorinta' om i kikuasa' . Om paantangan poddi iyolo' do tulun dot ogumu' do tontok di tinanggayan do Kristus iyolo' do moyo' di baris di popointalang do kinamanangan dau , tu' nangatangkap no dau iyolo' .
51002016	Iyo nopoddi , om kada' no pologoso' o tulun do papasala' dokoyu do pasal do taakanon ko' tinumon , ko' pasal po do tadau'd agayo do tugama' ko' pasal po do karamayan do tontok do tulan do wagu , ko' pasal po do tadau'd Sabat .
51002017	Koinsanai'ddi om sangai-sangai no di rumikot do koimbagu ; nga' kointalangon ngai' nopoddi om id Kristus .
51002018	Kada' dokoyu pologoso' o tulun di minsorupai-rupai do tulun dit osiriba' o ginawo om i tumuku' dot id piro-piro o moloikat do papasala' dokoyu . Tulun nopo do miagal diri om minggayo-gayo i' dot i pomusarahan diyolo' di dom pomogunan o kopinggaya-gayaan . Om oondos iyolo' di nokito diyolo' di kosuayan kopio ,
51002019	gisom dot a' noddi iyolo' sumondiu do Kristus i nosiliu do boyoon . Om ogompi' nondo o koinsanai do pakakas do tinan om opogituma-tuma' iri di langaban , om sumuni indo do tumanud do korohian do Kinorohingan do woyoon do Kristus .
51002020	Nokotonggoi kou no do Kristus do napatai , om nokoidu' kou no do mantad id kuasa' di piro-piro rusod di momorinta' diti pomogunan , om nokuro tu' iyo po di kowoyo-woyoon di tulun di maso po do porintaon diti pomogunan o kowoyo-woyoon dokoyu ? Om nokuro tu' tumanud kou po dot oturan do miagal diti ,
51002021	“ Kada' kama' diti' , ” ka , om , “ Kada' tiim dilo' , ” ka , om , “ Kada' igit dilo' , ” ka no .
51002022	Koinsanai dot oturan do miagal diri om pasal i' dit apakai nopo om aiso' nondo o guna' . Tu' iri nopo om oturan i' om ponudukan di winonsoi do tulun .
51002023	Otopot i' kopio dot oilo o kokitanan diri tu' monuhu' do tulun do tumuku' dot id moloikat om monuhu' do minsiriba' om monginggorit do tinan , nga' koinsanai'ddi om aiso' i' o guna' do maan do pomusus di korohian do don tinan .
51003001	Napasi kou noddi kawagu do nokotonggoi do Kristus . Iyo nopoddi om mositi' no do monotos kou kopio do manganu di haro do hilo'd surga , i kinoiyonon do Kristus do momorinta' do poinsugku' do Kinorohingan .
51003002	Om potumpuon no o pomusarahan dokoyu di haro do hilo'd surga , om kada' dokoyu potumpuo' o pomusarahan dokoyu di nunu nopo i haro do hiti'd pomogunan .
51003003	Tu' napatai kou no , om koposion nopoddi dokoyu om poillisok no do mitonggoi do Kristus dot id suang do Kinorohingan .
51003004	Om Kristus no o tadon do koposion dokoyu dit otopot kopio , om soira' nopondo do kointalang o Kristus om iyokoyu nga' kointalang nogindo do miwoyo' dau dot id suang do kagayaan dau !
51003005	Iyo nopoddi , om tonuson ngai' no dokoyu i kouhangan do dom pomogunan , i mominsuhu' dot id suang do ginawo dokoyu : i magampahu' , om i kowoyo-woyoon dit a' osonong , om i korohian di don tinan , om i korohian dit araat om i tamaha' , ( tu' tamaha' nopo om miagal nopo do tumuku' dot id tingolig . )
51003006	Iri ngai' no o moningkau do kototogod do Kinorohingan dot id tulun dit a' mumboyo' dau
51003007	Om iyokoyu nga' mingwonsoi i' di korohian do miagal diri di gulu po , di maso po dokoyu do porintaon diri .
51003008	Nga' baino' nopoddi om iyadaan ngai' no dokoyu it angaraat dot id suang do ginawo dokoyu : om kada' kou no kobintogod , om kada' kou uhod , om kada' kou karaatai do tulun do suwai . Om kada' kou kopio pimboros di boros di pomomopol om i boros di kososomu' .
51003009	Kada' kou pogiudut-udut , tu' naadaan no dokoyu i kowoyo-woyoon do koposi-posion di laid om koinsanai di kowoyo-woyoon do miagal diri .
51003010	Baino' noddi om noonuan kou no do kowoyo-woyoon di wagu . Om tulun kou noddi do wagu , it iwoguan kasai' di minomonsoi dokoyu , iri no i Kinorohingan , do poiyoon di dau'd kowoyo-woyoon . Om kotutun toko' indo kopio do Kinorohingan .
51003011	Kootuson ngai' nopoddi om aiso' nondo o pisuayan do tulun do Yohudi om it okon ko' Yohudi , om aiso' o pisuayan di tulun di nosunatan om it a' nosunatan , om aiso' o pisuayan di tulun di nakamaju' om i tulun dit a' po nakamaju' ; om aiso' o pisuayan di turipon om it okon ko' turipon , tu' Kristus nopo om Kristus dot id koinsanai diyolo' , om id suang no o Kristus diyolo' .
51003012	Om iyokoyu no o tulun di songonuon do Kinorohingan . Nosianan o Kinorohingan dokoyu om pinili' kou dau do sumiliu'd dau kopio'd songonuon . Om iri noddi o kopointalangan dokoyu do kosianan , om mositi' no dot opuhawang kou , om osiriba' o ginawo , om alamaya' om alanut o ginawo dot id suang do koinggoritan .
51003013	Om mositi' no dot alanut o ginawo dokoyu dot id tulun do suwai , om miampun-ampun kou do haro no o katagadan dokoyu dot id tulun do suwai . Tu' norohian i' o Tuhan do minangampun dokoyu , om iyokoyu nga' apatut nogi' do mogiampun-ampun .
51003014	Om agayo nopo kopio om iri no tu' : mositi' no do mogiinsian-sian kou tu' iri no i kosianan o popogiuulud kopio ngai' dokoyu .
51003015	Mositi' no do tontuon di kouludan di pinatahak do Kristus dot id suang do ginawo dokoyu i korohian dokoyu . Tu' kinapamalahawan nopod Kinorohingan dokoyu om silihon do pakakas dot iso' o tinan . Om poimpasi kou i' dot id suang do kouludan di mantad id Kristus diri . Om mongunsikou kou no .
51003016	Poopion no dot id ginawo dokoyu i ponudukan do Kristus , i poimponu' do barakat . Om oiyo-iyon no o toilaan dokoyu do mituduk-tuduk om moginosihat-nosihat . Sindingon no dokoyu i nokotulis dot id buuk do sinding , om sindingon i sinding di pamarayou , om sindingon i sinding di don rusod ; om modsinding kou no dot id Kinorohingan do mikuwo'd ounsikou ot id suang do ginawo .
51003017	Om nunu nopo o wonsoyon dokoyu ko' i poboroson , om wonsoyon ngai' no dokoyu iri om poboroson dot id suang do ngaran do Tuhan Yesus . Om mongunsikou no dot id Kinorohingan Tapa' do koinsanai di nowonsoi do Kristus dot id dokoyu .
51003018	Oi tongoondu' di kisawo ! Mumboyo' kou no di sawo dokoyu , tu' iyo noddi o kowoyo-woyoon dit apatut do tulun do Kristian .
51003019	Oi tongokusai di kisawo ! Kosianai kou no di sawo dokoyu . Kada' kou kobintogod diyolo' .
51003020	Oi tangaanak , apatut kou i' kopio do mumboyo' kasai' do tapa' om tina' dokoyu , tu' nosiliu kou no do tulun do Kristian , dot iri no o kohubayaan do Kinorohingan .
51003021	Oi tobpinai-tobpinai i nosiliu nod tapa' , kada' dokoyu toroo' o tangaanak dokoyu do gisom do kakaus iyolo' .
51003022	Oi tobpinai-tobpinai i nosiliu do turipon , tonudon ngai' no dokoyu o koinsanai di ponuhuan do tuan dokoyu di hiti'd pomogunan . Nga' okon i' ko' tontok no di poingontong iyolo' dokoyu do wonsoyon dokoyu i ponuhuan diyolo' , do mokimoroyo-royohon kou no , suwai ko' tonudon no dokoyu i ponuhuan diyolo' do mikuwo'd aayi-ayi' o ginawo tu' pomusou i' dokoyu do Tuhan iri .
51003023	Om oiyo-iyon no dokoyu o ginawo do momonsoi do nunu nopo o karaja' di ponuhuan diyolo' dokoyu do momonsoi , om sorohon no do Tuhan i' o tumboyoon dokoyu'ddi , om okon i' ko' tulun noo .
51003024	Soro-sorohon no dokoyu do kaanu kou indo dot isomuli' di nokosodia' mantad do Tuhan do patahakon di tulun di songonuon dau . Tu' otopot nopo kopio om iri nopo i tuan di pongobi-obian dokoyu'ddi om Kristus i' .
51003025	Isai nopo o tulun do momonsoi di kasala' , om iyau no o mamabo di kasalaan dau'ddi , tu' oiyo i' o pomumutus do Tuhan do koinsanai'd tulun .
51004001	Oi tobpinai-tobpinai i nongosiliu'd tuan , wonsoyon no dokoyu it otopot om it otulid dot id turipon dokoyu . Om sorohon no dokoyu dot iyokoyu nga' haro i' o tuan do hilo'd surga .
51004002	Om tumorodok kou no do sumambayang , mikuwo'd mumbangan-bangan , om mongunsikou kou no dot id Kinorohingan .
51004003	Om sambayangan nogi' iyahai , om onuan i' iyahai'd Kinorohingan do maso dit osonong do mongoi popinsusui do habar do pasal do Kristus , it a' mantad daa pinoilaan dot id tulun , om iri nogi' o nokopogiilan doho' do dinondo .
51004004	Om sambayangan oku no om milo oku i' do papatarang kopio dit apatut ku do poboroson do pasal di habar dit a' mantad daa pinoilaan diri .
51004005	Mositi' no dot oilo kou dot id suang do nunu nopo o wonsoyon dokoyu dot id tulun dit a' po notumbayaan , om mikuwo'd pakayon kopio o koinsanai'd maso do momonsoi dit apatut .
51004006	Om mositi' no do poposonong kasai' do ginawo om koinsasamod o poboroson dokoyu . Om mositi' no do koilo kou do ponimbar do pointikid-tikid di ponguhatan do tulun .
51004007	I Tikikus indo i tobpinai di kosianan toko' o monusui dot id dokoyu do koinsanai do pasal doho' . Tu' iyau nopo om otorodok kopio do kumaraja' do don Tuhan do muhup dahai .
51004008	Om iri no o kinoponuhuan ku dau do mongoi do hino'd dokoyu , tu' popoilo dokoyu do habar dahai om oinsasamadan kou i' .
51004009	Koruhang nopo di Tikikus om i Onisimus , i tulun i' do mantad hino'd dokoyu . Iyau nopo om otorodok kopio koulun , om osianan kopio iyahai dau . Om iyau no om i Tikikus o popoilo dokoyu do koinsanai di nosiliu do hiti'd kinoiyonon ku .
51004010	Porikot i Aristarkus do tabi' dot id dokoyu . Iyau nopo om poinsugku' doho' dot id giil . Om i Markus i tikid do molohing di Barnabas , nga' poporikot nogi' do tabi' dot id dokoyu . ( Nosunudan kou no do mamaramit dau do korikot iyau do hino'd dokoyu . )
51004011	Om i Yesus i roitan dot i Yustus nga' poporikot id tabi' dot id dokoyu . Om tolu no iyolo' o tulun do Yohudi di notumbayaan di Tuhan Yesus o koruhang ku do momonsoi diti karaja' do Pomorintaan do Kinorohingan . Om iyolo' no i monulung kopio doho' .
51004012	Om poporikot nogi' i Ipapras do tabi' dot id dokoyu , om iyau nga' mantad i' do hino'd dokoyu . Om susuhuon iyau do Kristus Yesus , it otorodok om asaru' do sumambayang do bagi' dokoyu , om pokionuon kopio dau do Kinorohingan dot ogirot o kotumbayaan dokoyu om kotuo o pomusorou dokoyu om atanud ngai' indo dokoyu o kouhangan do Kinorohingan .
51004013	Nokito ku no kopio iyau do nokototos do kuminaraja' do bagi' dokoyu om bagi' do tulun do hilo'd Laodikia om hilo'd Hiorapolis .
51004014	Om i Dokutur Lukas , i kosianan toko' , om i Dimas nga' poporikot nogi' do tabi' dot id dokoyu .
51004015	Om porikoton no dokoyu o tabi' dahai dot id tobpinai-tobpinai di sompi' ko' Kristian di hilo'd Laodikia ; om porikoton nogi' dot id di Nimpa om id sidang di sumasambayang do hiri'd walai dau .
51004016	Om abasa' pondo dokoyu iti surat om pabasaan no kopio iti di sidang do hilo'd Laodikia . Om iyokoyu nga' apatut nogi' do mambasa' di surat di pokirimon dot id dokoyu do mantad hilo'd Laodikia .
51004017	Om sunudan no dokoyu i Arkipus do poingkaa , “ Pongoon no i karaja' nu do don Tuhan di nakatahak dot id diya' , ” kanto dokoyu .
51004018	Tabi' do mantad id doho' i Paulus . Iti nopo bohogian diti om iyoho' i' o minonulis . Kada' dokoyu lihuwai do poinggiil oku po . Om pokionuon ku no o Tuhan do mamarakat dokoyu .
52001001	Oi tobpinai-tobpinai i sidang do hilo'd Tosolunika , i nosiliu do tulun di songonuon do Kinorohingan Tapa' om i Tuhan Yesus Kristus : Mogondos oku iyoho' i Paulus om i Silas om i Timotius dot onuan kou'd Kinorohingan do barakat om kosimbayanan do ginawo .
52001002	Om mongunsikou kasai' nopo iyahai dot id Kinorohingan do koinsanai dokoyu o kounsikahan dahai . Pointikid-tikid do sumambayang iyahai dot id Kinorohingan i Tapa' toko' , om osorou kasai' i' dahai iyokoyu . Om sumambayang kasai' i' iyahai do bagi' dokoyu . Om osorou i' dahai i winonsoi dokoyu do popointalang dot otumbayaan kou di Kristus , om i kosianan dokoyu dot id tulun do suwai , gisom do minongobi-obi' kou diyolo' , om i kogiroto' do pogogondos dokoyu dot id Tuhan toko' i Yesus Kristus .
52001003	
52001004	Oilaan no dahai , oi tobpinai-tobpinai dot osianan o Kinorohingan dokoyu om nopili' kou no dau do sumiliu kopio do dau'd songonuon .
52001005	Tu' poposusui iyahai diti Habar dot Osonong dot id dokoyu om okon i' ko' boros no toomod , suwai ko' poposusui iyahai do mikuwo'd kuasa' om mikuwo di Rusod do Kinorohingan . Om otumbayaan kopio iyahai di katapatan di Habar dot Osonong diri . Om koilo kou i' di kowoyo-woyoo' do koposi-posion dahai do maan do koinsanangan dokoyu do tontok di poinsugku' iyahai dokoyu .
52001006	Om minomit kou di kowoyo-woyoo' dahai om i kowoyo-woyoo' do Tuhan . Mulong piya dot oinggorit tomod kou , nga' otood i' o ginawo dokoyu do ruminamit di habar di pinosusui dahai dokoyu . Tu' iri nopo i kataadan diri om pinatahak i' di Rusod do Kinorohingan .
52001007	Om iyokoyu noddi o nosiliu do poiyaan do koinsanai do tulun do Kristian di hilo'd Makidunia om i hilo'd Akaya .
52001008	Tu' iyokoyu no o tadon di habar do pasal do Tuhan do tuminongkop do hilo'd Makidunia om hilo'd Akaya , om okon i' ko' iri noo ; suwai ko' i habar do pasal do kotumbayaan dokoyu dot id Kinorohingan nga' nokotongkop nogi' do hinonggo-honggo nopo , gisom dot a' no iyahai minog do popimboros do nunu-nunu .
52001009	Oinsanan nopo i tulun diri do popimboros do pasal do kowoyo-woyoo' dokoyu do minamaramit dahai , di nokorikot i' iyahai do hiti'd dokoyu di gulu po . Om popimboros nogi' iyolo' ondung poingkuro kou do tuminongkiad di tingolig . Om ruminikot kou'ddi dot id Kinorohingan dit iso' noo , i poimpasi , om sumambayang kou'ddi dot id dau .
52001010	Om pinopimboros nogi' diyolo' o pasal do kowoyo-woyoo' dokoyu do mogondos do korikatan di Tanak do Kinorohingan do mantad hilo'd surga , iri no i Yesus i pinasi kawagu do Kinorohingan do mantad id kapatayon . Om i Yesus no o pinopoidu' dati' do mantad id katagadan do Kinorohingan di rumikot do sumonu' .
52002001	Oi tobpinai-tobpinai ! Koilo kou i' dot okon i' ko' maan toomod dahai i kinaangayan dahai do hino'd dokoyu .
52002002	Oilaan i' dokoyu do tontok dit a' po iyahai nokorikot do hino'd dokoyu do hino'd Tosolunika , om noinggorit no iyahai om noindaraat di hilo' po iyahai'd Pilipi . Nga' mulong piya dot ogumu' o tulun do sumaap dahai , nga' nonuan i' iyahai'd Kinorohingan do kosioho' do poposusui dot id dokoyu di Habar dot Osonong di mantad id Kinorohingan .
52002003	Tu' okon i' ko' momorulong dokoyu i pinangangatan dahai , om okon ko' haro o tosorou dahai dit a' osonong ko' monipu' po iyahai .
52002004	A' i' kopio ! Okon i' ko' momoros iyahai do poposonong no do ginawo'd tulun , suwai ko' poposonong iyahai do ginawo'd Kinorohingan , i mongilo kopio do ginawo dahai . Tu' iyahai nopo om pinosorupai do Kinorohingan do popinsusui diti Habar dot Osonong .
52002005	Oilaan i' dokoyu dot a' i' iyahai nokoumbal do popimboros di pomolumbok nod ginawo ko' pinopimboros po di boros di pangalit no di katamahao' dahai . Om Kinorohingan no o sasi' diti .
52002006	A' i' iyahai tuminotos do mokimoroyo-royohon do tulun — dot iyokoyu tuu o mamarayou ko' tulun pod suwai .
52002007	Otopot nopo kopio om milo i' daa iyahai do mokianu dokoyu do nunu nopo , tu' rasul i' iyahai di Kristus . Nga' alamaya' i' o kowoyo-woyoo' dahai tontok di poinsugku' iyahai dokoyu , do miagal do tina' do momogompi' di tangaanak dau .
52002008	Om okon nopo ko' kosodia' no iyahai do papatahak dot id dokoyu di Habar dot Osonong do mantad id Kinorohingan , suwai ko' koposion piya dahai nga' patahakon i' dahai dokoyu tu' osisianan iyahai dokoyu .
52002009	Atantu' no dot osorou i' dokoyu i huyan dahai do tuminotos tomod do kuminaraja' . Om a' nopo iyahai otingkod do kuminaraja' do tadau om totuong , om a' i' iyahai nokoponusa' dot ongoiso' piya o tulun dot id pogialatan dokoyu do tontok di pinoposusui iyahai dot id dokoyu di Habar dot Osonong do mantad id Kinorohingan .
52002010	Kowoyo-woyoon nopo dahai om olidang i' om otopot , om aiso' o kasalaan dahai dot id dokoyu , i nongotumbayaan do Kristus . Om iyokoyu no om Kinorohingan o sasi' dahai .
52002011	Oilaan i' dokoyu do kowoyo-woyoo' nopo dahai dot id dokoyu om miagal no do kowoyo-woyoo' do tapa' dot id tangaanak dau .
52002012	Om minonosihat iyahai dokoyu om minongodsuur iyahai dokoyu om minonuhu' kopio iyahai dokoyu do momit do kowoyo-woyoo' do miagal diri om kohubayaan kou indo do Kinorohingan . Tu' nolohou kou nod Kinorohingan do kaanu'd bahagi' do hiri'd Pomorintaan dau om i kagayaan dau .
52002013	Om haro po o suwai do mominsuhu' dahai do mongunsikou dot id Kinorohingan . Iri nopo i kounsikahan dahai'ddi om i minokinongou kou om ruminamit kou di habar diri do tontok di nokosusui dahai iri dot id dokoyu , om rinamit dokoyu i habar diri do miagal do habar do mantad kopio id Kinorohingan om okon i' ko' habar do mantad id tulun . Om iyau no i maso do pakaraja' dot id suang do ginawo dokoyu , i nongotumbayaan do Kristus .
52002014	Iri nopo i nongoumbalan dokoyu'ddi oi tobpinai-tobpinai , om nongoumbalan no di piro-piro o sidang do Kinorohingan di hilo'd Yudia , i sidang di nasanganu do Kristus Yesus . Nokoumbal kou no do noinggorit di tulun do mantad id bansa' dokoyu , do miagal di noumbalan di sidang do Kinorohingan di hilo'd Yudia tu' noinggorit do tulun do Yohudi .
52002015	Iyolo' no i tulun di minamatai di Tuhan Yesus om i piro-piro nabi , om i minonginggorit dahai . Iyolo' nopo om sumaap do koinsanai'd tulun , om a' no kopio iyolo' kohubayaan do Kinorohingan .
52002016	Om mogodu nogi' daa iyolo' dahai do poposusui dot id tulun dit okon ko' Yohudi di habar di kapasi di bansa'ddi . Om iyo noddi i tulun do Yohudi dot a' otingkod-tingkod do minomoruhang di dusa diyolo' do gisom do nopongo o kogumuo'ddi , om norotuan noddi iyolo' do kototogod do Kinorohingan do baino' .
52002017	Nga' tontok di nokotongkiad iyahai do daamot , do mantad id dokoyu oi tobpinai-tobpinai — om tinan no dahai o nokotongkiad — nga' ginawo nopo dahai om a' i' nokotongkiad tu' langadon kopio iyahai dokoyu om tumotos iyahai do mokioongoi solowot kawagu dokoyu !
52002018	Om kosorou i' iyahai do mongoi ompuya' dokoyu ; om nokoumbal oku no daa iyoho' do mongoi do hino'd dokoyu dot insan ko' induwo'ddi nga' naantaban oku i' do Rogon .
52002019	Iyokoyu no o harapon dahai om i kataadan dahai . Tu' ondung orikot o maso do korikatan do Tuhan Yesus om kotimbaba' ngai' toko' dau , om iyokoyu no ot osiliu do kaandasan dahai .
52002020	Atantu' no dot iyokoyu no ot osiliu do kaandasan om kataadan dahai .
52003001	Om alaid noddi om kopurimanai no dahai dot a' no dahai opusus o ginawo dahai do langadon dokoyu . Om kosorou noddi dahai dot osonong nogi' dot iyahai-yahai piya o poundorong do hiti'd Atina ,
52003002	om suhuon nogindo dahai i Timotius do mongoi do hino'd dokoyu . Iyau nopo om susuhuon do Kinorohingan om koruhang dahai do popinsusui do Habar dot Osonong do pasal do Kristus . Koponuhuan nopo dahai di Timotius do mongoi do hino'd dokoyu om mongoi popokoris dokoyu om mongoi pongodsuur dokoyu do gumirot kopio o kotumbayaan dot id Kristus .
52003003	Om aiso' indo o tongoiso' piya dokoyu do koluhoi dot iti koinggoritan toko' o koluhoi . Iyokoyu nga' koilo i' do koinsanai di koinggoritan diri om id suang i' do korohian do Kinorohingan dot osiliu dot id dati' .
52003004	Nokoboros mantad no dahai di poinsugku' po iyahai dokoyu dot oinggorit toko' nondo , om iyokoyu nga' koilo i' do nangabayaan no iri .
52003005	Om orohian kopio oku do koilo do kinosuruton do kogiroto' do kotumbayaan dokoyu dot id Kristus , om iri noddi o kinoponuhuan ku di Timotius do mongoi do hino'd dokoyu . Om ooris oku dot aratu' kou dot id pamayayat do Rogon , om gisom dot aiso' nondo o kotutuk-tutukon di huyan dahai .
52003006	Nga' nokoguli' noddi i Timotius om nokosunud dau dahai o habar dit osonong kopio do pasal do kotumbayaan dokoyu dot id Kristus , om pasal do mogiinsian-sian kou . Om nokosunud nogi' dau dahai dot osonong kasai' o ginawo dokoyu do kosorou dahai , om mokisosolowot kou no daa dahai do miagal dahai tu' sisolowot no dokoyu .
52003007	Om mulong poddi dot id suang iyahai do mogisuayan o kosusaan om koinggoritan , oi tobpinai-tobpinai nga' oinsasamadan i' iyahai do nokorongou di habar dokoyu . Iri no i kotumbayaan dokoyu dot id Kristus o nokoinsasamod do ginawo dahai ,
52003008	gisom dot opurimanan noddi dahai do nokogirot kopio o ginawo dahai do nokorongou dot ogirot kasai' kou do poingiso' dot id Tuhan .
52003009	Agayo no kopio o kounsikahan dahai dot id toguang do Kinorohingan , dot i kataadan di nopurimanan dahai dot iyokoyu o kataadan , o kounsikahan dahai .
52003010	Sumambayang kasai' nopo iyahai do mikuwo'd aayi-ayi' o ginawo do tadau om totuong do mokianu dau , om kosolowot indo iyahai dokoyu , om oruhangan indo dahai o nunu nopo it apatut dot aanu dokoyu dot id suang do kotumbayaan dokoyu dot id Kristus .
52003011	Maha' daa om iwangan do Kinorohingan Tapa' toko' , om Tuhan toko' i Yesus , o ralan dahai do mongoi solowot dokoyu !
52003012	Om pokionuon ku no do poinggoyoon do Tuhan o kosianan dokoyu dot id pogialatan dokoyu , om oruhangan indo o kosianan dokoyu dot id koinsanai'd tulun om gisom do muhang-ruhang o kosianan dokoyu do miagal do kosianan dahai dot id dokoyu .
52003013	Om pogiroton indo do Tuhan o ginawo dokoyu , om olidang kou i' om aiso' o kasalaan dokoyu dot id toguang do Kinorohingan i Tapa' toko' , do tontok do korikatan di Yesus i Tuhan toko' , do miwoyo' do koinsanai di tulun di songonuon dau .
52004001	Om id tohuri nondo oi tobpinai-tobpinai , om poboroson dahai do noonuan no dahai iyokoyu dit omitanan dit osonong do pasal do kowoyo-woyoon do koposi-posion dokoyu di kohubayaan do Kinorohingan . Om otopot i' dot iyo'ddi o kowoyo-woyoon dokoyu . Nga' pokionuon po kopio dahai dokoyu do dinondo , dot id suang do kuasa'd Tuhan Yesus , om suhuon kopio dahai iyokoyu do momoruhang do koporuo' dokoyu do momonsoi do miagal diri .
52004002	Tu' nokoilo kou no di ponudukan di pinotuduk dahai dokoyu do mikuwo'd kuasa' do Tuhan Yesus .
52004003	Korohian nopod Kinorohingan om patahakon kopio dokoyu dot id dau o koposi-posion dokoyu om lumidang kou om minsodu' do koinsanai di wowonsoyon di kagait do tampahu' .
52004004	Om apatut do koilo o pointikid-tikid do kusai do kowoyo-woyoon dau dot id sawo dau , do tumanud di kohubayaan do Kinorohingan om kohubayaan do tulun .
52004005	Om kada' pomonsoi do nunu nopo do tumanud do korohian do don tinan dot id sawo nu , do miagal di wonsoyon di tulun dit a' kotutun do Kinorohingan .
52004006	Om kada' nod haro o tongosongulun piya do momonsoi'd sala' do miagal diri dot id tobpinai dau ko' monipu' po dau . Nokoinsan no kopio dahai iyokoyu do hukuman nondo do Tuhan o tulun do momonsoi do kasalaan do miagal diri .
52004007	Kinapamalahawan nopod Kinorohingan dati' om okon i' ko' momonsoi di kagait do tampahu' suwai ko' momonsoi di kohubayaan dau .
52004008	Tulun nopo dit a' rumamit diti ponudukan diti , om okon i' ko' tulun ot a' dau romiton suwai ko' Kinorohingan i' ot a' dau romiton , i papatahak do Rusod dau dit olidang dot id dokoyu .
52004009	Om a' no dahai minog do tulison dot id dokoyu ondung poingkuro kou dot osianan di tulun dit iso-iso' o kinotumbayaan , tu' notudukan kou nod Kinorohingan do mogiinsian-sian .
52004010	Om nowonsoi nogi' dokoyu o miagal diri dot id koinsanai di tulun dit iso-iso' o kinotumbayaan do pointongkop do Makidunia . Nga' pokionuon po kopio dahai , oi tobpinai-tobpinai , dot oruhangan o kosonongo' do kowoyo-woyoon dokoyu .
52004011	Om tumotos kou no dot a' minggangau , om a' mongoi hompit do hal do tulun do suwai . Mositi' no do kumaraja' kou do mogihum do kaakan-akanan dokoyu do miagal di pinonuhuan dahai dokoyu di gulu po .
52004012	Om ondung momonsoi kou do miagal diri , om a' kou nondo minog do sumondiu dot id isai nopo o tulun om iri piya'ndo i tulun dit a' otumbayaan do Kristus , nga' momusou i' dokoyu .
52004013	Oi tobpinai-tobpinai , orohian iyahai do koilo kopio kou do pasal di tulun di nangapatai ; om a' kou i' tumongob do miagal di tulun do suwai dit aiso' o pagandasan .
52004014	Otumbayaan toko' i' do napatai i Yesus om napasi kawagu iyau . Om iri no o kotumbaya-bayaan toko' do posion kawagu'd Kinorohingan o koinsanai di tulun di nangapatai di notumbayaan di Yesus , om kosugku' indo iyolo' di Yesus .
52004015	Iti no o ponudukan do Tuhan do potudukon dahai dokoyu do pasal diri . Tontok nopod korikatan do Tuhan Yesus , om iyati' nopo i songimpasi om a' toko' i' kopogulu di tulun di nangapatai no .
52004016	Om moro-boros nogindo i moloikat dit agayo kopio dot opuhod om pounion i torumpit do Kinorohingan do maan do popoilo . Om lumintuhun nogindo i Tuhan Yesus do mantad hilo'd surga , om poguluonon nondo do mamasi i tulun do Kristian di nangapatai no .
52004017	Om poinsawaton toko' nogindo iyati' i songimpasi do miwoyo' diyolo' do hilo'd haun , do mongoi solowot do Tuhan do hilo'd tawan . Om poinsugku' toko' nondod Tuhan do gisom do poingompus .
52004018	Iyo nopoddi , om pogiodsuur-suur kou no dot iti boros diti o pongodsuur .
52005001	Oi tobpinai-tobpinai , a' no iyahai minog do monulis dot id dokoyu do popoilo ondung soira' kopio dot angabayaan iti komoyon dahai'dti .
52005002	Tu' iyokoyu nga' koilo no kopio do Tadau nopo do korikatan do Tuhan om miagal di manakau di rumikot do dongotuong .
52005003	Soira' nopod moro-boros o tulun dot , “ Ongosimbayan ngai' i' om aiso' o koligagaanan , ” ka , nga' tontok nogiddi do sigog indo dot oontok iyolo' do kosusaan dot agayo , om aiso' no o tiso' piya do tulun do kopoggidu' . Tu' sigog i' dot ongosiliu ngai' iri , om a' i' daa insan-insanon do miagal di toruol di rumikot dot id tondu' dit a' no alaid dot osusu .
52005004	Nga' iyokoyu nopo om okon i' ko' poimpasi dot id suang dot otuong gisom dot otigawaan kou di tadau'ddi , do miagal do korikatan do manakau .
52005005	Iyokoyu ngai' nopo , oi tobpinai-tobpinai , om poimpasi i' dot id suang do tanawau om poinghompit kou no dot id tanawau dit anawau kopio , om poinghompit toko' no do poimpasi dot id suang do tanawau , om okon toko' no ko' id suang do totuong dit odondom .
52005006	Iyo nopoddi , om a' toko' no milo do modop nopo do miagal do tulun do suwai . Suwai ko' mositi' no do mumbangan-bangan toko' , om sumodia' kopio .
52005007	Tu' dongotuong nopo om modop o tulun , om dongotuong do magauk o tulun .
52005008	Nga' iyati' nopo om nokohompit no dot id tanawau dit anawau kopio . Iyo nopoddi , om mositi' no do sumodia' kopio toko' . Om mositi' no dot otumbayaan kasai' toko' do Tuhan om osianan do tulun do suwai do mikuwo'd mogondos kopio do posion toko' do Kinorohingan . Om iri no o rapo-rapo do mongintirung dati' do tontok di sumaap toko' do totuong .
52005009	Tu' okon i' ko' hukuman o kinopomilian do Kinorohingan dati' , suwai ko' posion dot i Tuhan toko' i Yesus Kristus o pamasi .
52005010	Napatai no iyau dot iyati' o kinapatayan om rumikot nopondo iyau kawagu — do poimpasi toko' po tuu ko' poimpatai po — om kosugku' toko' no dau .
52005011	Iyo nopoddi , om pogiodsuur-suur kou no , om pogitulung-tulung kou no do miagal di wonsoyon dokoyu do dinondo .
52005012	Oi tobpinai-tobpinai , pokionuon no kopio dahai do podulon dokoyu i tulun di kumaraja' dot id pogialatan dokoyu ; iyolo' i nongopili' do Tuhan do momoyo' dokoyu om monosihat dokoyu .
52005013	Om podulon no kopio dokoyu iyolo' do mikuwo'd osianan diyolo' dot i winonsoi diyolo' o kopomodulan . Om mogiuulud kasai' kou no .
52005014	Om pokionuon nogi' dahai , oi tobpinai-tobpinai , do poinsanon om nosihatan dokoyu i tulun dit akaul , om pogiroton no o ginawo di tulun di moddosi , om tulungon i tulun dit apatut do tulungon , om polonuton no o ginawo dot id koinsanai'd tulun .
52005015	Antaan-taan no kopio om aiso' i' o tulun do sumuli' do karaaton dot it araat o ponuli' . Om tumotos no do momonsoi kasai' dot osonong , dot id sompi' ko' iyokoyu ngai' om id koinsanai'd tulun .
52005016	Kongotood kou no kasai' ,
52005017	om sumambayang kasai' kou no .
52005018	Om mongunsikou kasai' kou no , do poingkuro nopo o koiyon-iyono' dokoyu , tu' iri no o korohian do Kinorohingan do wonsoyon dokoyu , i tulun di nokoiso' dot id Kristus Yesus .
52005019	Om kada' dokoyu antabai o Rusod do Kinorohingan .
52005020	Om kada' dokoyu pagaan-gaano' i boros di mantad id Rusod do Kinorohingan .
52005021	Om toinuon ngai' no dokoyu o nunu nopo , om tonudon no kopio dokoyu it osonong .
52005022	Om tongkiad kou no do mantad id koinsanai dit angaraat .
52005023	Om Kinorohingan no o manahak dati' do kosimbayanan do ginawo . Om posiliu kopio dokoyu do tulun di pointahak kopio dot id Kinorohingan o koposi-posion . Om ogompi' kou i' kopio do Kinorohingan , tu' rusod om ginawo om tinan dokoyu nga' ogompi' i' dau do gisom dot aiso' o bohiton do gisom do korikatan kawagu do Tuhan toko' , i Yesus Kristus .
52005024	Kinorohingan nopo i minomolohou dokoyu , om otorodok i' do momonsoi do koinsanai'ddi .
52005025	Om sambayangan no iyahai dokoyu , oi tobpinai-tobpinai .
52005026	Mogitatabi' ngai' kou no do mikuwo'd osuwau do miagal do tulun do Kristian di mogiobpinai .
52005027	Om pokionuon ku no kopio dokoyu dot id suang do kuasa'd Tuhan , do basaon dokoyu iti surat diti dot id koinsanai'd tulun dit iso-iso' o kinotumbayaan .
52005028	Om pokionuon ku no i Tuhan toko' i Yesus Kristus , do mamarakat dokoyu .
53001001	Oi tobpinai-tobpinai , i sidang do hilo'd Tosolunika , i nosiliu do tulun do songonuon do Kinorohingan , i Tapa' toko' om songonuon di Tuhan Yesus Kristus . Mogondos iyahai , iyoho' i Paulus om i Silas om i Timotius ,
53001002	dot onuan kou do Kinorohingan Tapa' om Tuhan Yesus Kristus do barakat om kosimbayanan do ginawo .
53001003	Oi tobpinai-tobpinai , apatut no do mongunsikou kasai' iyahai dot id Kinorohingan dot iyokoyu o kopongunsikahan . Om atantu' nod apatut i' do miagal diri o wonsoyon dahai tu' murut-surut i' o kotumbayaan dokoyu dot id Kristus , om muhang-ruhang o kosianan dokoyu dot id tulun do suwai .
53001004	Om iri no o koposusuyan dahai do pasal dokoyu dot id pointikid-tikid do sidang do Kinorohingan dit oongoi dahai koolimbuha' . Om oondos tomod iyahai do popinsusui do kogiroto' do kotumbayaan dokoyu dot id Kristus dot id suang kou piya do koinggoritan om koudipanan .
53001005	Om iti noddi o popointalang dot otulid o pomumutus do Kinorohingan ; tu' noinggorit kou no dot i Pomorintaan do Kinorohingan o kinoinggoritan dokoyu . Om iri noddi o kinoposorupayan dokoyu do sumuang di Pomorintaan diri ,
53001006	om wonsoyon indo do Kinorohingan it otulid . Om sulian dau do koinggoritan i tulun di minonginggorit dokoyu .
53001007	Om iyokoyu it oinggorit do baino' — om iyahai nogi' — nga' onuan indo do Kinorohingan do kosimbayanan do tontok di tadau'd kolintuhunan do Tuhan Yesus do mantad hilo'd surga do miwoyo' di moloikat dau dit ongokoris ,
53001008	om mitonggoi do tapui di molob-ngolob . Om rumikot iyau do mongoi pomohukum di tulun dit a' mamadul do Kinorohingan , om it a' tumanud di Habar dot Osonong do pasal do Tuhan toko' i Yesus , dot id suang do koposi-posion diyolo' .
53001009	Om hukuman nogindo i tulun diri do koinggoritan dit aiso' o kopupuson , om potongkiadon do mantad id Tuhan om mantad id kuasa' dau dit agayo kopio ;
53001010	do tontok di tadau di rumikot iyau do poinggoyoon do tulun di songonuon dau om pusohon do koinsanai di tulun di nongotumbayaan . Om iyokoyu nga' hino indo do poingamung di tulun di songonuon do Kinorohingan diri , tu' notumbayaan kou i' di habar di pinosusui dahai dot id dokoyu .
53001011	Om iri noddi ot a' dahai kotingkadan do sumambayang do bagi' dokoyu . Om sumambayang iyahai om posorupayon kou indo do Kinorohingan do momonsoi di korohian dau dot id suang do koposi-posion dokoyu , tu' iri no o kinapamalahawan do Kinorohingan dokoyu . Om Kinorohingan no o mamayaan di korohian dokoyu do momonsoi dit osonong do mikuwo'd kuasa' dau , om iyau o momongo do koinsanai do karaja' di wonsoyon dokoyu , tu' notumbayaan kou i' di Kristus .
53001012	Om iyo noddi do koinggayo dokoyu i Yesus i Tuhan toko' , om iyokoyu nga' poinggoyoon indo di Yesus tu' osonong i' o Kinorohingan toko' om i Tuhan Yesus Kristus .
53002001	Om pasal no di korikatan do Tuhan toko' i Yesus Kristus , om i pasal do koponimungan do Tuhan dati' do posugkuon dau om iti no o posunudon kopio ku dokoyu .
53002002	Kada' kou koruhai kopio dot oborulong ko' tumangkabo do haro piya o habar do norikot no o tadau do korikatan kawagu do Tuhan Yesus . Tu' iri nopo doti' om pinoboros mantad do tulun di nakaanu do toilaan do pasal diri ko' mantad po dot id ponudukan , ko' haro doti' o mimboros do nokoumbal iyahai do minonulis do miagal diri dot id iso' di surat dahai .
53002003	Nga' poingkuro piya nga' kada' kou no pokitipu' do tulun . Tu' a' po orikot o Tadau'ddi dot a' po ongosiliu ngai' o miagal diti : Ogumu' nondo o tulun do magada' di kinotumbayaan , om sumaap do Kristus ; om mintalang nondo i Tulun dot Araat , i natantu' mantad do posuangon dot id naraka .
53002004	Om sumaap nondo iyau om minggayo-gayo dot id pogialatan do koinsanai di tukuon do tulun , ko' i ponokokinorohingan di sorohon do tulun do Kinorohingan kopio . Om miyon nondo iyau do hiri'd Walai'd Sasambayangan dot Agayo , om popimboros dot iyau no i Kinorohingan kopio .
53002005	Sorohon no dokoyu do koinsanai'ddi om nokoboros ku no mantad dot id dokoyu di poinsugku' oku po dokoyu .
53002006	Om oilaan i' dokoyu i mangantob diri dot osiliu do dinondo . Nga' mintalang nondo i Tulun dit Araat diri dot orikot i maso di natantu' mantad do Kinorohingan .
53002007	Tu' iri nopo i kuasa' di momonsoi di karaaton diri om nokotimpuun nod kumaraja' nga' poillisok-lisok , nga' pusus-pususon po . Ondung oidu' i kopusus diri ,
53002008	om okito nogindo kopio i Tulun dit Araat . Om soira' nopondo do korikot o Tuhan Yesus om patayon nondo dau di pinuhobo di mantad id kabang dau i Tulun dit Araat diri , om patayon dau iyau di tulinau , i tanda' do poirapou iyau .
53002009	Rumikot nondo i Tulun dot Araat diri do mitonggoi di kuasa' dot agayo do mantad id Rogon . Om mingwonsoi nondo iyau do mogisuayan o koimayaan om i kosuayan kopio di poimponu' do poninipu' .
53002010	Om mamakai nondo iyau di toilaan dot araat do pamalid di tulun di kumaa dot id kapatayon . Patayon nondo iyolo' tu' mada' i' iyolo' om a' iyolo' orohian di habar dit otopot do mantad id Kinorohingan , i milo daa do mamasi diyolo' .
53002011	Om iri noddi o kinoporikatan do Kinorohingan dot id diyolo' di kuasa' di mamalid , gisom do monongkuyaan nogiddi iyolo' dit a' otopot .
53002012	Kootuson nopoddi om hukuman ngai' nondo i tulun dit orohian do momonsoi'd dusa om it a' otumbayaan dit otopot .
53002013	Oi tobpinai-tobpinai di kosianan do Tuhan ! Apatut i' do mongunsikou kasai' iyahai dot id Kinorohingan dot iyokoyu o kopongunsikahan , tu' mantad po di timpuun i' om nopili' mantad kou no do Kinorohingan do maan dau posio' . Om kinosili-silihan nopo do miagal diri om iri i winonsoi di Rusod do Kinorohingan dot id dokoyu do poposiliu dokoyu do tulun dit olidang om i songonuon do Kinorohingan ; om iri kotumbayaan dokoyu di habar dot otopot do mantad id Kinorohingan .
53002014	Om iri no o kinapamalahawan do Kinorohingan dokoyu dot i Habar dot Osonong di pinosusui dahai dot id dokoyu o pinawayaan dau do minomolohou . Linohou kou pogi' do Kinorohingan nga' orohian iyau do kaanu kou iyokoyu di kagayaan di Tuhan toko' i Yesus Kristus .
53002015	Iyo nopoddi , oi tobpinai-tobpinai , om gumirot kou no kopio om kada' dokoyu ilihai i ponudukan di nongkotuduk dahai dokoyu , i ponudukan dit iyahai kopio o pinopoboros dot id dokoyu , ko' iri po i ponudukan di tinulis dahai .
53002016	Om pokionuon ku no do Tuhan toko' i Yesus Kristus om Kinorohingan , i Tapa' toko' , do monginsasamod om popokoris do ginawo dokoyu , om milo kou i' do momonsoi om popinsusui dit osonong . Tu' osianan i' o Kinorohingan dati' , om iri i' i kosonongo' dau o papalanut kasai' do ginawo toko' , om mogondos toko' indo dit ongosonong .
53002017	
53003001	Id tohuri nondo oi tobpinai-tobpinai , om pokionuon dahai do sumambayang kou do bagi' dahai . Sumambayang kou no om oruhai id kotongkop i habar do mantad id Tuhan , om aramit iri kosonong-sonong do miagal di nosiliu dot id dokoyu di gulu po .
53003002	Om sumambayang kou no om poiduwon i' iyahai do Kinorohingan do mantad id tulun dit angaraat om it ongorongit . Tu' a' i' oinsanan no o tulun do monongkuyaan di habar do mantad id Tuhan diri .
53003003	Nga' otorodok i' o Tuhan . Om pokorison kou indo dau om intirungan kou do mantad id di Yaraat .
53003004	Om monongkuyaan i' kopio iyahai do Tuhan do pasal di wonsoyon dokoyu , do masaan i' dokoyu do momonsoi di pinonuhuan dahai dokoyu om tumilombus kou do momonsoi'ddi .
53003005	Om pokionuon ku no o Tuhan do monuduk dokoyu ; om kosuhut kou indo kopio dot osianan o Kinorohingan dokoyu om manahak dokoyu o Kristus do kolonuton do ginawo .
53003006	Oi tobpinai-tobpinai , suhuon ku iyokoyu do mikuwo'd kuasa' do Tuhan Yesus Kristus do minsodu' kou do mantad id koinsanai di tulun dit angakaul om it a' tumanud di ponudukan di pinotuduk dahai diyolo' .
53003007	Tu' koilo kou i' do mositi' no do momit kou dahai .
53003008	Iyahai nopo om a' i' akaul do tontok di poinsugku' iyahai dokoyu . A' i' iyahai minangakan do taakanon do wokon dit a' dahai binayaran . Om a' i' iyahai tumingkod do kumaraja' do tadau om totuong do gisom do kototos tomod iyahai do kumaraja' , om a' i' iyahai koponusa' dot isai nopo dot id pogialatan dokoyu .
53003009	Om okon i' ko' aiso' o kosorupayan dahai do mokitulung dokoyu do kinapamansayan dahai do miagal diri , suwai ko' kinapamansayan nopo dahai do miagal diri om orohian iyahai do sumiliu iyahai dot usuyan dokoyu dit osonong .
53003010	Tontok di poinsugku' po iyahai dokoyu , om minanahak iyahai dot oturan do poingkaa , “ Tulun nopo dit akaul om a' no koino-ino do makan , ” ka .
53003011	Kinapamarasan nopo dahai do miagal diri nga' nokorongou iyahai do haro o tulun dot id pogialatan dokoyu dit angakaul . Aiso' i' o wonsoyon diyolo' do suwai ko' mongoi pamagangau do karaja' do tulun do suwai .
53003012	Om id suang no do kuasa' do Tuhan Yesus Kristus do suhuon dahai om poinsanon dahai o tulun do miagal diri do kumaraja' kosonong-sonong om mimpori-pori do mogihum do diyolo'd kaakan-akanan .
53003013	Nga' iyokoyu nopo om kada' kou kapaasai do momonsoi dit ongosonong .
53003014	Haro i' dotindo o tulun do koimbagu dot a' tumanud di pinoboros dahai dot id suang do surat diti . Nga' antaan-taan no dokoyu o tulun do miagal diri , om kada' kou ongoi ponokiambalut dau om ointingayam i' iyau .
53003015	Nga' kada' indo dokoyu iyau poiyoo' do miagal do pisangod ; suwai ko' nosihatan nopo dokoyu iyau do miagal do tobpinai dokoyu .
53003016	Tuhan no o tadon do kosimbayanan do ginawo toko' . Om pokionuon ku no iyau do manahak kasai' dokoyu do kosimbayanan do ginawo dot id suang do nunu nopo . Om Tuhan no o moyo-woyo' ngai' dokoyu , oi tobpinai-tobpinai .
53003017	Tabi' do mantad id doho' , i Paulus . Iyoho' no kopio o monulis do bohogian diti . Om iyo nodti o pananain ku do koinsanai'd surat ku .
53003018	Om pokionuon ku no o Tuhan toko' i Yesus Kristus do mamarakat ngai' dokoyu , oi tobpinai-tobpinai .
54001001	Oi Timotius , i tanak kopio ku dot id suang do Tuhan ! Iti nopo surat diti om mantad id doho' , i Paulus , i nosiliu do rasul di Kristus Yesus , do tuminanud di pinonuhuan do Kinorohingan , i Gampamasi dati' , om tuminanud di pinonuhuan di Kristus Yesus , i pagandasan toko' . Pokionuon ku no dot onuan ko'd Kinorohingan Tapa' om i Kristus Yesus , i Tuhan toko' , do barakat , om kosianan , om kosimbayanan do ginawo .
54001002	
54001003	Orohian oku do mundorong ko nopo do hilo'd Iposus do miagal di pinoboros ku diya' do tontok di minongoi oku do hilo'd Makidunia . Tu' haro o piro-piro tulun di popintuduk do ponudukan dit a' otopot do hilo'd Iposus . Om mositi' no do tingkodon nu iyolo' do popintuduk diri .
54001004	Om sunudan no iyolo' do magada' di totongonon om i susui-susui do pasal do sinolusukan dit a' opupus-pupusan . Iri ngai' nopoddi om popoimbulai nod pogitatagadan , om a' i' popoburu' di natantu' mantad do Kinorohingan do wonsoyon dau . Tu' osuhutan nopo i natantu' mantad do Kinorohingan do wonsoyon dau'ddi om otumbayaan toko' dau .
54001005	Koponosihatan ku nopodti nga' orohian oku do kaanu o tulun do ginawo dit olidang , om kopurimanan do ginawo dit osonong , om kotumbayaan dot ogirot dot id Tuhan , om milo indo iyolo' do mogiinsian-sian do sompi' ko' iyolo' ngai' .
54001006	Haro no o piro-piro tulun dit a' iyo'ddi o kowoyo-woyoon , om napalid iyolo' dot id pogisosongkiwalan dit aiso' o kotutuk-tutukon .
54001007	Om orohian daa iyolo' do sumiliu'd guru do Tourat , nga' a' i' iyolo' kosuhut di boros di popimboroson diyolo' , om a' kosuhut di pokotopoton kopio diyolo' .
54001008	Oilaan toko' i' dot osonong i Tourat , ondung koontok o panananud diri .
54001009	Om mositi' no do sorohon dot iri nopo toturan om okon i' ko' i tulun dot osonong o kinapamansayan , suwai ko' i tulun di tumolibamban do toturan , om i tulun dot araat , om i tulun dit a' otumbayaan do Kinorohingan , om i tulun di momonsoi'd dusa , om i tulun dot aiso' o tugama' ; om i tulun di dom pomogunan o kowoyo-woyoon , om i tulun di mamatai do tina' om tapa' dau , om koinsanai'd tulun di gampamatai ,
54001010	om i tulun di magampahu' , om i magampahu' dot oiyo ko' kusai , om i mononggoi'd tulun dot araat o kapananggayan , om i goudut ; om i mingudut do tontok do sumiliu'd sasi' ; om isai nopo i mingwonsoi dit a' miontok do ponudukan dit otopot .
54001011	Om iri nopo i ponudukan dot otopot diri om id suang di Habar dot Osonong , i mantad id Kinorohingan di kikagayaan om it apatut do royohon .
54001012	Mongunsikou oku no di Kristus Yesus , i Tuhan toko' . Iyau no i minanahak doho' do kokorisan do momonsoi'd karaja' dau , om pinosorupai oku dau do momonsoi do karaja'dti ,
54001013	do mulong piya do minongindaraat om minonginggorit oku , om minomohingi-hingi oku dau di gulu po . Nga' ninsianan oku id Kinorohingan , tu' tontok nopoddi om a' oku po nokotutun om a' oku notumbayaan di Yesus Kristus , om a' oku iddi kosuhut di pingwonsoyon ku .
54001014	Nga' tinuntugan oku i' di Tuhan do kosianan dau dit agayo kopio . Om nonuan oku dau do ginawo di milo dot otumbayaan dau om osianan do koinsanai'd tulun . Om pinatahak i' dot id dati' ngai' i komiloo' diri , iyati' i nokoiso' no dot id Kristus Yesus .
54001015	Otopot i' kopio o boros diti — om ka pogi' dot apatut do romiton om ponongkuyaanan kopio — , “ Ruminikot i Kristus Yesus do hiti'd pomogunan do mongoi pamasi di tulun di kidusa , ” ka . Om iyoho' no i tulun di kidusa dit araat no kopio .
54001016	Nga' iri nogi' o kinoponginsianan do Kinorohingan doho' , om milo i' do Kristus Yesus do pointalangon kopio i kolonuto' do ginawo dau dot id doho' , iyoho' i tulun dit agayo kopio o dusa . Om iti no ot osiliu dot iso' o poiyaan dot id koinsanai'd tulun dit otumbayaan dau do koimbagu om i kaanu do koposion dit otopot kopio om i poingompus .
54001017	Om apatut no do suahon om royohon kasai' o Kinorohingan , i Raja' do gisom do poingompus , tu' iyau nopo om aiso' i' o kopupuson , om a' okito om iso-iso' ! Amin .
54001018	Oi Timotius , i tanak ku ! Patahakon ku nopo dot id diya' iti karaja' diti , do tumanud di boros do Kinorohingan di pinolombus di piro-piro nabi dot id suang do sidang do pasal diya' . Om iri no i boros diri o sumiliu'd rapo-rapo nu do tontok do sumaap ko dot id suang di pisaapan dit osonong .
54001019	Igitan no kopio i kotumbayaan nu dit otopot do mikuwo'd osonong o kopurimanan do ginawo . Haro i' o tulun dit a' mamadul do kopurimanan do ginawo diyolo' , om gowoi poddi om naraag o kotumbayaan diyolo' .
54001020	Id pogialatan nopo diyolo' om i Himonius om i Aliksandor . Iti nopo duwo o tulun diti om nohukuman ku no , do pinomohukum ku nopo om pinatahak ku iyolo' dot id Rogon , om minsingilo indo iyolo' do tumingkod do mongindaraat do Kinorohingan .
54002001	Id gulu nopo kopio , om pokionuon ku kopio do sumambayang kou do bagi'd tulun do suwai , om sumambayang kou do mokianu kopio do mikuwo'd mongunsikou dot id Kinorohingan , do koinsanai'd tulun o sambayangan ;
54002002	om sambayangan ngai' i raja' om koinsanai'd tulun di momorinta' . Om pokionuon no dokoyu dot osimbayan toko' do momogun-mogun om momusou toko' do Kinorohingan om osonong o kowoyo-woyoon toko' .
54002003	Iri no it osonong om i kohubayaan do Kinorohingan , i Gampamasi dati' .
54002004	Korohian nopo dau om apasi ngai' o tulun om kongoilo iyolo' dit otopot .
54002005	Tu' iso' noo o Kinorohingan , om iso-iso' i momialatan do Kinorohingan om tulun , iri no i Kristus Yesus .
54002006	Iyau no i pinapatahak do tinan dau do popoidu' do koinsanai'd tulun do mantad id toinsanan do dusa diyolo' . Om iri no o kointalangan kopio do pinointalang do Kinorohingan dot orohian iyau do mamasi do koinsanai'd tulun do tontok di maso di natantu' mantad .
54002007	Om iri no o kinoponuhuan dau doho' do kumaa do hilo'd tulun dit okon ko' Yohudi do mongoi poposusui di habar do pasal do kotumbayaan dit otopot . Iti nopo poboroson ku'dti om otopot i' , om a' oku i' mongudut .
54002008	Om pokionuon ku no do sumambayang o tongokusai do hinonggo nopo do mikuwo'd olidang o ginawo , om a' tumogod om a' mogisosongkiwal .
54002009	Om tongoondu' nga' pokosuhat-suhatanon nopo o pomolumis do tinan om mamakai do pakayan dit osonong om it apatut . Om a' i' posuwayon kopio o ponunudai do tobuk do gisom dot a' osonong dot okito , om a' manampakai do tamas ko' mutiara' do maan do pongillumis , om a' manampakai do pakayan dit adalaan kopio kamahal .
54002010	Suwai ko' , osonong nogi' do lumison o tinan dot i wowonsoyon dot osonong o pongillumis , do miagal dit apatut do wonsoyon do tondu' dit otorodok do sumambayang dot id Kinorohingan .
54002011	Tongoondu' nopo om mositi' no do mihuboyo-boyo' do tontok di minsingilo om a' apatut do minghiyo .
54002012	Om a' oku i' pabanar do tongoondu' do monuduk ko' momohuruan po do tongokusai ; iyolo' nopo om mositi' no dot a' nopo mimboros .
54002013	Tu' iri nopo gulu wonsoyo' om i Adam i' , om wonsoyo' nogiddi i Hawa .
54002014	Om okon i' ko' i Adam o notipu' , suwai ko' i tondu' , om gowoi poddi om nokotolibamban iyau di pinonuhuan do Kinorohingan .
54002015	Nga' iyo piya'ddi , nga' apasi indo o tongoondu' dot i mogkosusu o kapasi-pasi , ondung osiriba' no o ginawo dau do monongkuyaan kasai' do Kristus , om osianan kasai' do tulun do suwai om patahakon dau dot id Kinorohingan o koposi-posion dau .
54003001	Otopot i' kopio iti boros do poingkaa , “ Iri nopo tulun dit orohian do sumiliu'd boyoon do sidang , om orohian no do karaja' dit osonong kopio , ” ka .
54003002	Iri nopo tulun di sumiliu'd boyoon do sidang om mositi' no do tulun dit aiso' o kabara-barasan , om iso' noo o sawo , om kopusus do korohian do tinan dau , om milo'd momusorou , om osinondot o kowoyo-woyoon ; om orohian do papasalakoi do tulun dot id walai dau , om milo'd monuduk do tulun ;
54003003	om okon i' ko' i tulun di magagauk , ko' iri po i monokisongkiwal nopo , suwai ko' mositi' no do tulun iyau dit alamaya' o kowoyo-woyoo' om orohian do monokiulud , om a' i' iyau koino-ino dot adalaan do rumohian do tusin .
54003004	Om mositi' no do milo iyau do mongulud kosonong-sonong di sompiiyon dau , om monuduk do tangaanak dau do mumboyo' om momusou dau .
54003005	Tu' ondung a' o tulun milo do mongulud do dau'd sompiiyon , om poingkuro daa'ndo iyau do milo do mongulud do sidang do Kinorohingan ?
54003006	Tulun nopo di silihon do boyoon do sidang om a' i' koino-ino do tulun di wagu po kosiliu'd Kristian , tu' minggayo-gayo dotindo iyau , om apapalan nondo do miagal di Rogon di gulu po .
54003007	Om mositi' no do tulun iyau di pusohon do tulun dit id soliwan piya do sidang ; tu' ondung amu' , nga' indaraaton indo iyau'd tulun , om gisom do kosulung iyau do lawa'd Rogon .
54003008	Om iri tulun do silihon do palayan dot id sidang nga' mositi' nogi' do tulun dit osonong om it otulid o ginawo ; om a' adalaan do rumohian do tusin om a' orohian do mindala' do monginum do waig dot anggur .
54003009	Om mositi' no do gumirot kopio iyolo' do mikuwo'd osonong o kopurimanan do ginawo dot id ponudukan di ponongkuyaanan do dong Kristian di nokointalang do Kinorohingan .
54003010	Mositi' no do toinuon po mantad iyolo' , om kointalang pondo dot aiso' o kabara-barasan diyolo' , om milo nogindo iyolo' do silihon do palayan dot id sidang .
54003011	Om sawo diyolo' nga' mositi' no do tulun dit osonong , om okon i' ko' it orohian do mimboros do kowoyo-woyoo' do tulun do suwai . Om mositi' no do koporinta' iyolo' do ginawo diyolo' , om otulid o wonsoyon dot id suang do nunu nopo .
54003012	Om tulun nopo di palayan dot id sidang om mositi' no dot iso' noo o sawo . Om mositi' no do milo iyau do mongulud kosonong-sonong di tangaanak om i sompiiyon dau .
54003013	Iri nopo tulun dit osonong o pomomonsoi di karaja' diyolo' dot id sidang , om pusohon indo om muhang-ruhang o kasangango' do popinsusui di kotumbayaan dau dot id Kristus .
54003014	Mogondos oku nopo do koongoi oku do hino'd diya' dot oruhai . Nga' iyo piya'ddi , nga' tulison kasai' ku po iti surat dot id diya' ,
54003015	tu' alaid oku nopod koongoi , om koilo mantad ko po do kowoyo-woyoo' do koposi-posion toko' dot id suang do sompiiyon do Kinorohingan , iri no i sidang do Kinorohingan di poimpasi . Om iti no sidang o miagal do torigi do papapanggor om i momogompi' kopio di ponudukan dot otopot do mantad id Kinorohingan .
54003016	Aiso' no o songulun piya do milo'd mogolim do kogoyoo' do tonsi do ponudukan diti tugama' toko' do poingkaa : Minintalang iyau dot id koinsanai'd tulun , om pinokotopot iyau di Rusod do Kinorohingan , om nokito iyau do moloikat . Pinopinsusui dot id koinsanai'd bansa' o habar do pasal dau , om kinotumbayaan iyau do tulun do pointongkop do hiti'd pomogunan , om pinoinsawat iyau do hilo'd surga .
54004001	Om oingod no kopio i pinoboros di Rusod do Kinorohingan , do koimbagu nopondo om haro nondo o piro-piro tulun do magada' di kinotumbayaan diyolo' , om mogolim iyolo' do Kristus . Om mumboyo' nogindo iyolo' di rusod di mamalid om tumanud do ponudukan di rusod dot araat ,
54004002	i popinsusuyon do tulun di goudut om i minsorupai-rupai no toomod . Om a' no kotutun dit araat ko' it osonong o kopurimanan do ginawo do tulun do miagal diri .
54004003	Monuduk iyolo'd tulun dot a' koino-ino do kumawin om a' koino-ino do mangakan do piro-piro o taakanon di natantu' mantad . Nga' kinapamansayan nopod Kinorohingan do taakanon om maan nogid kanon di tulun di notumbayaan do Kristus om i nokoilo kopio di ponudukan dot otopot do mantad id Kinorohingan , do kopongunsikou iyolo'd Kinorohingan diri .
54004004	Koinsanai di winonsoi do Kinorohingan om ongosonong ngai' i' om aiso' i' o tiso' po do pokososomuon ondung rinamit no do mikuwo'd ounsikou dot id Kinorohingan .
54004005	Tu' iri no i barakat do mantad id Kinorohingan om i sambayang o pokolidang di taakanon diri .
54004006	Ondung potudukon ngai' nu'ri dot id tulun dit oiyo dot iso-iso' o kinotumbayaan , om osiliu ko no do susuhuon do Kristus Yesus dit osonong . Om ponuon kasai' no o ginawo nu do boros do Kinorohingan di kotumbayaan toko' , om ponuon do koinsanai di ponudukan dit otopot , i tinanud nu do solinaid diti .
54004007	Insodu' no do mantad id koinsanai di totongonon dit a' momusou'd Kinorohingan , tu' aiso' i' o guna'ddi . Nga' mintingubas nogi' do sumambayang .
54004008	Sasais nopod tinan om a' i' kosongkuro no o guna' , nga' sasais nopo di don rusod om kiguna' ngai' i' , tu' iri nopo om kibatos do manahak do koposion do dinondo om koposion do koimbagu .
54004009	Om otopot i' kopio iri om apatut do romiton om ponongkuyaan kopio .
54004010	Om iri no o kopinghuyanan om katatasan toko' do kumaraja' , tu' mogondos toko' i' kopio do Kinorohingan di poimpasi ; om iyau no o Gampamasi do koinsanai'd tulun , om okon-okon po om i tulun dit otumbayaan .
54004011	Potudukon ngai' nori , om suhuon ngai' no o tulun do tumanud diri .
54004012	Kada' pologoso' do haro o tongoiso' pod tulun do popoinsiriba-riba' diya' dot ino tomulok ko po o kopoinsiriba-ribaan . Nga' sumiliu no do poiyaan dit osonong , dot omitanan di tulun di nongotumbayaan , dot id suang do koboro-boroso' nu om kowoyo-woyoon nu , om id suang do kosianan nu do koinsanai'd tulun om id suang do kotumbayaan nu dot id di Yesus Kristus , om id suang do koposi-posion nu dit olidang .
54004013	Om daamot nopo dot a' oku po korikot , om mositi' no do pakayon nu o maso om koporuo' nu do mambasa'd Buuk do Kinorohingan do parangahan do koinsanai'd tulun , om mongodsuur om monuduk diyolo' .
54004014	Kada' popioling-olingo' do mamakai i nipuhawang do mantad id Rusod do Kinorohingan , i nakatahak dot id diya' do tontok di sinukabayan ko di piro-piro o boyoon do sidang , om di pinolombus di piro-piro o nabi i bilin do Kinorohingan do pasal diya' .
54004015	Koiso-isoon no kopio o ginawo do momonsoi ngai'ddi om okito ngai' indo'd tulun o kouruton nu .
54004016	Antaan-taan no o kowoyo-woyoon nu om ponudukan nu . Om tumorodok no kopio do momonsoi ngai'ddi , om apasi nu indo o diya'd tinan om apasi i tulun di korongou diya' .
54005001	Kada' togodo' i tulun dit otuo ko' iya' , suwai ko' angatan nogi' iyau do mokinongou'd boros nu dot iyo ko' tapa' nu iyau . Om iyoon nod tobpinai nu i kusai dit ongomulok po ,
54005002	om iyoon nopo do tina' i tongoondu' di molohing no . Om i tongoondu' dit ongomulok po nga' iyoon nopo do tobpinai nu'd tondu' , do mikuwo'd osonong om olidang o kowoyo-woyoon nu dot id diyolo' .
54005003	Pusohon no i tongoondu' do nopuadan dit obulun-bulun kopio .
54005004	Nga' ondung haro o tangaanak ko' i monongodu' do tondu' di nopuadan diri , om iyolo' no it apatut kopio do poguluonon do popopuriman dot apatut iyolo' do momogompi' dit id suang do sompiiyon diyolo' , om iyolo' it apatut do monomuli' do kosianan di molohing om i todu' diyolo'ddi . Tu' iri no o korohian do Kinorohingan .
54005005	Iri nopo tondu' do nopuadan dit otopot kopio dot obulun-bulun , om it aiso' kopio o tulun do suwai do momogompi' dau , om i mogondos pod Kinorohingan , om monongodou nopo om mogkosuaban iyau do sumambayang dot id Kinorohingan do mokitulung dau .
54005006	Nga' iri nopo tondu' do nopuadan dit orohian nod minsimbayan , om napatai no do mulong piya daa do poimpasi iyau .
54005007	Om polombuson no dot id diyolo' iti ponudukan diti , om aiso' indo o bohiton do koposi-posion diyolo' .
54005008	Nga' ondung haro o tulun dit a' momogompi' di tobpinai dau , om okon-okon po om i dau'd sompiiyon , om mogolim no o tulun diri di kotumbayaan dau ; om araat po iyau ko' i tulun dit a' notumbayaan .
54005009	Iri no i tongoondu' do nopuadan di miagal diti o kowoyo-woyoo' o koino-ino do potulison o ngaran do hiri'd potutulisan do ngaran do tongoondu' di nopuadan : it a' osiriba' ko' onom nohopod o toun , om it insan noo kakawin di gulu po ,
54005010	om it abantug do mingwonsoi dit osonong , do miagal ko' : osonong o pinomogompi' dau di tangaanak dau do gisom do nakagayo iyolo' , om papasalakoi iyau do sompogunan do hiri'd walai dau , om mogobi-obi' iyau di tulun dot oiyo dot iso-iso' o kinotumbayaan , om monulung iyau di tulun dot osusa' , om iso - iso' kopio o ginawo dau do momonsoi do koinsanai'd nunu nopo it osonong .
54005011	Kada' potuliso' o ngaran di tongoondu' do nopuadan dit ongomulok po . Tu' ondung a' diyolo' opusus o korohian do tinan diyolo' , om mokikawin indo iyolo' kawagu , om tumongkiad nondo iyolo' do Kristus .
54005012	Om kasala' nondo iyolo' tu' a' i' diyolo' sulungon i batos diyolo' dot id Kristus di timpuun i' .
54005013	Om kawagu po nga' magayi' no iyolo'd maso do mongoi pinsongkoduwo dot id dombokon . Om iri no it araat ko' iri , om i mintingubas iyolo' do mongindaraat do ngaran do tulun do suwai om orohian do mongoi hompit do hal do tulun do suwai om mimboros dit a' apatut do pimboroson .
54005014	Om iri no o kabarasan ku dot orohian oku nogi' do kakawin kawagu i tongoondu' do nopuadan dit ongomulok po , om kianak indo iyolo' om kopomogompi' iyolo' di sompiiyon diyolo' , om aiso' indo o paantakan di piro-piro o pisangod toko' do mongindaraat do ngaran toko' .
54005015	Tu' haro i' o piro-piro tongoondu' di nopuadan do napalid tu' tuminanud iyolo' di rusod dot araat .
54005016	Nga' ondung haro o tondu' di Kristian , do haro o tondu' di nopuadan dot id sompiiyon dau , om mositi' no do tulungon dau i tondu' di nopuadan diri ; om a' i' apatut do pologoson dot i sidang o momogompi' dau . Om koponulung indo i sidang di tongoondu' do nopuadan dit aiso' kopio o tobpinai .
54005017	Iri nopo boyoon do sidang dit osonong o pomomonsoi di karaja' dau , om apatut i' dot onuan do gadsi' dot induwo kogumu' ko' i natantu' mantad , om okon-okon pondo om i tulun dit aparu' do monusui do boros do Tuhan om aparu' do monuduk .
54005018	Tu' nokotulis no dot id suang do Buuk do Kinorohingan o poingkaa , “ Iri nopo sapi' di maso do mongulok do gandum do manantag di linsou di gandum do hiri'd rawo , om a' i' apatut do kakangan , ” ka . Om haro po o poingkaa , “ Iri nopo tulun di kumaraja' , om apatut i' do kaanu di gadsi' dau , ” ka .
54005019	Kada' ponongkuyaai do pononondos di papasala' do boyoon do sidang , ondung a' no haro o duwo tulun ko' lobi ko' iri do sasi' do popotopot diri .
54005020	Iri nopo tulun di kowonsoi'd dusa , om mositi' no do pointalangon i dusa dau om nosihatan dot id toguang do koinsanai'd tulun do hiri'd sidang , om ooris indo i wokon .
54005021	Om pokionuon ku no kopio , dot id toguang do Kinorohingan , om id toguang do Kristus Yesus , om id toguang di moloikat di nongopili' , do tonudon kopio nu o koinsanai'dti ponudukan , om a' popoinggayo-gayo di diya'd osorou dot id isai nopo o tulun , om a' momogibang-gibang .
54005022	Kada' kolomus kopio do monukabai dot isai nopo o tulun do popogirot do nosiliu iyau do tulun di momonsoi'd karaja' di don Tuhan . Om ondung kowonsoi'd dusa o tulun do suwai om kada' ongoi hompit diri . Om antaan-taan no o kowoyo-woyoon nu om olidang i' kasai' .
54005023	Kada' nondo sompipio' kopio o waig dot inumon nu ; suwai ko' monginum no dot ongokooro' do waig dot anggur , om osonong i' ot id suang do tian nu ; om i maki-sakit ko nopo o koponginuman diri .
54005024	Dusa nopod wookon do tulun , om oilaan no do tontok piya dit a' po obutusan . Nga' dusa nod tulun do suwai om oilaan nopo om alaid .
54005025	Om iyo nogiddi tu' i winonsoi dot ongosonong nga' okito i' kopio . Om iri piya it a' daa okito no , nga' a' i' poillisok kasai' .
54006001	Iri nopo tulun do Kristian di nosiliu'd turipon , om mositi' no do momusorou dot apatut i' do suahon diyolo' i tuan diyolo' , om a' i' o tulun milo do mongindaraat do ngaran do Kinorohingan ko' mongindaraat po di ponudukan toko' .
54006002	Om iri turipon di Kristian o tuan nga' a' i' koino-ino do papagaan-gaan di boros di tuan dau dot i Kristian goduwo iyolo' o kapagaan-gaanan . Suwai ko' apatut nogi' do ruhangan diyolo' o kosonongo' diyolo' do mogobi-obi' di tuan diyolo' , tu' iso-iso' i' o kinotumbayaan diyolo' di tuan diyolo' , om kosianan ngai' iyolo' . Mositi' no do potudukon ngai' nu'ti om ponosihaton nu .
54006003	Om isai nopo i popotuduk do ponudukan do suwai ko' iti om it a' kosokodung di ponudukan dit otopot do mantad id Tuhan toko' , i Yesus Kristus , om i ponudukan do tugama' toko' ,
54006004	om tulun nori di minggayo-gayo no toomod om aiso' o toila-ilaan ! Om a' i' kopio osonong o kasanangan dau tu' orohian nopo iyau do monokisimbar-simbar om monokisongkiwal do pasal di boros do pomungaran do piro-piro o hal , gisom do moningkau do ginawo do mosol , om popoimbulai dot a' kopogiuludan , om mogiindara-raat , om minsorou do karaaton do wokon ,
54006005	om popoimbulai do kopogitatagadan dit a' opupus-pupusan . Om pomusorou nopod tulun do miagal diri om naraag no om aiso' no o katapatan . Tu' sorohon daa diyolo' do tugama' nopo om wayaan no do kumaya' .
54006006	Otopot nogi' kopio do manahak do kountungan dit agayo o tugama' , ondung oumbagalan no o tulun di haro dot id dau .
54006007	Tu' aiso' i' o nunu-nunu do nigitan toko' do hiti'd pomogunan , om aiso' nogi' o nunu-nunu do milo toko' dot igitan do sumoliwan !
54006008	Iyo nopoddi , om ondung haro po o taakanon om pakayan , om kabagal nori .
54006009	Nga' iri nopo tulun dit orohian do kumaya' , om abayayat i' om oburunsut di mogisuayan o korohian di dongkababasug om i karaag . Om iri no i korohian do miagal diri o mamaraag om mamatai do tulun .
54006010	Tu' iri no i korohiano' do tusin o tadon do mogisuayan o karaaton . Haro i' o wookon do tulun dot adalaan kopio do rumohian do tusin gisom dot a' nondo tumanud di ponudukan do dong Kristus , om oontok nondo iyolo' dot ogumu' o koinggoritan di popotongob do ginawo diyolo' .
54006011	Nga' iya' nopo om tulun i' di nasanganu nod Kinorohingan . Iyo nopoddi , om mositi' no do minsodu' ko do mantad id koinsanai'ddi . Om tumotos no do sumiliu'd tulun dit otopot dot id pagantangan do Kinorohingan , i sumambayang dot id Kinorohingan , om it otumbayaan do Kristus , om osianan do koinsanai'd tulun , om alanut o ginawo dot id suang do koinggoritan , om alamaya' o kowoyo-woyoo' .
54006012	Tumotos no kopio do tumanud di kowoyo-woyoon do dong Kristian om kaanu ko i' di hodia' , iri no i koposion dit otopot kopio om i poingompus . Tu' iri no o kinapamalahawan do Kinorohingan diya' do tontok di nakun nu dot id toguang do tulun dot ogumu' dot otumbayaan ko di Kristus .
54006013	Om dinondo nodti , dot id toguang do Kinorohingan , i manahak do pinuhobo dot id koinsanai'd nunu nopo , om id toguang di Kristus Yesus , i pinopoboros dit otopot dot id di Pontius Pilatus , om suhuon ku iya' do
54006014	tumanud ngai' di ponuhuan diri do mikuwo'd olidang om aiso' o kabara-barasan do kowoyo-woyoo' do gisom dot orikot i tadau do gumuli' kawagu i Tuhan toko' , i Yesus Kristus .
54006015	Om tontuon indod Kinorohingan i maso do korikatan di Kristus do tumanud di maso di natantu' mantad dau . Om iyau noo o Pomorinta' ; om abantug iyau , om Raja' do koinsanai'd raja' ; om Tuhan do koinsanai'd tuan .
54006016	Iyau noo it a' aala' do kuasa' do kapatayon ; om poimpasi iyau dot id suang di tanawau dit a' milo'd insamakan dot isai nopo . Aiso' i' o tiso' pod tulun do nokoumbal do nokokito dau , ko' milo po do montong dau . Om iyau no ot onuan do pangkat om kuasa' do gisom dot alaid ! Amin .
54006017	Om nosihatan no i tulun do kaya' do hiti'd pomogunan dot a' minggayo-gayo om a' sumondiu di konunu-nunuan di milo'd tumanus — do miagal ko' i kakayaan . Apatut nogi' do sumondiu iyolo' dot id Kinorohingan , i papatahak do koinsanai'd nunu nopo dot id dati' do mikuwo'd a' aayi-ayi' , om kopuriman toko' i' do kosonongo'ddi .
54006018	Om nosihatan no iyolo' do popointalang dit osonong , om kumaparu' do momonsoi dit ongosonong , om kumopuhawang , om orohian do manahak do nunu nopo dot id tulun do suwai .
54006019	Om iyo noddi o ralan diyolo' do monimung do dapu' di sumiliu'd poimpahan dit ogirot kopio do maan do koimbagu . Om iri nondo o kaanu-anu diyolo' do koposion dit aiso' o kopupuson , iri no i koposion dit otopot kopio .
54006020	Om gompion no kopio i pinaharapan diya' , oi Timotius ! Om minsodu' no di pogibara-barasan dit aiso' o guna' , om i pogisimbar-simbaran do pasal di komoyon do “ Toilaan ” do sorohon do wookon do tulun di noborulong .
54006021	Tu' haro i' o piro-piro tulun di momoros do haro dot id diyolo' i toilaan diri , gisom do tumongkiad iyolo' do mantad id piro-piro o ponudukan do dong Kristian di kotumbayaan diyolo' di gulu po . Pokionuon ku no do barakatan kou'd Tuhan , oi tobpinai-tobpinai .
55001001	Oi Timotius , i tanak ku di kosianan ku ! Tulison ku , iyoho' i Paulus , iti surat diti do patahakon ku diya' , om mogondos oku dot onuan ko'd Kinorohingan i Tapa' toko' i Yesus Kristus do barakat , om kosianan om kosimbayanan do ginawo . Mantad i' do korohian do Kinorohingan do siniliu oku do rasul di Kristus Yesus om sinuhu' do mongoi popinsusui di koposion di pinabatos do Kinorohingan . Om aanu toko' i' i koposion diri tu' nokoiso' toko' no dot id Kristus Yesus .
55001002	
55001003	Mongunsikou oku do Kinorohingan , i pogobi-obian ku do mikuwo'd osonong o kopurimanan do ginawo , do miagal di winonsoi di taki-aki ku di gulu po . Om mongunsikou kasai' oku nopo dot id Kinorohingan do pointikid-tikid dot osorou ku iya' dot id suang do sambayang ku , do dangadau om dongotuong .
55001004	Osorou ku i' i katangaban nu . Om iri noddi o korohian kopio ku daa do kosolowot diya' om otood oku indo kopio .
55001005	Osorou ku i' i kotumbayaan nu dit ogirot kopio dot id Kristus , do miagal di kotumbayaan di Lois i todu' nu , om i Yuniki , i tina' nu . Om monongkuyaan oku i' kopio dot iya' nga' iyo iddi o kotumbayaan .
55001006	Om iri no o kapasarahan ku diya' do tumilombus do mamakai di nipuhawang di nakatahak do Kinorohingan dot id diya' do tontok di sinukabayan ku iya' .
55001007	Tu' iri nopo Rusod do Kinorohingan di pinatahak dot id dati' , om okon i' ko' Rusod di popooris dati' . Suwai ko' iri nopo Rusod do Kinorohingan diri om popokoris dati' , om momonu' dati' do kosianan om gisom do milo toko'd momusus do korohian toko' di don tinan .
55001008	Iyo nopoddi , om kada' kotingayamai do popinsusui do pasal di Tuhan toko' , om kada' kotingayamai doho' , i nokogiil do Kristus o nokogiilan . Suwai ko' hompit nogi' iya' dot oinggorit dot i Habar dot Osonong diri o koinggoritan , dot i kokorisan do mantad id Kinorohingan o popokoris diya' do humompit diri .
55001009	Pinasi toko'd Kinorohingan om linohou toko' do sumiliu'd tulun di songonuon dau . Om kinapamansayan nopo dau do miagal diri om okon i' ko' i winonsoi toko' o pinoimpahan , suwai ko' i natantu' mantad dau do wonsoyon dau om i kosianan dau o pinoimpahan . Ninsianan toko' i' dau dot i Kristus Yesus o nosianan dit a' po nowonsoi iti pomogunan .
55001010	Om baino' noddi , om nokointalang nod Kinorohingan o kosianan dau dot id dati' tu' nokorikot no i Raja' do Gampamasi dati' , iri no i Kristus Yesus . Om naala' no di Yesus i kuasa' do kapatayon om minongigit iyau di koposion di poingompus do pinawaya' di Habar dot Osonong diri .
55001011	Om kinopomilian nopod Kinorohingan doho' do sumiliu'd rasul om gomponuduk , nga' popinsusui di Habar dot Osonong .
55001012	Om iri no o kokuwaan dot oinggorit oku , dot iri ngai' o koinggorit doho' , nga' ogirot kasai' i' o ginawo ku , tu' oilaan ku i' kopio ondung isai i kinotumbayaan ku . Oilaan ku i' kopio dot iri nopo i pinaharapan dau doho' , om milo i' dau do gompion do gisom dot orikot o Tadau do Kopupuson diti Pomogunan .
55001013	Tonudon no kopio i ponudukan dit otopot di pinotuduk ku diya' . Om gumirot no kopio dot id kotumbayaan om kosianan , i nosiliu do dati'd songonuon tu' nokoiso' toko' no dot id Kristus Yesus .
55001014	Gompion no kopio kosonong-sonong o koinsanai di kiguna' kopio di pinaharapan diya' , do mikuwo'd uhupan di Rusod do Kinorohingan , it id suang toko' .
55001015	Oilaan nu i' do nokotongkiad ngai' no doho' i tulun do mantad id pomogunan dot Asia , om nokohompit nogi' i Pigolus om i Hirmoginis .
55001016	Nga' iri nopo sompiiyon di Onisiporus om a' no impiro-piro do pinopotood do ginawo ku . Om maha' daa om orohian o Tuhan do pointalang do kosianan dau dot id diyolo' . Mulong piya do poinggiil oku , nga' a' i' i Onisiporus otingayaman diti koiyon-iyono' ku .
55001017	Tu' korikot nopo iyau do hilo'd Rum , om tilombus nopo iyau do minogihum doho' do gisom do nokosolowot iyau doho' .
55001018	Om oilaan nu i' dot asaru' tomod iyau do monulung doho' di hilo' oku'd Iposus . Om maha' daa do pointalangan iyau'd Tuhan do kosianan do tontok di tadau do butusan do Tuhan o koinsanai'd tulun .
55002001	Oi Timotius , i tanak ku ! Kumoris no dot i kosianan do nakatahak dot id dati' o kokoris , tu' nokoiso' toko' no dot id Kristus Yesus .
55002002	Iri nopo ponudukan ku di norongou nu di gulu po dot id toguang do tulun dot ogumu' , om potudukon no dot id tulun di milo'd ponongkuyaanan om i milo do monuduk do tulun do suwai .
55002003	Iya' nga' mositi' i' do tumonggoi dot oinggorit do miagal do soudor do Kristus dit otorodok .
55002004	Iri nopo soudor di maso do kumaraja' , om a' i' minggangau do momonsoi di dau'd karaja' , tu' orohian i' iyau do poposonong do ginawo di boyoon dau .
55002005	Om iri tulun di mamain nga' a' i' kamanang dot id nunu nopo o pomoinan ondung a' no iyau tumanud di toturan .
55002006	Iri no gompongumo di noudipon do minorobuat ot apatut dot id gulu panganu do tua' di tanom dau .
55002007	Sorohon no om ilaan no o komoyon di pinoboros ku'ddi , tu' onuan ko indod Tuhan do toilaan do mongilo do komoyon do koinsanai'ddi .
55002008	Soroho' noti : Iri nopo Habar dot Osonong di popinsusuyon ku'ddi om habar do pasal di Yesus Kristus , i sinakagon di Daud ; iyau no i Kristus i napasi kawagu do mantad id kapatayon .
55002009	Koinggori-goritan ku nopo om iri i popinsusui oku di Habar dot Osonong ; om gisom dot akagasan oku do rantai do miagal do tulun dit araat . Nga' boros nopod Kinorohingan om a' i' milo do kagasan .
55002010	Iri no o kalanu-lanut do ginawo ku do tumanggung do koinsanai'ddi do maan do koinsanangan do koinsanai'd tulun di nongopili' do Kinorohingan , om kaanu i' iyolo' do koposion di patahakon di Kristus Yesus dot id diyolo' , do mitonggoi do kagayaan dit aiso' o kopupuson .
55002011	Otopot no kopio iti boros do poingkaa , “ Ondung nokotonggoi toko' dau do napatai , om kotonggoi toko' no dau dot apasi .
55002012	Ondung alanut o ginawo toko' , om kopomorinta' toko' i' do kowoyo' dau . Ondung mogolim toko' do kotutun toko' dau , om iyau nga' mogolim nondo do kotutun iyau dati' .
55002013	Ondung a' toko' otorodok , om otorodok i' kasai' iyau , tu' a' i' iyau milo do sumansala' di dau mantad do kowoyo-woyoo' , ” ka .
55002014	Posorohon ngai' no o tulun do koinsanai'dti . Om nosihatan no iyolo' dot id toguang do Kinorohingan , dot a' mogisongkiwal do boros nod pomungaran o kopogisosongkiwalan . Aiso' i' o guna'ddi , tu' momorulong nod tulun di korongou .
55002015	Tumotos no kopio do minsimparu' do kumaraja' om okunon ko i' do Kinorohingan do tulun dit osorupai kopio do momonsoi di karaja' dau . Minsimparu' no om a' ko' i' otingayaman dino karaja' nu , om koontok o ponunuduk nu di ponudukan dit otopot do mantad id Kinorohingan .
55002016	Insodu' no do mantad id boboroson dit aiso' o suang om i mongindaraat do Kinorohingan . Boboroson nopo do miagal diri om popoinsodu' nogi' kopio'd tulun dot id Kinorohingan .
55002017	Ponudukan nopod tulun do miagal diri om iyo pod gandas dit a' lumingos . Om id pogialatan nopo di piro-piro o gomponuduk diri om i Himonius om i Pilotus .
55002018	Nokotongkiad no iyolo' do mantad id ponudukan dit otopot , om minomorulong iyolo'd kotumbayaan do piro-piro o tulun . Momoros iyolo' do nakatalib no i maso dot apasi kawagu do mantad id kapatayon .
55002019	Nga' a' i' milo do guyuon i pinoimpahan dit ogirot do winonsoi'd Kinorohingan . Om notulisan no i pinoimpahan diri do poingkaa , “ Otutunan i' do Tuhan i tulun di dau'd songonuon , ” ka , om , “ Iri nopo tulun di nasanganu dau , om mositi' no do tumingkod do momonsoi di kasala' , ” ka .
55002020	Id suang nopod walai dit agayo om mogisuayan o piring om tompurung . Haro i' o pirok ko' tamas do winonsoi , nga' haro i' i kayu ko' tana' do winonsoi . Haro i' i pakayon do tontok no di tadau'd agayo om haro i pakayon do maan di koubasanan no toomod .
55002021	Iri nopo tulun di momolidang do tinan dau do mantad id koinsanai dit angaraat , om iyau no o susuhuon do momonsoi dit osonong kopio . Om asanganu kopio iyau di tuan om kiguna' iyau dot id tuan dau . Om iyau o suhuon do momonsoi do pointikid-tikid do karaja' dit osonong .
55002022	Insodu' no do mantad id korohian do tulun dit ongomulok po . Tumotos no do tumanud di korohian do Kinorohingan dot id suang do koposi-posion nu , om tumorodok do tumanud di ponudukan dau , om osianan do koinsanai'd tulun , om haro kasai' o kosimbayanan do ginawo . Poiyoon noddi o kowoyo-woyoo' nu dot id sugku' di tulun di lumohou do mokitulung do Tuhan do mikuwo'd otulid o ginawo .
55002023	Kada' ponokiwoyo' do pogisimbar-simbaran do tulun di basug , it aiso' i' o toila-ilaan . Oilaan nu i' dot iri nopo om popoimbulai no do pogisosongkiwalan .
55002024	Iri nopo tulun di momonsoi do karaja' di don Tuhan om a' i' apatut do monokitogod ; suwai ko' mositi' no dot osonong o kowoyo-woyoo' dau dot id koinsanai'd tulun , om osonong om alanut o ginawo do monuduk do koinsanai'd tulun .
55002025	Mositi' no dot alamaya' iyau do monuduk do tulun dit obinsaap ; om maha' daa'ndo om onuan do Kinorohingan do maso i tulun diri do kumorologo do mantad id koinsanai di dusa diyolo' om kotutun indo iyolo' di ponudukan dot otopot .
55002026	Om iri no o ralan diyolo' do kopuriman kawagu' , om koidu' do mantad id lawa' do Rogon , i minongogos daa diyolo' om minononsog diyolo' do tumanud di korohian dau .
55003001	Soro-sorohon noti : Motingkopupuson nopodti pomogunan om ogumu' nondo o kosusaan .
55003002	Om dau pondod tinan o sorohon do tulun , om adalaan do rumohian do tusin , om minsawat o ginawo om minggayo-gayo . Orohian nondo iyolo' do mongindaraat do tulun , om sumaap do molohing , om araatan di kowoyo-woyoo' di don rusod .
55003003	A' iyolo' mogiinsian-sian , om a' mangampun , om orohian do mongindaraat do ngaran do tulun do suwai , om pokoruol do mononsog , om orongit , om a' orohian dit osonong .
55003004	Orohian iyolo' do popohudsu , om mimilo-milo , om a' paparalom do pomusorou . Orohian nogi' iyolo' do karamayan do dom pomogunan ko' mantad do mumboyo'd Kinorohingan .
55003005	Mulong piya daa dot otorodok iyolo' do tumanud di ponuhuan do tugama' dit id soibau noo , nga' iyada' indo diyolo' i komoyon kopio di tugama' . Insodu' no do mantad id tulun do miagal diri .
55003006	Haro i' ot id pogialatan diyolo' di mongoi pinsalakoi do walai , om mongoi pamagayat do ginawo do tongoondu' dit ongoluhoi , om it ogumu' kopio o dusa om i noporinta' do mogisuayan o korohian do don tinan .
55003007	A' nopo otingkod do mokituduk o tongoondu' do miagal diri , nga' a' i' iyolo' insan do kosuhut kopio do ponudukan dit otopot do mantad id Kinorohingan .
55003008	Om poingkuro nopo i Yanis om i Yambris do suminaap di Musa di gulu po , om iyo noddi i tulun diri do sumaap di ponudukan do mantad id Kinorohingan . Naraag no o pomusarahan diyolo' , om natanus o kotumbayaan diyolo' .
55003009	Nga' aiso' indo o nunu-nunu dot aanu diyolo' tu' oilaan ngai' indo do tulun i kababasug diyolo' , do miagal di nosiliu dot id di Yanis om id di Yambris .
55003010	Nga' iya' nopo om tuminanud i' di ponudukan ku , om i kowoyo-woyoon ku , om i guna' ku do poimpasi . Om iya' no kopio o nokokito ondung poingkukuro oku do notumbayaan di Yesus Kristus do mikuwo'd iso-iso' o ginawo ku om osianan oku do koinsanai'd tulun ; om oilaan nu i' o kolonuto' om kogiroto' do ginawo ku .
55003011	Nokokito ko i' doho' do noinggorit om norualan tomod . Oilaan ngai' nu i' i nosiliu dot id doho' di hilo' oku'd Antiokia , om di hilo' oku'd Ikonium om di hilo' oku'd Listra ; om oilaan ngai' nu i' i kinoinggoritan ku ! Nga' pinoidu' oku id Tuhan do mantad id koinsanai'ddi .
55003012	Atantu' no do koinsanai'd tulun dit orohian do momonsoi di wowonsoyon do tulun do Kristian , om it orohian do miso' kopio di Kristus Yesus om oinggorit no ,
55003013	om iri no tulun dit araat om i monipu' om oruhangan nogindo o kararaat . Monipu' daa iyolo'd tulun do suwai nga' iyolo' piya'ndo nga' otipu' i' .
55003014	Nga' iya' nopo , oi Timotius , om igitan no kopio i ponudukan dit otopot , i nokotuduk dot id diya' om i ponongkuyaanan kopio nu ; tu' oilaan nu i' ondung isai ngai' i minonuduk diya' .
55003015	Om apatut i' do sorohon nu do mantad po dit okoro' ko po om nokoilo ko no do pasal do Buuk do Kinorohingan . Om iri nopo Buuk do Kinorohingan diri om milo i' do monuduk diya' do ralan do kaanu'd koposion , dot it otumbayaan di Kristus Yesus o kaanu-anu .
55003016	Koinsanai di nokotulis dot id suang do Buuk do Kinorohingan om pinotuduk i' do Kinorohingan om kiguna' do popotuduk dit ongotopot , om popopuriman om popoontok di nakasala' , om monuduk do tulun do tumanud do korohian do Kinorohingan dot id suang do koposi-posion dau .
55003017	Om iri no Buuk do Kinorohingan o milo do monuduk kopio do tulun di momonsoi'd karaja' do Kinorohingan , do gisom dot aiso' o kabara-barasan do tulun diri do momonsoi'd nunu nopo o kowoyoon do karaja' dit osonong .
55004001	Rumikot indo kawagu o Kristus Yesus do hiti'd pomogunan do mongoi pomutus do tulun di poimpasi om i poimpatai ; om rumikot nondo iyau do mongoi pomorinta' do miagal do Raja' . Om iri no o koponuhuan kopio ku diya' dot id toguang do Kinorohingan om Kristus Yesus do :
55004002	Popinsusui ko di habar do mantad id Kinorohingan , om a' tumingkod do popinsusui om korongou i' o tulun , dot orohian tuu daa iyolo' ko' amu' po . Poiloon no kopio o tulun , om pointalangon no i kasala' , om odsuuron no iyolo' . Om polonuton no o ginawo nu do monuduk do tulun .
55004003	Tu' rumikot i' moti'ndo o maso dot a' o tulun orohian do rumamit do ponudukan dit otopot . Tu' tonudon nogindo diyolo' o diyolo'd korohian , om monimung iyolo' dot ogumu' o gomponuduk om otudukan i' iyolo' di korohian diyolo'd mokinongou .
55004004	Sonsongon nopondo diyolo' o tolingo dot id nunu nopo it ongotopot , nga' mokinongou tomod nogindo iyolo' di tangon-tangon toomod .
55004005	Mulong piya dot iyo'ddi , nga' mositi' no do porintaon nu o tinan nu dot id suang do nunu nopo o kowoyo-woyoo' . Polonuton nopo o ginawo dot oinggorit piya , om wonsoyon no o karaja' nu do popinsusui di Habar dot Osonong , om wonsoyon no kopio kosonong-sonong it apatut nu'd wonsoyon tu' susuhuon ko nod Kinorohingan .
55004006	Nga' iyoho' no om norikot noddi o maso ku do matai do miagal ko' porsombahan di sumbolion do patahakon dot id Kinorohingan . Om a' no alaid om tumongkiad oku no do mantad id pomogunan diti .
55004007	Nakatanud oku no dot id ponongkusan om tuminotos oku do minanangkus ; om nokorikot oku noddi di garis do kolimpupuson . Om otorodok kasai' oku i' dot id Kristus do gisom do kopupuson .
55004008	Om poingandad noddi i hodia' do kinamanangan ku . Om Tadau nopondod Kopupuson diti Pomogunan , om patahakon indo dot id doho' i hodia' diri , do Tuhan , i Gompomutus dit otulid o papatahak , tu' nokoulud oku no dot id Kinorohingan . Om okon nopo ko' iyoho' noo o kaanu di hodia'ddi , suwai ko' koinsanai nogid tulun di langadon kopio do magandad do korikatan do Tuhan .
55004009	Rumikot no kopio do hiti'd doho' dot oruhai ,
55004010	tu' notongkiadan oku no di Dimas , tu' nosianan nogi' iyau diti pomogunan . Nokoongoi no iyau do hilo'd Tosolunika . Om i Kriskis no om minongoi do hilo'd Galatia , om i Titus no om minongoi do hilo'd Dalmatia .
55004011	I Lukas poo o moyo-woyo' doho' . Angatan no i Markus om powoyoon no iyau , tu' milo i' iyau do monguhup doho' do momonsoi diti karaja' ku .
55004012	Nosuhu' ku no i Tikikus do mongoi'd hilo'd Iposus .
55004013	Om mongoi ko nopondod hiti , om igitan no i rasuk di posoibahon do mamakai , i nokoiliu ku do hilo'd Truas , do hiri'd walai di Karpus . Om igitan ngai' no i buuk ku , om okon-okon po om i buuk di kulit do winonsoi .
55004014	Araat tomod o winonsoi di Aliksandor , i tukang basi' diri , dot id doho' . Om sulian indo iyau do Tuhan do miontok di winonsoi dau .
55004015	Iya' piya nga' antaan-taan no kopio do kosolowot ko dau , tu' sumaap tomod iyau di popinsusuyon toko' .
55004016	Tontok di koinsan ku i' do suminimbar dot id bisara' , om aiso' i' o songulun piya do koruhang ku ; koinsanai nopo iyolo' do tuminongkiad doho' . Om maha' daa om a' iyolo'd Kinorohingan pasalaon dot iyo piya'ddi o winonsoi diyolo' !
55004017	Nga' kinoruhang oku id Tuhan . Minanahak i' iyau do kokorisan gisom do milo oku do popinsusui do koinsanai di Habar dot Osonong diri , om orongou i' iri do koinsanai'd tulun dit okon ko' Yohudi . Om nokoidu' oku iddi do mantad id koligagaanan do kapatayon .
55004018	Atantu' no do poiduwon oku id Tuhan do mantad id pointikid-tikid di wonsoyon dot araat dot id doho' . Om pokoyoon oku indo dau do hiri'd suang di Pomorintaan dau do hilo'd surga . Om iyau no ot apatut do poinggoyoon do gisom dot alaid ! Amin .
55004019	Tumabi' oku di Priskila om i Akuila , om i sompiiyon di Onisiporus .
55004020	I Irastus nopo om hilo'd Korintus , om i Tropimus no om pinoundorong ku do hilo'd Milotus tu' maso po dau do sumakit .
55004021	Mongoi no kopio'd hiti dot a' po orikot i maso dot osogit . Tumabi' dokoyu , i Ibulus , om i Pudis , om i Linus , om i Klaudia ; om porikot nogi' do tabi' o koinsanai di tobpinai'd suwai dit iso-iso' o kinotumbayaan .
55004022	Pokionuon ku no o Tuhan do momoyo' diya' . Tuhan no o mamarakat dokoyu , oi tobpinai-tobpinai !
56001001	Oi tanak ku i Titus ! Iyoho' no , i Paulus , i susuhuon do Kinorohingan , om i sinuhu' di Yesus Kristus , o minonulis diti surat diti . Pinili' oku om sinuhu' oku do monulung do tulun di nongopili' do Kinorohingan om kogirot i' iyolo' dot id kotumbayaan diyolo' . Om apatut nogi' do tudukan ku iyolo' , om kosuhut i' iyolo' di ponudukan dot otopot di pinotuduk di tugama' toko' .
56001002	Iri nopo i ponudukan diri om poingimpou dot id pagandasan do kaanu toko' nondo do koposion dit otopot kopio om i poingompus . Nakabatos mantad nod Kinorohingan i koposion diri dit a' po nowonsoi iti pomogunan — Kinorohingan nopo om a' i' kopio milo do mongudut .
56001003	Om pinointalang do Kinorohingan i batos dau'ddi do tontok di maso di natantu' mantad dau do kopointalangan , do pinointalang dot id suang di boros dau . Om iri nopo i boros diri om iyoho' o pinaharapan , om popinsusuyon ku'ddi iri do tumanud di nisuhu' do Kinorohingan , i Gampamasi dati' .
56001004	Oi Titus , iya' no o tanak kopio ku tu' notumbayaan goduwo to no do Kristus . Om mogondos oku no dot onuan ko do Kinorohingan i Tapa' , om i Kristus Yesus , i Raja' do Gampamasi dati' , do barakat om kosimbayanan do ginawo .
56001005	Pinoundorong ku iya' do hilo'd Krita om ongowonsoi i' it apatut nu do wonsoyon . Om kopomili' ko i' do piro-piro o boyoon do sidang dot id pointikid-tikid do bandar . Om sorohon ngai' noti potudukon ku diya' :
56001006	Tulun nopo di silihon do boyoon do sidang om mositi' no dot i tulun dit aiso' o kabara-barasan , om mositi' no dot it iso' noo o sawo , om tangaanak dau nga' mositi' no do nongotumbayaan ngai' do Kristus om okon i' ko' i tangaanak dit abantug dot araat o kowoyo-woyoon om it a' milo do tudukan .
56001007	Komoyon nopod boyoon do sidang om i tulun di mongilo-ilo do karaja' di dong Kinorohingan , om a' i' apatut do haro o kabara-barasan do kowoyo-woyoon dau . Om a' nogi' iyau apatut do minggayo-gayo ko' obintogod , ko' magagauk ko' orohian po do monokisongkiwal , ko' adalaan po do rumohian do tusin .
56001008	Mositi' no dot orohian iyau do papasalakoi do tulun dot id walai dau , om orohian do momonsoi dit ongosonong , om koporinta' do tinan dau , om otulid om olidang o kowoyo-woyoon , om osonong o kowoyo-woyoon .
56001009	Om mositi' no dot igitan kopio dau i ponudukan di kinotumbayaan dau , do miagal di nokotuduk dot id dau . Om koilo indo iyau do monosihat do tulun do poingimpou di ponudukan dit otopot , om popointalang do kasalaan di tulun di sumongkiwal dau .
56001010	Tu' ogumu' o tulun dot orohian do sumongkiwal , om okon-okon pondo om i tulun di kitugama' di dong Yohudi di gulu po . Om monipu' iyolo' do tulun do suwai , dot i boros dit aiso' o suang o ponipu' .
56001011	Iri nopo i tulun do miagal diri om mositi' no dot oduhan do mimboros , tu' iri no i ponudukan diyolo' dit a' otopot o momorulong dot ogumu' o sompiiyon . Tu' kapamansayan nopo diyolo' do miagal diri om mogihum no iyolo' do tuntung , dot a' koontok o ralan do mogihum !
56001012	Haro nogi' o songulun o nabi dot id pogialatan diyolo' , do mantad id Krita do minomoros do poingkaa , “ Tulun nopod Krita om managalai-galai nopo do mongudut , om miagal po iyolo' do nintorusan dit orongit , om odoot om akaul iyolo' , ” ka .
56001013	Om otopot ngai' i' i pinoboros di nabi diri . Om iri no o koponudukan nu kopio diyolo' om gumirot i' kasai' iyolo' dot id ponudukan dit otopot ,
56001014	om a' indo iyolo' tumanud kawagu di tangon-tangon di tulun do Yohudi ko' tumanud po di piro-piro o toturan di winonsoi di tulun di minada' di ponudukan dot otopot diri .
56001015	Tu' id tulun nopo dit olidang , om olidang ngai' no o nunu nopo . Nga' id tulun nopo di sosomu' o pomusarahan om it aiso' o kotumbayaan , om aiso' i' o tongoiso' piya dot olidang , tu' nososomu' no o pomusarahan om i kopurimanan do ginawo diyolo' .
56001016	Om momoros iyolo' do kotutun iyolo' do Kinorohingan nga' iri nopo i wonsoyon diyolo' om popointalang i' dot a' iyolo' otumbayaan do Kinorohingan . Om obinsaap iyolo' om a' mumboyo' ; om iyolo' no i tulun dit a' milo do momonsoi dot ongosonong .
56002001	Nga' iya' nopo oi Titus , om potudukon no i ponudukan dit otopot .
56002002	Om nosihatan no i tongokusai di molohing no , om milo i' iyolo'd sorou , om osonong o kowoyo-woyoon , om kopusus do korohian do tinan . Om mositi' no dot otumbayaan kasai' iyolo'd Kristus , om osianan do tulun dit iso-iso' o kotumbayaan , om alanut o ginawo do tumimbaba' do koinggoritan .
56002003	Om iyo nogiddi , tu' nosihatan no i tongoondu' di molohing no , om miontok i' di kowoyo-woyoon di tulun di nakatahak kopio dot id Kinorohingan o koposi-posion dau o kowoyo-woyoon diyolo' . Om a' no iyolo' koino-ino do mongindaraat do tulun do suwai , om a' koino-ino dot akagasan di tiinumon di kaawuk . Mositi' no do popotuduk iyolo' dit ongosonong .
56002004	Om koilo i' iyolo' do monuduk di tongoondu' dit ongomulok po dot osianan do sawo om tangaanak diyolo' .
56002005	Om milo indo iyolo' do momusorou om olidang o kowoyo-woyoon om osiliu do tina' dit osonong dot id suang do sompiiyon , om minsiriba' dot id sawo dau . Om aiso' indo o tulun do milo do papasala' di habar do mantad id Kinorohingan .
56002006	Om iyo nogiddi i tulun dit ongomulok po , tu' tudukan no iyolo' om milo i' iyolo' do momusorou .
56002007	Om mositi' no do sumiliu ko dot omitanan dit osonong o kowoyo-woyoon dot id suang do nunu nopo . Soira' nopo do monuduk ko om mositi' no dot otulid o ponunuduk nu om iso-iso' kopio o ginawo do monuduk .
56002008	Om poboroson no i boros di haro kopio o komoyon , it a' milo'd tulun do pasalaon , om ointingayam indo i tulun di sumaap diya' , dot aiso' o kowoyo-woyoon dit araat do poimpahan diyolo' do momoro-moros dati' .
56002009	Om i turipon nga' mositi' no do minsiriba' dot id tuan diyolo' , om mumboyo' ngai' do ponuhuan diyolo' , om a' iyolo' koino-ino do sumongkiwal ,
56002010	ko' manakau po . Suwai ko' mositi' no do pointalangon diyolo' o kowoyo-woyoon dit osonong om it otorodok , om iri indo i kowoyo-woyoon diyolo'ddi o kapamarayahan do tulun di ponudukan do pasal do Kinorohingan , i Gampamasi dati' .
56002011	Tu' nokointalang nod Kinorohingan o kosianan dau do pamasi do koinsanai'd tulun .
56002012	Om iri nopo i kosianan do Kinorohingan diri om monuduk dati' om a' toko' indo momonsoi di kowoyo-woyoon dit a' miontok do korohian do Kinorohingan om a' toko' nondo tumanud di korohian di dom pomogunan . Tu' notudukan toko' no do kowoyo-woyoo' do poimpasi do hiti'd pomogunan diti , do mikuwo'd momusus do korohian do tinan , om otulid o ginawo om otorodok dot id Kinorohingan .
56002013	Om dinondo nopodti om maso toko' no do magandad di Tadau dit andad - andadon toko' ; tu' tontok nopo do Tadau'ddi om kokito nondo i tulun do hiti'd pomogunan do kagayaan do Kinorohingan , it Agayo Kopio om i Yesus Kristus i Raja' do Gampamasi toko' .
56002014	Pinatahak dau o tinan dau do pinatai do suminowoli dati' do pinopoidu' dati' do mantad id koinsanai'd karaaton , om pinoposiliu dati' do tulun di nokoidu' do mantad id dusa om siniliu toko'ddi do tulun dit iyau noo o sanganu , om it aparu' do momonsoi dit ongosonong .
56002015	Om potudukon ngai' no i pinoboros ku'ddi , om nosihatan no iyolo' om tudukan no kopio i mokinongou diya' do mikuwo'd kikuasa' kopio do monuduk , om kada' pologoso' o tongosongulun piya do popoinsiriba-riba' diya' .
56003001	Posorohon no i tulun dit id suang do koinsanai di sidang nu do mositi' no do minsiriba' iyolo' dot id boyoon om id pomorinta' do pomogunan , om mumboyo' , om posodia' do momonsoi do koinsanai dit ongosonong .
56003002	Om sunudan no iyolo' dot a' mongindaraat do tulun om a' monokisongkiwal dot isai nopo , suwai ko' kumosuwau kasai' no om alamaya' kasai' o kowoyo-woyoon diyolo' dot id koinsanai'd tulun .
56003003	Tu' iyati' di gulu po nga' basug i' , om napalid om a' mumboyo' . Om nosiliu toko' do turipon do mogisuayan o korohian di don tinan om korohian do ginawo ; om araat o korohian do ginawo toko' om mosol , om mogisuli-suli' dot araatan .
56003004	Nga' pinointalang i' do Kinorohingan , i Gampamasi toko' , o kosianan om kosonongo' dau dot id dati' .
56003005	Om posio' toko' noddi dau , nga' okon i' ko' i minomonsoi toko' dot osonong o kinopomosian dau dati' . Suwai ko' pinasi toko' dau dot i Rusod do Kinorohingan o pinawayaan do minamasi , i manahak dati' do koposion do wagu om kowoyo-woyoon do wagu , dot i linihungan toko' dau o ralan dau do pinapatahak diri .
56003006	Om pinotuntug do Kinorohingan o Rusod dau dot id dati' , dot i Yesus Kristus i Raja' do Gampamasi toko' o pinapatahak .
56003007	Om nokoulud toko' noddi kawagu dot id Kinorohingan dot i kosianan di Yesus o pinopoulud dati' om kaanu toko' noddi do koposion dit otopot kopio om i poingompus , it andad-andadon toko' .
56003008	Om otopot i' kopio iti boros diti . Om orohian oku do potudukon kopio nu iti , om monotos ngai' i' i tulun di notumbayaan do Kinorohingan do momonsoi do karaja' dit ongosonong om i kiguna' dot id koinsanai'd tulun .
56003009	Insodu' kou no do mantad id pogisimbar-simbaran dit aiso' o guna' , om susui-susui do pasal do sinolusukan , om i pisongkiwalan , om i pisaapan do pasal di Tourat . Tu' koinsanai'ddi om aiso' i' o guna' om a' manahak do kountungan .
56003010	Om iri nopo i tulun di mamaraag do kouludan dot id suang do sidang , om ngoyon no nosihatai dot insan ko' induwo ; om owonsoi nopondo o miagal diri om kada' nondo ongoi ponongkokuro-kuro dau .
56003011	Tu' oilaan nu i' do tulun nopo do miagal diri om tulun no dit araat kopio om iri no i dusa dau o popointalang do nakasala' iyau .
56003012	Korikot nopo i Artimas ko' i Tikikus do suhuon ku do mongoi do hino'd diya' , om lomusan no do mongoi solowot doho' do hilo'd Nikopolis , tu' osorou ku'd mundorong oku'd hilo' do solinaid di maso dot osogit .
56003013	Tumotos no kopio do monulung di Sinas , i luyar diri , om i Apolos , om aiso' i' o kokurangan diyolo' do mamanau iyolo' .
56003014	Om mositi' no do minsingilo o tulun toko' do momonsoi dit osonong , om koilo i' iyolo' do monulung di tulun di kikokurangan kopio , om haro indo o guna' di koposi-posion diyolo' .
56003015	Om koinsanai di tulun di poinsugku' doho' nga' poporikot ngai' nopo do tabi' dot id diya' . Om porikoton no o tabi' dahai dot id tambalut toko' dit iso-iso' o kinotumbayaan . Om pokionuon ku no do barakatan ngai' kou do Tuhan .
57001001	Oi tobpinai ku i Pilimun , i tambalut om i koruhang dahai do kumaraja' ! Iyoho' , i Paulus , i poinggiil do Kristus Yesus o nokopogiilan , om i Timotius i tobpinai toko' , o monulis diti surat diti dot id diya' ,
57001002	om id sidang di tumimung do hiri'd walai nu ; om id di Apia , i tobpinai toko'd tondu' , om id di Arkipus , i koruhang toko' do kumaraja' .
57001003	Mogondos iyahai do Kinorohingan i Tapa' toko' om Tuhan Yesus Kristus do manahak dokoyu do barakat om kosimbayanan do ginawo .
57001004	Pointikid-tikid do sumambayang oku om roiton kasai' ku nopo o ngaran nu , oi tobpinai , om mongunsikou oku dot id Kinorohingan .
57001005	Tu' nokorongou oku dot otumbayaan kopio ko do Tuhan Yesus om osianan ko do koinsanai di tulun do songonuon do Kinorohingan .
57001006	Pokionuon ku nopo dot id sambayang ku , om iti nopo kopogiobpinayan toko' , iyati' i notumbayaan , om popoimbulai daa do toilaan dit aralom do pasal do koinsanai di barakat di naanu toko' di nokoiso' toko' di Kristus .
57001007	Oi Pilimun i tobpinai ku , otood no kopio o ginawo ku om noodsuur oku di kosianan nu dot id koinsanai di tulun di songonuon do Kinorohingan . Oinsanan nopo i tulun di songonuon do Kinorohingan dot ongotood dot iya' o kataadan .
57001008	Iyo nopoddi , om a' oku no ointingayaman do monuhu' diya' do momonsoi dit apatut nu'd wonsoyon , tu' tobpinai oku no diya' dit iso-iso' o kinotumbayaan .
57001009	Nga' osianan oku i' diya' , om mokianu oku nopo diya' . Iyoho' nopo om nokolohing no om poinggiil oku do dinondo dot i Kristus Yesus o nokogiilan ku .
57001010	Haro o tiso' o pokionuon ku diya' , iyoho' i Paulus o mokianu , do wonsoyon nu dot id di Onisimus , i tanak ku dot id suang do Kristus . Tu' id suang no do giil diti do nosiliu oku dau do tapa' dau dot id suang do rusod .
57001011	Tu' aiso' i' o guna' dau dot id diya' di gulu po , nga' baino' nopoddi om kiguna' noddi iyau dot id diya' dot okon ko' iya' noo nga' iyoho' nga' kiguna' i' dau .
57001012	Baino' nopodti om suhuon ku i tulun di kosianan ku'ddi do gumuli' dot id diya' .
57001013	Otopot nopo kopio om orohian oku daa do poundorong iyau do poinsugku' doho' do sumowoli diya' , om koponguhup i' iyau doho' do solinaid ku do poinggiil dot i poposusui do Habar dot Osonong do mantad id Kinorohingan o kinopogiilan .
57001014	Nga' a' oku i' momonsoi do nunu nopo dot a' ko po kaakun . Korohian ku nopo om iya' o manantu' do tumanud di kagaanan do ginawo nu ; om a' oku i' mononsog diya' .
57001015	Iri no doti' o kinotongkiadan di Onisimus diya' dot oruhai , tu' asanganu nu indo kawagu iyau do gisom dot alaid .
57001016	Tu' baino' nopoddi om okon no ko' miagal do turipon nu iyau , suwai ko' osonong po ko' mantad diri . Iyau nga' tulun no do Kristian di kosianan kopio . Om kiguna' kopio iyau dot id doho' , om okon-okon pondo dot id diya' . Tu' atantu' no do haro o guna' dau , do miagal do turipon ko' tobpinai dot id suang do Tuhan !
57001017	Iyo nopoddi , om ondung mambalut kopio ko doho' , it oiyo do tulun do Kristian , om romiton no kawagu i Onisimus do miagal dot iyoho' o romiton nu .
57001018	Om ondung kisala' iyau ko' kiutang po dot id diya' , om ookuro dot iyoho' piya o mananggung ngai'ddi .
57001019	Om tulison ku nopo o miagal diti dot iyoho' kopio o monulis : Iyoho' no , i Paulus o mambayar ngai'ddi . ( Atantu' no dot a' no minog do posorohon ku iya' do kiutang ko dot id doho' , dot i koposi-posion nu do wagu do nosiliu ko'd tulun do Kristian o tutang nu . )
57001020	Iyo nopoddi , om id suang nod ngaran do Tuhan , do pokionuon kopio ku iya' do monulung doho' . Om potoodo' no o ginawo ku do miagal do tobpinai oku diya' dot id suang do Kristus .
57001021	Kinoponulisan ku nopo do surat diti , om otumbayaan oku do wonsoyon nu i' i pokionuon ku dot id diya' . Om oilaan ku do momonsoi ko do lobi ko' mantad diri .
57001022	Om tulungon oku nogi' do poposodia' do bilik dot iyonon ku do hino'd walai nu , tu' mogondos oku i' do simbaron do Kinorohingan o sambayang do koinsanai dokoyu , oi tobpinai-tobpinai . Om pogulion oku kawagu dau do hino'd dokoyu .
57001023	Om i Ipapras , i koruhang ku do poinggiil , do Kristus o kinopogiilan nga' poporikot nogi' do tabi' dot id diya' .
57001024	Om i Markus om i Aristarkus , om i Dimas om i Lukas i tambalut ku do kumaraja' , nga' poporikot nogi' do tabi' dot id diya' .
57001025	Om pokionuon ku no do barakatan kou di Tuhan Yesus Kristus .
58001001	Di nopo di gulu po om kosoruan nod Kinorohingan do moro-boros dot id taki-aki toko' do mogisuayan o ralan do moro-boros , dot i piro-piro o nabi o popolombus dot id diyolo' .
58001002	Nga' dinondo nopo tu' motingkopupus no o pomogunan om moro-boros iyau dati' dot i Tanak dau o popolombus . Om iri no Tanak dau o pinawayaan do Kinorohingan do minomonsoi do tawan om pomogunan . Om natantu' nod Kinorohingan dot iri no Tanak dau ot osorupai do sumanganu do koinsanai'd nunu nopo .
58001003	Iyau no i popointalang do kagayaan do Kinorohingan dit anawau kopio ; om iyau no o popointalang do kowoyo-woyoo' do Kinorohingan . Om iyau o momogompi' do koinsanai'd tawan om pomogunan om i songingiyon do hilo' , dot i boros dau di kikuasa' kopio o pomogompi' . Om koidu' poddi dau o tulun do mantad id dusa diyolo' , om irikau no iyau dot id tirikohonon do pomorintaan do hilo'd surga do pointalad do Kinorohingan , i Pomorinta' dit id sawat kopio .
58001004	Iri nopo Tanak diri om pinoinggayo po o pangkat ko' i pangkat di moloikat , om i ngaran di pinatahak do Kinorohingan dot id dau nga' agayo po ko' i ngaran di nakatahak dau di moloikat .
58001005	A' i' insan o Kinorohingan pomoros do miagal diti dot id ongoiso' piya o moloikat , “ Iya' no o Tanak ku ; om tadau nod baino' do nosiliu oku'd Tapa' nu , ” ka . Om a' o Kinorohingan insan pomoros do miagal diti do pasal dot isai nopo o moloikat , “ Osiliu oku nondo do Tapa' dau , om osiliu iyau do Tanak ku , ” ka .
58001006	Nga' tontok di sinuhu' do Kinorohingan i Tanak dau dit id gulu do lumintuhun do hiti'd pomogunan , om poingkaa o pinoboros do Kinorohingan dot id dau , “ Mositi' no do tumuku' ngai' o moloikat do Kinorohingan dot id Tanak diri , ” ka .
58001007	Nga' poingkaa o pinoboros do Kinorohingan do pasal ngai' di moloikat , “ Siniliu ngai'd Kinorohingan do tongus i moloikat dau , om siniliu ngai' dau'd sinikit do tapui i susuhuon dau , ” ka .
58001008	Nga' poingkaa o boros do Kinorohingan dot id Tanak diri , “ Hino kasai' indo do gisom dot alaid i tirikohonon nu'd momorinta' , oi Kinorohingan . Otulid i' o pomorintaan nu .
58001009	Iya' nopo om orohian i' dit otulid , om araatan dit a' otulid ; om iri no o kinopomilian do Kinorohingan diya' , i Kinorohingan nu , om nonuan ko dau'd pangkat di poporikot do kataadan , dot agayo ko' i pangkat di piro-piro o tambalut nu , ” ka .
58001010	Om boros ka kawagu'd Kinorohingan , “ Iya' no , oi Tuhan , o minomonsoi diti pomogunan di timpuun i' , om diya' kopio'd longon o minomonsoi'd tawan .
58001011	Tumanus ngai' indo iri , om rumomuk do miagal do kain ; nga' iya' nopo om a' i' sumimban .
58001012	Lopion nu nopondo iti tawan om pomogunan do miagal di rasuk , om tingalanan nu nondo do suwai . Nga' iya' nopo om a' i' insan simban , om a' opupusan o koposion nu , ” ka .
58001013	A' i' insan pomoros o Kinorohingan do miagal diti dot id tongoiso' piya o moloikat , “ Irikau no do hiti'd dawananan ku , gisom dot apapalan ngai' ku diya' i pisangod nu , ” ka .
58001014	Iyo nopoddi , om nunu kopio ngai' i moloikat diri ? Iyolo' nopo om rusod noo di mogobi-obi' do Kinorohingan , om i suhuon do Kinorohingan do monguhup do tulun di kaanu do koposion .
58002001	Om iri no o kopongigitan kopio toko' di piro-piro o ponudukan di norongou toko' , om a' toko' i' oilihan i kotumbayaan toko' .
58002002	Nokointalang no dot otopot i' kopio i piro-piro o bilin do pinosunud di piro-piro o moloikat dot id taki-aki toko' . Om iri nopondo tulun dit a' tumanud ko' it a' mumboyo'ddi om ohukuman no do miontok di nowonsoi dau .
58002003	Om okon-okon pondo i koposion dit agayo ko' i piro-piro o bilin diri ! Ondung a' toko' podulon i koposion diri , om atantu' no dot a' toko' koidu' do mantad id hukuman . Tu' Tuhan no ot id gulu kopio popoboros do pasal di koposion diri , om nokointalang no kopio dot id dati' di piro-piro o tulun dit id gulu korongou'ddi dot otopot i' kopio iri .
58002004	Om suwai no ko' iri , om pinogirot pod Kinorohingan i pinasasi' di piro-piro o tulun diri tu' minomonsoi iyau do piro-piro o kowoyoon do koimayaan om i kongosuayan kopio , om pinotikid dau o piro-piro o nipuhawang do mantad id Rusod do Kinorohingan , do tumanud di korohian dau .
58002005	A' ngai' i' i moloikat kaanu do kuasa' do mantad id Kinorohingan do momorinta' dot id pomogunan di wagu di rumikot do sumonu' , iri no i pomogunan di pimboroson toko' do dinondo .
58002006	Suwai ko' haro nogi' o nokotulis dot id iso' o bohogian dot id suang do Buuk do Kinorohingan do poingkaa , “ Nunu kopio toi o tulun , oi Kinorohingan , tu' podulon nu iyau ? Tulun nopo om tulun no toomod , nga' podulon nu i' iyau !
58002007	Pinoinsiriba' nu iyau dot oruhai ko' mantad di moloikat . Om nonuan nu iyau do kagayaan om pangkat di don raja' .
58002008	Om siniliu nu iyau do pomorinta' do koinsanai'd nunu nopo , ” ka .
58002009	Nga' nokito toko' no i Yesus do kikuasa' ! Pinoinsiriba-riba' iyau dot oruhai do mantad ko' i moloikat , om apatai indo iyau do sumowoli do koinsanai'd tulun , om iri nopoddi om mantad i' do kosonongo'd Kinorohingan . Om baino' nopoddi om okito toko' no iyau do noonuan do pangkat di kikagayaan om i suahon tu' noinggorit no iyau do gisom do napatai .
58002010	Om atantu' no dot apatut i' o Kinorohingan --- i minomonsoi do koinsanai'd nunu nopo do maan do dau'd kogunaan --- do minoniliu di Yesus do gampamasi di milo kopio'd mamasi dot i noinggorit iyau o kinoponilihan . Om iri no o komilo-milo'd Kinorohingan do mangangat dot ogumu' o tulun do poinggoyoon do potonggoyon di Yesus . Tu' i Yesus no i minongigit diyolo' dot id koposion .
58002011	Linihungan di Yesus o tulun do mantad id koinsanai'd dusa diyolo' ; om iyau i minomolihung , om iyolo' i linihungan nga' iso-iso' i' o Tapa' . Om iri no ot a' di Yesus kointingayaman do popoboros do tobpinai dau iyolo' .
58002012	Boros ka di Yesus dot id Kinorohingan , “ Popinsusuyon ku nondo dot id piro-piro o tobpinai ku o pasal diya' . Royohon ku nondo iya' dot id pitimungan diyolo' , ” ka dau .
58002013	Om nokoboros i' i Yesus dot , “ Mogondos oku nondod Kinorohingan , ” ka . Om minomoros po iyau dot , “ Diya oku , do miwoyo' di tangaanak do pinatahak do Kinorohingan dot id doho' , ” ka .
58002014	Om siliu noddi i Yesus do miagal do tulun om iyo do don tulun o kowoyo-woyoo' , tu' iri nopo tulun di roitan do tanak diri om tulun i' dit apatai . Om winonsoi pogi' dau o miagal diri nga' iri nondo i kapatayon dau o pangala' dau'd Rogon , i monguasa' do kapatayon .
58002015	Om iyo noddi o ralan dau do pinopoidu' do tulun di nosiliu'd turipon do solinaid diyolo' do poimpasi tu' moddosi iyolo' do kapatayon .
58002016	Om nokointalang no kopio dot okon i' ko' moloikat o tinulung dau , suwai ko' i sinakagon di Abraham .
58002017	Om komoyon nopoddi nga' a' no iyau milo'd a' miyo di piro-piro o tobpinai dau dot id suang do koinsanai'd nunu nopo . Om iri noddi o kinopomilian dau do suminiliu'd Boyoon dot Agayo dot Imam dit otorodok om i kikosianan . Om iri no i winonsoi dau o komilo-milo'd oompunan o dusa'd tulun .
58002018	Om iyau piya nga' nokoumbal i' do noinggorit om nopogumbalan , om milo iddi iyau do monguhup do tulun dit oontok do pogumbalan tu' iyau piya nga' nokoumbal i' do nopogumbalan om noinggorit .
58003001	Oi tobpinai-tobpinai dit oiyo ko' Kristian di nolohou do Kinorohingan ! Umbal kou pogi' do paparalom-ralom do pomusorou dokoyu do pasal di Yesus ! Kinoporikatan nopo kopio'd Kinorohingan dau om siniliu'd Boyoon dot Agayo dot Imam dot id suang do tugama' di tonudon toko' .
58003002	Om otorodok i' iyau dot id Kinorohingan , i minomili' dau do momonsoi'd karaja'ddi , do miagal di Musa di gulu po tu' otorodok do minomonsoi di karaja' dau dot id koinsanai'd tulun di songonuon do Kinorohingan .
58003003	Nga' i Yesus nopo om apatut i' do kaanu'd pangkat dit agayo mantad ko' i pangkat di Musa . Tu' iri nopo i minomonsoi di walai om royohon no ko' mantad di walai .
58003004	Otopot i' do haro ngai' o minomonsoi do pointikid-tikid do walai , nga' iri nopo minomonsoi do koinsanai'd nunu nopo om Kinorohingan i' .
58003005	I Musa nopo om otorodok i' dot id suang do karaja' dau do mogobi-obi' do koinsanai di tulun do songonuon do Kinorohingan , om pinopolombus iyau di posunudon do Kinorohingan do pasal dit id dabantalan .
58003006	Nga' Kristus nopo om otorodok i' do mongilo-ilo di dong Kinorohingan do tulun , tu' Tanak i' iyau dau . Om iyati' no i tulun di songonuon do Kinorohingan diri , ondung ogirot kasai' toko' no om ogirot o ginawo toko' do mogondos do kaanu di soro-sorohon toko' !
58003007	Iyo nopoddi , om poingkuro nopo i pinoboros do Rusod do Kinorohingan dot , “ Ondung korongou kou'd boros do Kinorohingan do tadau'd baino' ,
58003008	om kada' dokoyu pokodoho' o ginawo dokoyu , do miagal di taki-aki dokoyu , do tontok di suminaap iyolo'd Kinorohingan , om di minogumbal iyolo'd Kinorohingan di hilo'd tana' do kowotuan .
58003009	‘ Hilo' no i piro-piro i taki-aki dokoyu do minogumbal doho' , om minonoinu' doho' , ’ kad Kinorohingan , ‘ om inda' ka do nokokito no daa iyolo' di winonsoi ku do solinaid dot apat nohopod o toun , ’ ka .
58003010	Om iri no o kinatagadan ku diyolo' om boros kangku'ddi , ‘ A' kasai' nopo iyolo' otorodok , om a' mumboyo' di pinonuhuan ku , ’ kangku .
58003011	Om kotogod oku noddi om sumpa' oku no do poingkaa , ‘ A' nondo kopio iyolo' kosuang di pomogunan diri di koonuan daa diyolo' do kosimbayanan do poinsugku' doho' , ’ kangku , ” ka dau .
58003012	Oi tobpinai-tobpinai ku , antaan-taan no kopio dokoyu om aiso' indo o tongoiso' do tulun dot id pogialatan dokoyu di kipomusarahan dot araat kopio , gisom dot atanus nondo o kotumbayaan dau , om gowoi pondo om sumunsuri iyau om minsodu' do Kinorohingan di poimpasi !
58003013	Iyo nopoddi , om poginosihat-nosihat kou no do pointikid do tadau , do solinaid toko' po do poimpasi dot id suang do maso di roitan do “ Tadau'd Baino' ” dot id suang do Buuk do Kinorohingan . Om aiso' indo o tongosongulun piya dot id pogialatan dokoyu dot apalid do dusa om gisom do sumaap nondod Kinorohingan .
58003014	Iyati' nopodti om tambalut ngai' i' di Kristus , ondung ogirot kasai' toko' no do mongigit di kotumbayaan di naanu toko' do mantad di timpuun i' , om gisom do kopupuson .
58003015	Poingkaa o nokotulis dot id suang do Buuk do Kinorohingan , “ Ondung korongou kou'd boros do Kinorohingan do tadau'd baino' , om kada' nogi' dokoyu pokodoho' o ginawo dokoyu do miagal di taki-aki dokoyu , do tontok di suminaap iyolo'd Kinorohingan , ” ka .
58003016	Om isai toi i tulun di nokorongou'd boros do Kinorohingan diri om i suminongkiwal dau ? Okon toi' ko' iyolo' nopo om i tulun di winoyo' di Musa do suminoliwan do mantad hilo'd Masir ?
58003017	Om isai toi o kinatagadan do Kinorohingan do solinaid dot apat nohopod o toun ? Okon toi ko' i tulun di kidusa , i nangapatai do hilo'd tana' do kowotuan ?
58003018	Tontok di suminumpa' o Kinorohingan do poingkaa , “ A' nondo kopio iyolo' kosuang di pomogunan diri di koonuan daa'ndo diyolo'd kosimbayanan do poinsugku' doho' , ” ka , — om isai no ma o komoyon do Kinorohingan diri ? Okon toi ko' komoyon nopo dau om i tulun di suminaap do Kinorohingan ?
58003019	Om osuhutan toko' noddi do baino' , dot a' pogi' iyolo' nokosuang nga' a' i' iyolo' notumbayaan do Kinorohingan .
58004001	Om iyati' nga' sinunudan id Kinorohingan di batos dau'ddi , om kaanu toko' indo iyati' di kosimbayanan di pinabatos dau . Om iyo nopoddi , om antaan-taan toko' no kopio , om aiso' indo o tongoiso'd tulun dot id pogialatan dokoyu dot a' kaanu di kosimbayanan di pinabatos diri .
58004002	Tu' nokosusui no i Habar dot Osonong diri dot id dati' do miagal di nokosusui dot id diyolo' . Nga' aiso' i' o guna' di habar diri dot id diyolo' . Tu' tontok di nokorongou iyolo'ddi om a' i' iyolo' minonongkuyaan .
58004003	Nga' iyati' nopo i monongkuyaan om kaanu no di kosimbayanan di pinabatos do Kinorohingan diri . Om miontok no kopio iri di pinoboros do Kinorohingan do poingkaa , “ Tuminogod oku om suminumpa' oku dot , a' nondo kopio iyolo' kosuang di koonuan daa'ndo di kosimbayanan do poinsugku' doho' , ” ka dau . Pinoboros do Kinorohingan o miagal diri do mulong piya do nopongo no daa dau o karaja' dau di wonsoyo' i' dau iti pomogunan .
58004004	Tu' haro i' o nokotulis dot id suang do Buuk do Kinorohingan do pasal di tadau'd koturu' , do poingkaa , “ Om undorong noddi o Kinorohingan di tadau'd koturu' ! ” ka .
58004005	Om haro po o nokotulis do pasal diri do poingkaa , “ A' nondo kopio iyolo' kosuang do pomogunan diri di koonuan daa'ndo diyolo' di kosimbayanan do poinsugku' doho' , ” ka .
58004006	Om iri nopoddi tulun dit id gulu korongou di Habar dot Osonong diri , om a' i' nakaanu di kosimbayanan diri tu' a' i' iyolo' minonongkuyaan . Iyo nopoddi om nokointalang no kopio do haro indo o tulun do suwai do kaanu di kosimbayanan diri .
58004007	Tu' natantu' no kawagu'd Kinorohingan ot iso' kawagu o tadau di suwai , i roitan do “ Tadau'd Baino' ” . Om piro-piro noddi o toun do mantad diri om minomoros i' o Kinorohingan dot iri i' o komoyon , do pinolombus di Daud , dot id suang dit ayat di noroitan di tiinu' , do poingkaa , “ Ondung korongou kou do boros do Kinorohingan do tadau'd baino' , om kada' no kopio dokoyu pokodoho' o ginawo , ” ka .
58004008	Ondung noonuan daa di Yosua i tulun diri di kosimbayanan di pinabatos do Kinorohingan diri , om a' no daa o Kinorohingan moro-boros kawagu do pasal dot iso' o tadau di suwai .
58004009	Iyo nopoddi , om bagi nopo di dong Kinorohingan do tulun om haro kasai' po o batos do haro o kosimbayanan do miagal do Kinorohingan tu' minundorong om osimbayan di tadau'd koturu' .
58004010	Tu' iri nopo tulun di kaanu'd kosimbayanan di pinabatos do Kinorohingan dot id dau'ddi , om koundorong no do mantad id koinsanai'd karaja' dau , do miagal do Kinorohingan tu' minundorong .
58004011	Iyo nopoddi , om tumotos toko' no kopio do manganu di kosimbayanan di pinabatos do Kinorohingan diri . Om aiso' indo o tongoiso' dati' dot a' kaanu'ddi do miagal diyolo' di gulu po , tu' a' i' iyolo' minonongkuyaan do Kinorohingan .
58004012	Boros nopod Kinorohingan om poimpasi i' om kikuasa' , om atarom ko' i gayang do duwo o tarom . Om tumanom nopo i boros diri do gisom do korikot dot id pitongkiadan do ginawo om rusod ; om gisom do korikot dot id langaban om tutok do tulang , om gisom do kosorisid ngai' do pomusarahan om korohian do ginawo'd tulun .
58004013	Aiso' i' o tiso' piya di kipinuhobo dot a' okito'd Kinorohingan . Tu' oinsanan nopo do songingungkaya' om songintalang dot id toguang do Kinorohingan . Om id toguang no dau do susuyon ngai' toko' o koinsanai di nongowonsoi toko' !
58004014	Om iri no o kopongigitan kopio toko' di kotumbayaan di naakun toko' dot otopot . Tu' haro no o Boyoon dot Agayo dot Imam toko' dit agayo kopio , i suminuang do gisom do nokotimbaba' kopio'd Kinorohingan — om iyau nopo om i Yesus i Tanak do Kinorohingan .
58004015	Iri nopo i Boyoon dot Agayo dot Imam toko'ddi om okon i' ko' imam dit a' kopuriman do koinsanai di koluhayan toko' . Suwai ko' , iyau nga' nopogumbalan no dot id suang do nunu nopo , do miagal dati' ; nga' a' pondo iyau nokowonsoi'd dusa !
58004016	Iyo nopoddi , om kada' toko' kooris do minsomok do Kinorohingan tu' osonong i' o kowoyo-woyoo' dau do momorinta' . Om insianan toko' indo do Kinorohingan om barakatan toko' dau om otulung toko' i' do tontok di maso do mokitulung toko' .
58005001	Pointikid-tikid do boyoon dot agayo dot imam om pilion i' dot id pogialatan di bansa' dau , om silihon do mogobi-obi' do Kinorohingan do ponokowakil diyolo' . Karaja' nopo dau om papatahak dot id Kinorohingan do koinsanai di porsombahan om i porsombahan di sumbolion do maan do pangampun do dusa .
58005002	Iri piya i boyoon dot agayo dot imam diri nga' ogumu' i' o koluhayan , om iri no o komilo-milo dau dot alamaya' dot id tulun dit aiso' o toila-ilaan om id tulun di napalid .
58005003	Om a' iddi milo dot a' iyau papatahak do porsombahan di sumbolion , dot okon nopo ko' i dusa do tulun dot ogumu' o kapatahakan , nga' iri nogi' i dau'd dusa , tu' oluhoi i' iyau .
58005004	Aiso' i' o tiso' piya'd tulun do mimpori-pori do sumiliu'd boyoon dot agayo dot imam . Osiliu nopo o tulun do boyoon dot agayo dot imam om lohowon iyau'd Kinorohingan do momonsoi do karaja'ddi — do miagal di Harun .
58005005	Om i Kristus nga' iyo nogiddi . A' i' iyau minimpori-pori do suminiliu do Boyoon dot Agayo dot Imam . Kinorohingan i' o minomili' dau . Boros kad Kinorohingan dot id dau , “ Iya' no o Tanak ku ; om tadau nod baino' do nosiliu oku'd Tapa' nu , ” ka .
58005006	Om boros ka kawagu'd Kinorohingan dot id ayat do suwai om , “ Iya' no ot imam do gisom do poingompus do miagal di Milkisidik it Imam diri , ” ka .
58005007	Tontok di poimpasi po i Yesus do hiti'd pomogunan , om suminambayang iyau do minokianu do mikuwo'd mininggarang om minihad dot id toguang do Kinorohingan , i milo do mamasi dau do mantad id kapatayon . Om pinokinongou iddi iyau tu' mininsiriba' i' iyau do Kinorohingan do mikuwo'd ginawo di momusou kopio .
58005008	I Yesus nopo om Tanak i' do Kinorohingan , nga' iyo piya'ddi nga' mininsingilo i' iyau do minihuboyo-boyo' dot id suang di kinoinggoritan dau .
58005009	Om kosiliu poddi iyau do gampamasi di milo kopio'd mamasi , om kosiliu noddi iyau do tudan do koposion di poingompus do kumaa id koinsanai'd tulun dit otorodok dot id dau .
58005010	Om pinoboros kopio'd Kinorohingan dot iyau no i Boyoon dot Agayo dot Imam , do miagal di Imam Milkisidik !
58005011	Ogumu' daa i posunudon dahai dokoyu do pasal di karaja' di Yesus di dong Boyoon dot Agayo dot Imam , nga' apagon i' iyahai do popotuduk diri tu' alaid kopio kou i' do kosuhut .
58005012	Otopot nopo kopio om norikot no daa o maso dokoyu do sumiliu'd guru , nga' atalang i' kopio do minog kou po do minsingilo do mantad id tulun do suwai do pasal di ponudukan do Kinorohingan dit oribau po , i ponudukan dit id gulu i' potuduko' . A' kou po milo do rumamit di taakanon dit okodou ; tu' susu po kasai' o tinumon dokoyu .
58005013	Iri nopo tulun di susu po o tinumon , om komoyon nopoddi nga' ragang po iyau ; om aiso' po o toila-ilaan dau ondung nunu it otopot om i kasala' .
58005014	Iri nopo taakanon dit okodou om iri no tulun di nongosukod o kaakan , tu' iyolo' nopo om oubas nod mongilo ondung honggo it osonong om honggo it araat .
58006001	Iyo nopoddi , om kainou no tumilombus do minsingilo di piro-piro o ponudukan di poiralom-ralom do pasal do tumuo dot id suang do koposi-posion do dong Kristus , om okon indo ko' iri no i ponudukan do tugama' toko' dit ongoribau po , it id gulu i' potuduko' o toilaan toko' ! Kada' toko' no gulio' kawagu do minsingilo i ponudukan di koimpuunon nogi' dot apatut o tulun do tumingkod do momonsoi do nunu nopo it aiso' o guna' om mositi' do monongkuyaan do Kinorohingan ,
58006002	ko' iri ponudukan di koimpuunon i' do pasal do botisan ko' pasal di monukabai'd tulu , ko' pasal dit apasi kawagu do mantad id kapatayon , ko' pasal di hukuman do poingompus .
58006003	Kainou no tumilombus do minsingilo di piro-piro o ponudukan di poiralom-ralom po , do korohian nod Kinorohingan !
58006004	Tu' iri nopo tulun di tuminongkiad do mantad id kinotumbayaan , om a' no milo dot angatan do gumuli' kawagu . Di nopo di gulu po om id suang no daa iyolo' di tanawau do mantad id Kinorohingan , om nokopuriman di pinopuhawang dau . Om iyolo' nga' noporinta' no daa di Rusod do Kinorohingan .
58006005	Om koilo no iyolo' do mantad id nongoumbalan diyolo' dot osonong i boros do Kinorohingan , om nokopuriman iyolo' di piro-piro o nipuhawang di poimponu'd kuasa' di maso dot id dabantalan .
58006006	Nga' adaai iddi diyolo' i kotumbayaan diyolo' ! Om a' no kopio iyolo' milo do pogulion kawagu do rumologo do mantad id koinsanai di dusa diyolo' . Tu' posolibon kawagu'ddi diyolo' i Tanak do Kinorohingan om indaraaton diyolo' iyau dot id toguang do tulun dot ogumu' !
58006007	Iri nopo tana' dit asarabak do rasam di kosondot kasai'd hiri , om i posuni nondo do totonomon di haro o guna' dot id tulun di minananom om nabarakatan nod Kinorohingan i tana'ddi .
58006008	Nga' ondung paka' nogi' om rugi o sumuni do hiri'd tana'ddi , om aiso' i' o guna' di tana' om papalan indod Kinorohingan do koimbagu om uuhon do monorob do sumonu' .
58006009	Nga' iyo piya'ddi o boros dahai , oi tobpinai-tobpinai di kosianan ku , nga' oilaan i' kopio dahai dot a' kou i' iyokoyu iyo'ddi . Oilaan i dahai do nakaanu kou dit ongosonong ko' iri , iri no i piro-piro o barakat do kotonggoi di koposion do naanu dokoyu .
58006010	Kinorohingan nopo om okon i' ko' Kinorohingan dit a' otulid . A' i' dau olihuan i winonsoi dokoyu do bagi' dau , om i kosianan dokoyu dot id dau di pinointalang dokoyu do tontok di minonulung kou di tulun dit iso-iso' o kinotumbayaan , di gulu po om dinondo .
58006011	Orohian kopio iyahai do sompori-pori kou nopo dot ogirot kasai' do gisom do kopupuson , om aanu indo dokoyu i soro-sorohon dokoyu'ddi .
58006012	Mada' i' iyahai do kumaul kou . Nga' orohian kopio iyahai dot iyo kou di tulun di nakaramit di pinabatos do Kinorohingan , tu' minonongkuyaan i' iyolo' dau om alanut o ginawo do minagandad .
58006013	Tontok di minamatos o Kinorohingan dot id di Abraham , om suminumpa' iyau do momonsoi di nakabatos dau . Om sumpa' nopo iyau dot id suang do ngaran dau tu' aiso' no ot id sawat ko' mantad do Kinorohingan .
58006014	Boros ka dau , “ Mamatos oku do mamarakat diya' om papasapou do sinakagon nu , ” ka .
58006015	Om andado' nopo di Abraham iri do mikuwo'd alanut o ginawo , om kaanu iddi dau i pinabatos do Kinorohingan dot id dau .
58006016	Ondung sumumpa' o tulun , om sumumpa i' iyau dot id suang do ngaran do tulun do suwai dit id sawat ko' iyau , om iri no sumpa'ddi o moningkod do koinsanai'd boros dit a' daa sumokodung diri .
58006017	Om orohian o Kinorohingan do poingod kopio dot id tulun di karamit di batos dau'ddi , dot a' kopio dau simbanan i natantu' mantad dau do wonsoyon dau . Om iri no kinopomoruhangan dau do sumpa' dot id batos dau'ddi .
58006018	Om a' no milo'd simbanan i duwo o hal diti : A' i' kopio o Kinorohingan milo do mongudut dot id batos om sumpa' dau'ddi . Iyo nopoddi , om iyati' no i nokointirung dot id Kinorohingan , ot odsuuron kopio do mongigit di soro-sorohon di posodia' no dot id toguang toko' !
58006019	Iri nopo soro-sorohon toko'ddi om iyo po di limbagat do parau' di nakaralom tomod o kinotodsokon , om iri no o toidon toko' dit ogirot om aiso' nondo o ligogon dot id koposi-posion toko' . Om iri nopo soro-sorohon diri om katalib i' di tirai di Bilik dit Olidang Kopio do hiri'd Walai'd Sasambayangan dot Agayo do hilo'd surga .
58006020	Om noiwangan no di Yesus o ralan toko' do kumaa dot id kinoiyonon diri , om nokosuang no iyau'd hiri do suminiliu'd Boyoon dot Agayo dot Imam do bagi' dati' do gisom do poingompus , do miagal di Imam Milkisidik .
58007001	I Milkisidik nopo om raja' do mantad hilo'd Salim om imam do pinili' do Kinorohingan it Asawat Kopio . Tontok di nokoguli' i Abraham do mantad id pinisangadan , di naala' dau i piro-piro o raja' , om rikot no i Milkisidik do minongoi ruba' dau om minamarakat iyau dau .
58007002	Om patahako' no di Abraham dot id di Milkisidik o sompihopod do koinsanai di nangaahau dau . ( Komoyon nopo di ngaran di Milkisidik do koiso' om , “ Raja' dit Otulid ” ; om komoyon no kawagu di ngaran dau om “ Raja' do Kosimbayanan ” , tu' raja' i' iyau do mantad hilo'd Salim . )
58007003	I Milkisidik nopoddi om aiso' i' o nokotulis do honggo nopo do popoilo ondung kitapa' iyau ko' kitina' ko' kitaki-aki iyau ; om aiso' o nokoboros do pasal do kinosusuon dau ko' kinapatayan po dau . Iyau nopo om miagal po do Tanak do Kinorohingan ; om iyau no it imam do gisom do poingompus .
58007004	Om oilaan toko' no dot agayo kopio i Milkisidik diri ; om agayo no kopio iyau gisom dot onuwai nopo iyau di Abraham , i taki-aki do bansa' toko' , do sompihopod do koinsanai di naanu dau do mantad id pinisangadan diri .
58007005	Id suang nopod Tourat , om natantu' no dot i piro-piro ot imam di sinakagon di Liwi it apatut do monimung do sompihopod do koinsanai dit aanu di tulun dot Israil , i tobpinai i' diyolo' , do sinakagon ngai' piya daa iyolo' di Abraham .
58007006	I Milkisidik nopo om okon i' ko' sinakagon di Liwi , nga' nakaanu i' iyau do sompihopod do koinsanai di nangaahau di Abraham , om minamarakat iyau di Abraham , i noonuan no di batos do Kinorohingan .
58007007	Om atantu' no dot iri nopo tulun di barakatan om osiriba' no ko' i tulun di mamarakat dau .
58007008	Iri nopo i piro-piro ot imam di kaanu di sompihopod diri om apatai i' . Nga' tumanud nopo dot id suang do Buuk do Kinorohingan , om i Milkisidik nopoddi , i nonuan di sompihopod diri om poimpasi kasai' i' .
58007009	Om milo id komoyon , dot i Liwi nopo — i sanganu di sinakagon di monimung do porsombahan di sompihopod do mantad id tulun dot Israil — om minambayar i' di bohogian diri do nokotonggoi di Abraham , do tontok di pinabayar di Abraham iri dot id di Milkisidik .
58007010	Mulong piya dot a' po i Liwi nopogkosusu , nga' milo nod komoyon dot id suang no iyau do tinan di Abraham i taki-aki dau , do tontok di suminolowot i Milkisidik di Abraham .
58007011	Om pinatahak i Tourat dot id tulun dot Israil dot i piro-piro ot imam do mantad id payat do Liwi o pinopotuduk diri . Om iri nopo i piro-piro ot imam do mantad id payat do Liwi di gulu poddi om a' i' milo do momonsoi dit apatut diyolo'd wonsoyon do gisom dot aiso' kopio o bohiton , om gowoi poddi om minog i' do haro ot imam do suwai , i miagal di Imam Milkisidik , om okon noddi ko' mantad id sinompuruan di Imam Harun .
58007012	Om ondung osimbanan it apatut do sumiliu'd imam , om i Tourat nga' apatut nogi' do simbanan .
58007013	Om komoyon nopoddi nga' i Tuhan toko' : Iyau nopo om mantad i' do payat do suwai , om a' po insan do haro o tulun do mantad id payat dau do nosiliu dot imam .
58007014	Koilo ngai' i' o tulun dot iri nopo Tuhan toko' om mantad i' dot id payat di Yohuda ; om a' i' di Musa insan koroitai i payat diri do tontok di minomoros iyau do pasal do piro-piro ot imam .
58007015	Om atarang poddi ko' mantad di gulu po i pinoboros diri , di nokorikot o songulun ot imam do suwai , i miagal di Milkisidik .
58007016	Kinoponilihan nopo dau dot imam om a' i' pinoimpou dot id toturan do tulun , suwai ko' pinoimpou di koposi-posion dau di kikuasa' om it aiso' o kopupuson .
58007017	Tu' haro no o nokoboros dot id suang do Buuk do Kinorohingan do poingkaa , “ Iya' no ot imam do gisom do poingompus , do miagal di Imam Milkisidik , ” ka .
58007018	Baino' nopoddi , om iri nopo toturan di laid diri om nadaan noddi , tu' a' i' ogirot om aiso' o guna' .
58007019	Iri nopo Tourat di Musa om a' i' milo do poposonong do nunu nopo do gisom dot aiso' o bohiton . Om iri no o kinapanahakan dati' dot iso' o soro-sorohon dit osonong ko' iri ; om milo toko' indo do minsomok do Kinorohingan .
58007020	Kawagu po , om iri ngai' nopoddi om pinitonggoi i' do sumpa' do mantad id Kinorohingan . Aiso' i' o sumpa' do miagal diri do tontok di pinili' i piro-piro ot imam do suwai .
58007021	Nga' i Yesus nopo om siniliu dot imam do pinitonggoi'd sumpa' , do tontok di minoro-boros o Kinorohingan dot id dau do poingkaa , “ Nokosumpa' no o Tuhan , om a' no dau simbanan i nokoboros dau do poingkaa , ‘ Iya' no ot imam do gisom do poingompus , ’ ka , ” ka dau .
58007022	Om iri noddi o nokosiliu-siliu di Yesus do pamajamin dot iso' o tumpongo dit osonong ko' iri .
58007023	Om haro po kawagu o hal do suwai : iri nopo piro-piro ot imam di suwai'ddi om ogumu' i' ; tu' minatai ngai' i' iyolo' om gisom dot a' milo do popotilombus di karaja' diyolo' .
58007024	Nga' i Yesus nopo om poimpasi i' do gisom do poingompus , om iri nopoddi karaja' dau di dong imam om a' i' pinatahak dot id tulun do suwai .
58007025	Om iri noddi o komilo-milo di Yesus do mamasi kasai' di tulun di rumikot dot id Kinorohingan dot iyau o poporikot , tu' poimpasi kasai' i' iyau do gisom do poingompus do popoboros di pokionuon di tulun diri dot id Kinorohingan .
58007026	Iyo nopoddi , om i Yesus no o Boyoon dot Agayo dot Imam di milo kopio do monulung dati' . Iyau nopo om olidang i' ; om aiso' o kasalaan om dusa dau . Pinotongkiad iyau do mantad id tulun di kidusa , om pinoinsawat iyau do hilo'd kinoiyonon dit asawat po ko' koinsanai'd tawan .
58007027	Iyau nopo om a' i' iyo di piro-piro o boyoon dot agayo dot imam di suwai , i monikid tadau nopo do papatahak do porsombahan di sumbolion dot iri po dusa diyolo' o kapanahakan , om iri nogindo i dusa di tulun dot ogumu' . I Yesus nopo om insan noo papatahak do porsombahan di sinumbali' , i kabagal do gisom do poingompus , do tontok di pinatahak dau o tinan dau do siniliu do porsombahan di sinumbali' .
58007028	Iri nopo Tourat di Musa om momili' i' di tulun di haro piya o bohiton do silihon do boyoon dot agayo dot imam . Nga' id tohuri noddi ko' i Tourat diri , om pamatos no o Kinorohingan do mikuwo'd suminumpa' do silihon nondo dau do Boyoon dot Agayo dot Imam , i Tanak di nakabatos no mantad do silihon do Gampamasi di milo kopio'd mamasi , do gisom do poingompus .
58008001	Tonsi nopo kopio do koinsanai'dti poboroson dahai'dti om : Haro i' o dati' do Boyoon dot Agayo dot Imam do miagal diri , i poirikau do momorinta' do poinsugku' do Kinorohingan , it Agayo Kopio do hilo'd surga .
58008002	Om iyau no i momonsoi do karaja' di dong Boyoon dot Agayo dot Imam do hiri'd Bilik dit Olidang Kopio , i hiri'd Kiim do Tuhan dit otopot kopio , i winonsoi'd Tuhan , om okon i' ko' winonsoi'd tulun .
58008003	Pointikid-tikid do boyoon dot agayo dot imam om pilion i' do papatahak do porsombahan di sumbolion ko' i porsombahan do suwai dot id Kinorohingan . Om iyo nogiddi i dati' do Boyoon dot Agayo dot Imam ; tu' mositi' i' do haro o patahakon dau do maan do porsombahan .
58008004	Ondung hiti daa iyau id pomogunan , om a' i' iyau osiliu dot imam , tu' haro no ot imam di papatahak do porsombahan di sumbolion , i ponuhuan di Tourat do tulun do Yohudi .
58008005	Iri nopo karaja' di dong imam di wonsoyon diyolo' om otopot nopo kopio om poiyaan noo om sangai-sangai noo di hilo'd surga . Om nokosunud nod Kinorohingan iri dot id di Musa di gulu po , do tontok di winonsoi di Musa i Kiim do Tuhan . Poingkaa o pinoboros do Kinorohingan dot id di Musa , “ Soro-sorohon no ! Mositi' nod wonsoyon ngai' nu'ri do tumanud di poiyaan di pinokitanan diya' di hilo'd nuluhon , ” ka .
58008006	Nga' baino' noddi om nakaanu no i Yesus do karaja' di dong imam dit agayo po ko' i winonsoi di piro-piro ot imam diri . Tu' iri nopo tumpongo di winonsoi dau dot id pialatan do Kinorohingan om tulun , om osonong po ko' i tumpongo di gulu , tu' pinoimpou i' di boros do pasal do piro-piro o hal dit osonong ko' iri .
58008007	Ondung aiso' daa o bohiton di tumpongo dit id gulu , om a' i' daa minog do haro o tumpongo di koduwo .
58008008	Nga' haro i' o kasalaan do nokito'd Kinorohingan do nowonsoi di tulun dau , gisom do minomoros o Kinorohingan do poingkaa , “ Ilaai no , do rumikot indo o maso , do momonsoi oku do tumpongo di wagu dot id bansa' dot Israil , om id bansa' do Yohudi .
58008009	Om a' i' iri miagal di tumpongo di winonsoi ku dot id taki-aki diyolo' do tontok di winoyo' ku iyolo' do suminoliwan do mantad id pomogunan do Masir . A' i' iyolo' tuminorodok dot id tumpongo di winonsoi ku dot id diyolo' ; om iri no ot a' ku kinopomodulan diyolo' .
58008010	Nga' baino' nopondo , om iti no o tumpongo do wonsoyon ku dot id tulun dot Israil do koimbagu , kad Tuhan : Posuangon ku nondo o toturan ku dot id suang do pomusarahan diyolo' , om potulison ku dot id ginawo diyolo' . Osiliu oku nondo do Kinorohingan diyolo' , om osiliu iyolo' do tulun ku .
58008011	Om a' no iyolo' minog do monuduk di tulun dit id suang do pomogunan diyolo' , ko' momisunud po di tobpinai dau do poingkaa , ‘ Intutun nod Tuhan , ’ ka . Tu' oinsanan nopondo iyolo' , dot it angagayo om it ongokoro' , do kotutun doho' .
58008012	Om ompunan ku nondo o kasalaan diyolo' , om a' ku sorohon kawagu i dusa diyolo' , ” ka .
58008013	Om di nopoddi pinoboros do Kinorohingan i tumpongo do wagu'ddi , om rinoitan diri dau do laid iri om rinoitan dau do noromuk , om a' no alaid om tumanus no .
58009001	Id suang nopo di tumpongo di koiso' om haro o piro-piro o toturan do sumambayang , om haro o tiyonon do sumambayang di winonsoi'd tulun .
58009002	Haro ot iso' kiim do winonsoi do rinoitan do Bilik dit Olidang , i hiri'd gulu kopio kobontol . Om hiri nopod suang di bilik diri nga' haro o potimpakan do lampung , om haro o mija' di pinasakayan do roti , do patahakon dot id Kinorohingan .
58009003	Om hiri nod ponong id suang , it id dotirung di tirai di koduwo om haro o kinoiyonon di roitan do Bilik dit Olidang Kopio .
58009004	Hiri nopod bilik diri om haro o pananaraban do kominyan , i tamas do winonsoi , om haro o Kaban do Tumpongo , i kotongkop nopod nurogupan do tamas . Id suang nopo di Kaban diri om haro o balanga' do tamas do sinuangan do manna , om hiri i sukud di Harun di tinolidan , om hiri i duwo o kaping do watu do ponunulisan , i tinulisan di hopod o toturan do mantad id Kinorohingan .
58009005	Hiri nopod sawa-sawat di Kaban diri om haro o duwo o koiyo-iyo do moloikat di roitan do kerub , i tanda' do nakarapou o Kinorohingan . Om iri nopo duwo talad di kerub diri om poungkalad dot id sakai di sompon di Kaban , i tiyonon do mangampun do dusa . Nga' a' no osorisid ngai' do papatarang iri do dinondo .
58009006	Om iyo noddi o poiiyon ngai'ddi . Monikid tadau nopo i piro-piro ot imam do mongoi do hiri'd kinoiyonon dit id gulu kobontol di kiim diri do mongoi pomonsoi di karaja' diyolo' .
58009007	Nga' iri nopo sumuang do hiri'd ponong id gogok kopio di kiim om iri no i Boyoon dot Agayo dot Imam . Om insan nod sontoun do mongoi iyau'd hiri . Om tontok nopo di mongoi iyau'd hiri om migit iyau do raha' do maan patahako' dot id Kinorohingan do bagi'd tinan dau om bagi'd dusa di bansa'ddi dit a' diyolo' tinomod do momonsoi .
58009008	Om atarang no kopio i potudukon di Rusod do Kinorohingan do haro nopo o toturan do miagal diri , om solinaid nopo do poingkakat i kiim dit id gulu kobontol diri , om a' po noiwangan o ralan do sumuang do hiri'd Bilik dit Olidang Kopio .
58009009	Iri no o poiyaan diti maso do dinondo ; om komoyon nopoddi om a' i' milo do poposonong kopio do kopurimanan do ginawo di tulun do pinapatahak di porsombahan , i piro-piro o porsombahan om i piro-piro o tayam-tayam di maan do porsombahan do sumbolion .
58009010	Tu' iri ngai' nopo i wonsoyon do tumanud do toturan diri om pasal no do taakanon , om tinumon , om piro-piro o kowoyoon do toturan do momolidang do tinan . Om iri ngai' nopoddi om toturan no do don tinan om i tonudon do gisom no dot orikot i maso do papaharo o Kinorohingan do koinwoguan .
58009011	Nga' i Kristus nopo om nokorikot no do sumiliu'd Boyoon dot Agayo dot Imam do koinsanai dit ongosonong di haro do dinondo . Iri nopo Kiim do Tuhan dit iyonon dau do momonsoi di karaja' dau di dong Boyoon dot Agayo dot Imam om abantug i' om aiso' o bohiton do katalad di kiim dit id gulu . Iri nopo om okon i' ko' tulun o minomonsoi ; komoyon nopo nga' okon i' ko' iti pomogunan di winonsoi o tadon diri .
58009012	Insan noo i Kristus do suminuang di Bilik dit Olidang Kopio'ddi , om diri-diri no , om a' nondo iyau sumuang kawagu do gisom dot alaid . Om tontok nopoddi om okon i' ko' raha' do kambing di tontoluhan ko' raha' do tanak do sapi' o nigitan dau do numaan do porsombahan ; suwai ko' nigitan nopo dau om iri i dau'd raha' , om iri noddi o pinopoidu' dau dati' do gisom dot alaid .
58009013	Iri no raha' di kambing om i sapi' di tontoluhan o powowoson , om i tauu di tanak di sapi' di sinorob do numaan do porsombahan , o paarabon dot id tulun di nososomu' dot id pagantangan do toturan do tugama' , om olidang indo iyolo' . Om ondung koidu' di kososomu' di tulun diri i raha' om i tauu diri ,
58009014	om okon-okon pondo i raha' di Kristus ! Om iri no i Rusod di hino kasai' o pinawayaan di Kristus do pinapatahak do tinan dau dot id Kinorohingan do suminiliu'd porsombahan di sinumbali' dit aiso' o bohiton . Om iri no i raha' dau o momolidang do kopurimanan do ginawo toko' do mantad id toturan do tugama' dit aiso' o guna' , om milo toko' indo do mogobi-obi' do Kinorohingan di poimpasi .
58009015	Om iri no o kinosilihan do Kristus do Momialatan do momonsoi dot iso' o tumpongo di wagu , om kaanu i' i tulun di nolohou do Kinorohingan di barakat dit aiso' o kopupuson , i pinabatos do Kinorohingan . Om nosiliu ngai' i' o miagal diri tu' haro no i minatai , iri no i Kristus ; om iri no i kinapatayon dau o pinopoidu' do tulun do mantad id koinsanai'd kasalaan di nowonsoi diyolo' di maso po do kikuasa' i tumpongo dit id gulu .
58009016	Ondung haro o surat do kopotungkusan do dapu' , om mositi' no do haro o kointalangan kopio do napatai i minonulis di surat diri .
58009017	Tu' aiso' po o komoyon di surat do popotungkus diri do poimpasi po i tulun di minomonsoi'ddi . Haro nopo kopio o komoyon di surat diri om apatai i tulun diri .
58009018	Iyo nopoddi , om iri piya i tumpongo dit id gulu nga' mositi' i' do pogiroton do raha' o pomogirot .
58009019	Id gulu nopo do winonsoi di Musa om pinopolombus iyau do koinsanai di toturan dit id suang do Tourat dot id tulun dot Israil . Om ngoyo' nogiddi di Musa i raha' di tanak do sapi' om i raha' di kambing do tontoluhan , om ralatai no dau iri do waig , om powowoso' nogiddi dau do hiri'd buuk do Tourat om pinowowos dau dot id koinsanai'd tulun dot Israil , dot i koiyo-iyo do rongilut om i hulu do dumba' dit oitom o karagango' o pinakai dau do pinopowowos diri .
58009020	Om boros ka di Musa di maso dau do popingwowos diri om , “ Iti no i raha' di popogirot di tumpongo do mantad id Kinorohingan , om iti no it apatut dokoyu do tonudon , ” ka dau .
58009021	Om iyo iddi o kowoyo-woyoo' di Musa do pinopowowos di raha'ddi dot id Kiim do Tuhan om id koinsanai di pakakas do sumambayang .
58009022	Om otopot i' kopio , do tumanud nopo do Tourat , om oruhai nod raha' ngai' o pomolidang do koinsanai'd nunu nopo , om dusa nga' oompunan nopo om haro o raha' do kalawas .
58009023	Om iyo noddi o kowoyo-woyoo' do pomolidang ngai' di konunu-nunuan di pinoiya-iyaan di hilo'd surga . Nga' maan nopo di hilo'd surga om mositi' no do haro o porsombahan di sumbolion dot osonong ko' i koubasanan .
58009024	Tu' Kristus nopo om okon i' ko' i Bilik dit Olidang di winonsoi'd tulun o suangon tu' iri nopo om poiyaan no di Bilik dot Olidang dit otopot kopio . Hilo' i' kopio id surga o sinuang di Kristus ; om hilo' no iyau do dinondo do tumimbaba' do Kinorohingan do mobi' dati' .
58009025	Iri nopo Boyoon dot Agayo dot Imam di tulun do Yohudi om monikid toun nopo do sumuang do hiri'd Bilik dit Olidang Kopio , i hiri'd Walai'd Sasambayangan dot Agayo , om migit iyau do raha' do songinan o tayam-tayam . Nga' Kristus nopo om a' i' miniguli-guli' do suminuang do pinapatahak do tinan dau .
58009026	Tu' ondung iyo'ddi , om asaru' no iyau do noinggorit do pointonodon di wonsoyo' i' iti pomogunan . Nga' nokointalang no kopio , do tontok i' di motingkopupus no o pomogunan , do ruminikot iyau dot insan noo do minongoi pananus do dusa , tu' pinatahak i' dau o tinan dau do siniliu'd porsombahan di sinumbali' .
58009027	Om natantu' nod Kinorohingan dot insan noo o tulun do matai , om sumusuhut nopondo om butusan po iyolo'd Kinorohingan .
58009028	Om iyo nogiddi o Kristus tu' insan noo patahako' do numaan do porsombahan di sinumbali' do mananus do dusa do tulun dot ogumu' . Om rumikot indo kawagu iyau , nga' okon no ko' mongoi pamabo do dusa , suwai ko' mongoi pamasi ngai' do tulun di mandad-andad do korikatan dau .
58010001	Iri nopo Tourat do tulun do Yohudi om poiya-iyaan noo do koinsanai dit ongosonong di rumikot do koimbagu . Nga' a' i' atarang noti do maan do poiyaan . Om a' i' kopio milo i Tourat diri do momolidang kopio di tulun di rumikot do mongoi sambayang dot id Kinorohingan , do mongigit do porsombahan , do mulong piya do monikid toun nopo do papatahak do porsombahan di sumbolion dit iyo kasai'ddi .
58010002	Ondung nolidangan kopio daa do mantad id dusa i tulun do tumuku' dot id Kinorohingan diri , om aiso' no daa o kopurimanan do ginawo diyolo' do kidusa iyolo' , om a' no daa papatahak kawagu do porsombahan di sumbolion .
58010003	Nga' kointalang i' kopio dot iri nopo porsombahan di sumbolion di patahakon do pointikid do toun om poposorou nogi' do tulun di dusa diyolo' ,
58010004	tu' a' i' kopio katanus do dusa i raha' do sapi' om i raha' do kambing do tontoluhan .
58010005	Om kaa pogi' do tontok nopo di ruminikot i Kristus do hiti'd pomogunan , om poingkaa o pinoboros dau dot id Kinorohingan , “ A' ko i' orohian do porsombahan di sumbolion om i porsombahan do suwai ; nga' nonuan oku nogi' diya' do tinan .
58010006	A' ko' i' orohian do porsombahan di sorobon ko' iri po porsombahan do pangampun do dusa .
58010007	Om boros kangku'ddi , ‘ Hati' oku no , oi Kinorohingan ! Om ruminikot oku do mongoi pomonsoi di korohian nu , do miagal di nokotulis do pasal doho' dot id suang do buuk do Tourat , ’ kangku , ” ka .
58010008	Id gulu nopo do pinoboros di Kristus om poingkaa , “ A' ko i' orohian do porsombahan di sumbolion om i porsombahan do suwai ; a' ko i' orohian di tayam-tayam di sorobon do maan do porsombahan , om a' ko orohian di porsombahan di sumbolion do maan do pangampun do dusa , ” ka dau . Om iyo iddi o pinoboros di Kristus , do mulong piya do tumanud di Tourat o kowoyo-woyoo' do papatahak do koinsanai di porsombahan di sumbolion .
58010009	Om poboroso' nogiddi di Kristus o poingkaa , “ Hati oku no , oi Kinorohingan ! Om ruminikot oku do mongoi pomonsoi di korohian nu , ” ka dau . Om tonuso' noddi do Kinorohingan o koinsanai di porsombahan di sumbolion dit id gulu , om sowoliai no dau di Kristus , i numaan do porsombahan di sinumbali' .
58010010	Nowonsoi no di Yesus Kristus i korohian do Kinorohingan om pinatahak dau o tinan dau do suminiliu'd porsombahan di sumbolion . Om iri no i porsombahan diri , i winonsoi dau dot i tinan dau o pinatahak dot insan noo do maan do gisom dot alaid , do nolidangan ngai' toko'ddi do mantad id dusa .
58010011	Pointikid-tikid dot Imam di tulun do Yohudi om momonsoi kasai' i' di karaja' dau do dong imam do pointikid do tadau , om miguli-guli' iyau do papatahak do porsombahan di sumbolion dit iyo kasai' nopoddi . Nga' iri nopo porsombahan di sumbolion diri om a' i' kopio katanus do dusa .
58010012	Suwai ko' , iso' noo o porsombahan di sumbolion do pinatahak di Kristus do maan do pangampun do dusa , om poinggirot kasai' no i porsombahan do sinumbali'ddi do gisom dot alaid . Om katahak poddi i porsombahan di sinumbali' , om irikau no i Kristus dot id dawananan do Kinorohingan om momorinta' diri iyau do poinsugku' do Kinorohingan .
58010013	Om dinondo nopodti om mandad po o Kristus do poinsiribaon ngai' do Kinorohingan dot id dau i pisangod dau .
58010014	Om iso' noo o porsombahan di sinumbali' do pinomolidang di Kristus do koinsanai'd tulun di nolihungan do mantad id dusa , gisom dot olidang kopio iyolo' .
58010015	Om popoingod i' dati' i Rusod do Kinorohingan do pasal diri . Boros ka di Rusod do Kinorohingan ,
58010016	“ Boros kad Tuhan , ‘ Iti no o tumpongo di wonsoyon ku dot id diyolo' do koimbagu . Posuangon ku nondo dot id ginawo diyolo' i toturan ku om tulison ku'ri dot id suang do pomusarahan diyolo' , ’ ka , ” ka dau .
58010017	Om nokoboros i' o Kinorohingan do poingkaa , “ Lihuan ku nondo o koinsanai di dusa om i karaaton diyolo' , ” ka .
58010018	Iyo nopoddi , om iri ngai' nopo i dusa om i karaaton diri , om noompunan no . Om a' no minog do papatahak kawagu do porsombahan do sumbolion do maan do pangampun do dusa .
58010019	Baino' nopoddi , oi tobpinai-tobpinai ku , om katama' toko' noddi do sumuang di Bilik dit Olidang Kopio tu' napatai no i Yesus .
58010020	Noiwangan no di Yesus ot iso' o ralan di wagu do wayaan toko' , iri no i ralan di manahak do koposion . Iri nopo i ralan diri om kawaya' i' di tirai , iri no i tinan di Yesus .
58010021	Om baino' nopoddi om haro no o Boyoon dot Agayo dot Imam toko' , i mongilo-ilo di tulun do songonuon do Kinorohingan .
58010022	Iyo nopoddi , om kainou no minsomok do Kinorohingan do mikuwo'd ginawo dit otulid om ogirot o kotumbayaan ; om mikuwo'd kopurimanan do ginawo di nolidangan no do mantad id taraat , om mikuwo'd tinan di nolihungan no di waig dot oniniting .
58010023	Om igitan toko' no kopio i soro-sorohon di ponongkuyaan toko' , tu' Kinorohingan nopo om milo i' do ponongkuyaanan do mamayaan kasai' di batos dau .
58010024	Om pogipadul-padul toko' no , om kopogiodsuur-suur toko' i' do mogiinsian-sian dot iyati' ngai' , om kopomonsoi toko' dit ongosonong .
58010025	Om kumaparu' toko' no do mogititimung , om a' tukono' do miagal di tulun do suwai . Om apatut nogi' do ruhangan toko' o kotorodoko' toko' om mogiodsuur-suur toko' , tu' oilaan toko' i' dot a' no alaid do rumikot o Tuhan .
58010026	Tu' ondung nokosusui no dot id dati' i habar dot otopot do mantad id Kinorohingan nga' tumilombus toko' indo do momonsoi'd dusa di tomodon do momonsoi , om aiso' no o porsombahan di sumbolion do koidu' di dusa toko' do miagal diri .
58010027	Tu' osunsudan toko' nopo om tumimbaba' pod Kinorohingan do momutus om tumimbaba' di tapui do kototogod dau , i monorob ngai' di tulun di sumaap dau do gisom dot ouu .
58010028	Iri nopo tulun dit a' tumanud di Tourat di Musa , om hukuman nopo do kapatayon , om aiso' no o koompunan , do kointalang kopio do nakasala' iyau , do pasalaon do duwo ko' tolu o tulun do sasi' .
58010029	Om okon-okon pondo o kawagato' do hukuman do porotuon dot id tulun di mongulok-ulok di Tanak do Kinorohingan . Tu' tulun nopo do miagal diri om papagaan-gaan di raha' do tumpongo do Kinorohingan , iri no i kinapatayon di Kristus , i momolidang daa dau do mantad id dusa . Om mongindaraat iyau di Rusod di manahak do nipuhawang .
58010030	Om koilo toko' i' ondung isai i minomoros do poingkaa , “ Sumuli' oku indo ! Momohukum oku indo ! ” ka , om i minomoros dot , “ Butusan indod Tuhan i tulun do songonuon dau , ” ka .
58010031	Korolosi no moti' kopio dot aratu' o tulun dot id longon do Kinorohingan di Poimpasi !
58010032	Soroho' no dokoyu o kowoyo-woyoo' dokoyu di gulu po . Tontok nopoddi , di notitihan kou di tanawau do Kinorohingan , om ogumu' tomod daa o kinoinggoritan dokoyu ; nga' ogirot kasai' kou i' om aparu' kou do kuminaraja' .
58010033	Koumbal i' dot indaraaton kou om a' kopio osonong-sonong o wonsoyon diyolo' dot id dokoyu dot id toguang do tulun dot ogumu' . Om koumbal i' do kotonggoi kou di tulun do suwai dot oinggorit do tontok dot inggoriton iyolo' ,
58010034	om tumonggoi kou di tulun do poinggiil do tumongob . Om ngoyon ngai' nopo ahawo' do mantad id dokoyu i dokoyu'd songonuon , om osonong i' o ginawo dokoyu do tumimbaba'ddi , tu' oilaan i' dokoyu do haro po dot id dokoyu it osonong ko' iri , it a' rumaag do gisom do poingompus .
58010035	Iyo nopoddi , om kada' kou kapaasai , tu' ondung otumbayaan kasai' kou , om haro i' ot isomuli'ddi dit agayo !
58010036	Mositi' no do polonuton dokoyu o ginawo dokoyu , om milo kou i' do momonsoi di korohian do Kinorohingan om kaanu kou indo di pinabatos dau .
58010037	Tu' nokotulis no dot id suang do Buuk do Kinorohingan o poingkaa , “ A' no alaid , dot iri nopondo i rumikot mantad diri , om rumikot nod oruhai ; a' no dau popiurut-uruton o korikatan dau .
58010038	Om iri nopondo i tulun di doho' kopio'd songonuon om otumbayaan indo om apasi ; nga' ondung haro ot id pogialatan diyolo' do sumunsuri , om a' oku no asanangan do tulun diri , ” ka .
58010039	Iyati' nopodti om okon i' ko' tulun di suminunsuri om i napalid . Suwai ko' iyati' nopo om tulun i' dit otumbayaan do Kinorohingan om napasi toko' .
58011001	Komoyon nopo dot otumbayaan om atantu' kopio o ginawo do monongkuyaan dot abayaan kopio i soro-sorohon toko' , om komoyon nopoddi nga' haro kopio o ponongkuyaanan dot otopot i' kopio do haro it a' toko' okito .
58011002	Kinohubayaan i' do Kinorohingan i tulun di gulu po , tu' kikotumbayaan i' iyolo' .
58011003	Oilaan toko' i' dot i boros do Kinorohingan o minomonsoi diti pomogunan , tu' otumbayaan toko' i' ; om komoyon nopoddi , nga' iri nopo it okito om winonsoi dot it a' okito o numaan wonsoyo' .
58011004	Om pinapatahak i Habil dot id Kinorohingan , do porsombahan di sinumbali' dit osonong ko' i di Kain , tu' kikotumbayaan i' iyau . Om iri no i kotumbayaan di Habil diri o kinopomoromitan do Kinorohingan di Habil do pinoiyo do tulun dit osonong , tu' nokointalang no do rinamit do Kinorohingan i porsombahan dau . Om napatai no daa i Habil nga' moro-boros kasai' po iyau do gisom piya do dinondo , tu' kikotumbayaan i' iyau .
58011005	Om i Hinok nopo om a' i' napatai tu' kikotumbayaan i' iyau om poinsawato' nopoddi iyau do pinakaa dot id Kinorohingan . Aiso' i' o tiso' pod tulun do nokokito dau do nihum piya daa iyau , tu' nokoinsawat no iyau do Kinorohingan . Om nokotulis i' dot id suang do Buuk do Kinorohingan do kinohubayaan do Kinorohingan i Hinok , do tontok dit a' po iyau nokoinsawat .
58011006	Aiso' i' o tiso' pod tulun do kohubayaan do Kinorohingan , ondung aiso' o kotumbayaan do tulun diri . Tu' iri nopo tulun di rumikot dot id Kinorohingan om mositi' no do monongkuyaan do haro o Kinorohingan , om monongkuyaan do monomuli' iyau do tulun di mogihum dau .
58011007	Om sinunudan pogi'd Kinorohingan i Nuu do pasal dit ongosiliu dot id maso dot abantalan , it a' po dau okito , nga' kikotumbayaan i' iyau . Om minumboyo' i Nuu do Kinorohingan gisom do minomonsoi iyau dot iso' o kapal do rahat . Om id tohuri noddi om iri no i kapal diri o nakapasi dau om i sompiiyon dau . Om hukumai noddi o pomogunan , nga' i Nuu nopo om pinoboros i' do Kinorohingan do tulun dit osonong , tu' haro i' o kotumbayaan dau .
58011008	Om umboyo' nopo i Abraham do Kinorohingan do tontok di lohowo' iyau do Kinorohingan om di sinuhu' iyau do kumaa dot id iso' o pomogunan di pinabatos do Kinorohingan dot id dau , tu' kikotumbayaan i' iyau . Om pamanau nopoddi i Abraham dot a' piya dau oilaan ondung hinonggo o pakayaan dau .
58011009	Om undorong nopo i Abraham do miagal do tulun di sompogunan do hiri'd pomogunan di pinabatos do Kinorohingan dot id dau'ddi , tu' kikotumbayaan i' iyau . Om undorong nopo i Abraham do hiri do poingiyon dot id kiim . Om iyo iddi o winonsoi di Isak om i Yakub , i nakaramit di batos do miagal diri do mantad id Kinorohingan .
58011010	Tu' mandad-andad no i Abraham di bandar di tinantu' mantad do wonsoyon om i winonsoi'd Kinorohingan do pinoimpou do pinoimpahan dit ogirot .
58011011	Om haro i' o sinakagon di Abraham do mantad id di Sara , do mulong piya do molohing no daa kopio iyau , om a' maganak i Sara , tu' kikotumbayaan i' iyau . Oilaan no kopio di Abraham do bayaanon do Kinorohingan i batos dau .
58011012	Mulong piya daa dot iyo pod napatai o tinan di Abraham do maso'ddi , nga' ogumu' i' o sinakagon dau , gisom dot a' no ointob o kogumuo' diyolo' . Iyo po iyolo' di rombituon do hilo'd tawan om iyo di togis do hilo'd tisan do rahat kogumu' , tu' kikotumbayaan i' iyau .
58011013	Om kikotumbayaan kasai' i' o koinsanai di tulun diri do gisom piya do kinapatayon diyolo' . A' i' diyolo' naramit i pinabatos do Kinorohingan diri , suwai ko' nokito noo diyolo' , nga' pinusou i' diyolo' iri do hiri piya'd sodu' . Om iri no o kinapamarasan diyolo' do sompogunan no toomod iyolo' om mombo-hombo do hiti'd pomogunan .
58011014	Om tulun nopo do momoros do miagal diri om popointalang no kopio do maso diyolo' do mogihum do pomogunan dit osiliu'd pomogunan kopio diyolo' .
58011015	Om okon i' ko' i pomogunan di tinongkiadan diyolo' o sorohon diyolo' . Tu' ondung iri daa , om milo i' daa iyolo' do gumuli' dot id pomogunan diri .
58011016	Nga' nokointalang no kopio do langadon i' iyolo' dot iso' o pomogunan dit osonong ko' iri , iri no i pomogunan do hilo'd surga . Om iri no ot a' do Kinorohingan kointingayaman do roitan piya diyolo' iyau do tapa' diyolo' , tu' nokosodia' nod Kinorohingan ot iso' o bandar do patahakon dau dot id diyolo' .
58011017	Om iri i kotumbayaan di Abraham o kinapatahakan dau di Isak do maan do porsombahan do tontok di tinoinu' iyau do Kinorohingan . I Abraham no o nonuan do Kinorohingan di batos dau , nga' posodia' i' i Abraham do papatahak di tanak dau dit iso' noo .
58011018	Om nokoboros nod Kinorohingan o poingkaa dot id di Abraham , “ I Isak no o koonuan nu do sinakagon di pinabatos ku diya' , ” ka .
58011019	Oilaan no kopio di Abraham do milo o Kinorohingan do mamasi kawagu di Isak do mantad id kapatayon , om milo nod poboroson , do naanu no kawagu di Abraham i Isak do mantad id kapatayon .
58011020	Om pinabatos di Isak dot id di Yakub om id di Isau i barakat di rumikot do koimbagu , tu' kikotumbayaan i' iyau .
58011021	Om di nopo dit a' po i Yakub napatai om pinatahak dau o barakat dau dot id tangaanak di Yusup , tu' kikotumbayaan i' iyau — om tontok nopoddi om posikoron po iyau di tulu di sukud dau om tuminuku' iyau dot id Kinorohingan .
58011022	Om iri i kotumbayaan di Yusup — do tontok dit oruhai no iyau do matai — o kinapabarasan dau do pasal do kosoliwanan di tulun dot Israil do mantad hilo'd Masir , om pinobilin dau it apatut do wonsoyon dot id rata' dau .
58011023	Om i kotumbayaan di molohing di Musa o kinopolisakan dau di Musa do solinaid do tolu o tulan do mantad di kinosusuon dau . Om nokito diyolo' dot olumis kopio kaanak i Musa , om a' iddi iyolo' nooris do tuminolibamban di pinonuhuan di raja' .
58011024	Om i kotumbayaan di Musa o kinaadaan dau do roitan do tanak iyau do raja' do Masir dit agayo iyau .
58011025	Pinokouhang nogi' dau dot oinggorit do tumonggoi di tulun do songonuon do Kinorohingan ko' mantad do haro o kosimbayanan dit oruuhai dot id suang do koposi-posion di kidusa .
58011026	Noilaan i' di Musa dot agayo nogi' kopio o komoyon dot indaraaton piya dot i Raja' do Gampamasi di pinabatos do Kinorohingan o kopongindaraatan ko' mantad do kaanu do koinsanai di kakayaan do pomogunan do Masir . Tu' i Musa nopo om kosorou kasai' i' dit isomuli' do koimbagu .
58011027	Om tongkiad no i Musa do mantad hilo'd Masir , om a' i' iyau moddosi dot otogod piya i raja' , tu' haro i' o kotumbayaan dau . Om pamanau nopo i Musa do ruminikot do hiri'd tongoyon dau dot iyo pod nokokito no iyau do Kinorohingan , it a' okito'ddi .
58011028	Om papaharo no i Musa do Paska om ponuhu' no do popowowos do raha' do hiri'd wawayaan di walai do tulun dot Israil om a' i' di Moloikat di Mamatai apatai i tanak diyolo' dit id gulu , tu' haro i' o kotumbayaan di Musa .
58011029	Om i tulun dot Israil nga' nokosoborong i' di Rahat dot Aragang , dot iyo pod minamanau iyolo' dot id tana' dit otuu , tu' kikotumbayaan i' iyolo' , nga' iri nopo tulun do Masir om koolitai nopo di rahat , do tontok di minumbal daa iyolo' do suminoborong di rahat .
58011030	Om kahaba' nopo di tulun dot Israil i tolig do bandar do Yorikou di nokotutuk iyolo' di bandar diri do solinaid do turu' o tadau , tu' haro i' o kotumbayaan diyolo' .
58011031	Om i Rahab , i tondu' do sundal diri nga' a' i' napatai do nokotonggoi di tulun di suminaap do Kinorohingan , tu' kikotumbayaan i' iyau ; om osonong o ginawo dau do pinapasalakoi di tulun dot Israil di minongoi ponoluku' .
58011032	Om milo oku i' daa do minsusui nopo , nga' aiso' no o maso ku . Tu' a' ku po noroitan i Gidion , om i Barak , om i Simson , om i Yipta , om i Daud , om i Somuil , om i piro-piro o nabi .
58011033	Om nangaala' i' diyolo' o piro-piro o pomorinta' , tu' kikotumbayaan i' iyolo' . Om winonsoi i' diyolo' it otopot , om naanu iddi diyolo' i pinabatos do Kinorohingan . Om nakalantom diyolo' o kabang do singa .
58011034	Om nokopisok iyolo' do tapui di molob-ngolob , om nokoidu' iyolo' di tibason daa iyolo' do gayang . Oluhoi i' daa iyolo' , nga' nokokoris iddi iyolo' ; om ongosiou iyolo' dot id pisangadan , gisom do naala' ngai' diyolo' i soudor do bansa'd suwai .
58011035	Om aanu i' kawagu di tongoondu' i tobpinai diyolo' di napasi kawagu do mantad id kapatayon , tu' haro i' o kotumbayaan di tongoondu' . Om haro i' i pokilogos nopo dot inggoriton do gisom piya dot apatai , om minada' do polobuson , tu' orohian i' iyolo' do posion kawagu dot id koposion dit osonong ko' iri .
58011036	Om haro i' i hiningi-hingi om i binobog , om i kinagasan do rantai om i pinogiil .
58011037	Om dinumpau iyolo' do watu do gisom do napatai , om haro i pinapas do garagadi' , om haro i pinatai do gayang o pinamatai . Om minghombo poo iyolo' do pakayan nopo om kulit pod dumba' ko' kulit do kambing do winonsoi ; om mosikin iyolo' , om nudipon om ninggorit .
58011038	Iti nopo pomogunan om a' i' osorupai do maan diyolo'd tiyonon . Minghombo nopo iyolo' do hilo'd tana' do kowotuan om hilo'd konulu-nuluan , om miyon iyolo' dot id luang do nuluhon om id luang do tana' .
58011039	Agayo no kopio o kinamanangan do tulun diri tu' kikotumbayaan i' iyolo' ! Nga' a' i' diyolo' naanu i pinabatos do Kinorohingan ,
58011040	tu' haro i' o natantu' mantad do Kinorohingan do patahakon dot id dati' dit osonong ko' mantad diri . Om iri nopo i natantu' mantad dau'ddi om opongo nopo kopio o kosonongo' diyolo' om kosugku' toko' iyati' diyolo' .
58012001	Iyati' noo , om nosorilian toko' no dot ogumu' o sasi' ! Iyo nopoddi , om pataamo' ngai' toko' no i kawagat dati' om i dusa di sumokot kopio daa dot id dati' . Om tumotos toko' no do manangkus dot id pilumbaan dit id dabantalan toko' .
58012002	Om montong toko' no kopio di Yesus , tu' iyau no i minonimpuun do kotumbayaan toko' om i momogompi'ddi do mantad di koimpuunon i' om gisom do kopupuson . I Yesus nopo om nokotial i' do ninggorit do hiri'd kayu salib ! Om uhang ngai' i' dau do kointingayam piya dot apatai do hiri'd kayu salib . Tu' sinorou nopo dau om i kataadan dau do katalib iri . Om dinondo noddi om poirikau no iyau dot id dawananan di tirikohonon do Kinorohingan do momorinta' , om momorinta' iyau do poinsugku' do Kinorohingan .
58012003	Umbalai pogi' do momusorou i kinoinggoritan di Yesus do tuminimbaba' di tulun di kidusa , it ongorongit tomod do suminaap dau ! Om kada' no poluhoyo' o ginawo om kada' panangkapaasai .
58012004	Tu' solinaid nopo dokoyu do sumaap do dusa , om a' kou po nokoumbal do sumaap do gisom do patayon kou .
58012005	Om kada' dokoyu lihuwai iti nosihat do Kinorohingan , i pinatahak dot id dokoyu , i tangaanak dau , “ Oi tanak ku , podulon no kopio i ponudukan do Tuhan , om kada' kaus dot otogod piya iyau diya' .
58012006	Tu' tudukan id Tuhan o pointikid-tikid do tulun di kosianan dau , om loposon dau o pointikid-tikid do tulun di songonuon dau do tanak dau , ” ka .
58012007	Om mositi' no do romiton dokoyu i pamalapos do Kinorohingan dokoyu do miagal do ponudukan do mantad id tapa' . Tu' haro toi o tanak dot a' nokoumbal do linapos di tapa' dau ?
58012008	Ondung a' kou loposon do miagal di tangaanak dau'd suwai , om komoyon nopoddi nga' okon kou i' ko' tangaanak kopio dau , suwai ko' a' i' oilaan o dokoyu'd molohing .
58012009	Kitapa' toko' i' do hiti'd pomogunan , om monuduk i' iyau dati' , om pusohon toko' i' iyau , om okon-okon pondo i Tapa' toko' di don rusod , iyau i hilo'd surga , nga' atantu' no do minsiriba' kopio toko' dot id dau , om apasi toko' i' .
58012010	Iri nopo molohing toko' do hiti'd pomogunan om daamot noo do monuduk dati' , do tumanud dit osonong dot okito diyolo' . Nga' Kinorohingan nopo do monuduk dati' om maan i' do koinsanangan toko' , om olidang toko' indo do miagal dau .
58012011	Otopot i' do tontok nopo di maso toko' do tudukan , om a' i' poposonong do ginawo toko' i pamalapos , suwai ko' popotongob noo . Nga' id tohuri nondo ko' iri , om iyati' nopo i notudukan , om iri nopo i pinamalapos diri , om mongodsuur i' dati' do tumanud di korohian do Kinorohingan , dot id suang do koposi-posion toko' , om popoimbulai do kosimbayanan do ginawo toko' .
58012012	Iyo nopoddi , om pokorison no o longon dokoyu di lopuhon , om i totud dokoyu di gagaran !
58012013	Mamanau kasai' kou no do sumusui do ralan dit alampai , om a' i' okinsol o gakod dokoyu di kimpo' , suwai ko' olingos nogindo .
58012014	Tumotos kou no do monokiulud do koinsanai'd tulun . Om tumotos kou no do popolidang do koposi-posion dokoyu , do Tuhan o kopomolidangan . Tu' aiso' i' o tiso' pod tulun do kokito'd Tuhan ondung a' olidang o koposi-posion dau .
58012015	Antaan-taan no kopio dokoyu om aiso' i' o tongoiso' do tulun do kosoliwan do mantad id kosianan do Kinorohingan . Om aiso' indo o tulun dot osiliu do miagal di sakot di kawanit dot id pogialatan dokoyu , om gisom do monimpuun do kosusaan om mamaraag dot ogumu' o tulun dot i kawanit o pamaraag .
58012016	Antaan-taan no dokoyu , om aiso' i' o tulun dit orohian do magampahu' om it a' momusou do kowoyo-woyoo' di don rusod , do miagal di winonsoi di Isau . Tu' padagango' nopo dau i kuasa' dau di don tanak do kotuahan , do pinoolon dau do samangkuk noo o taakanon .
58012017	Om oilaan i' dokoyu dot id tohuri noddi ko' iri om pokionuo' po daa dau i barakat diri do mantad id tapa' dau nga' a' no iyau nonuan . Tu' mulong piya do mihad-ihad po daa'ddi iyau do popoontok di nasalaan dau , nga' aiso' noddi o maso do popoontok diri .
58012018	Timbabaon nopo dokoyu om okon i' ko' miagal di tinimbaba' di bansa' dot Israil di gulu po . Tinimbaba' nopo diyolo' om i milo do kamaon , iri no i Nuluhon do Sinai om i tapui di molob-ngolob do hiri ; tuminimbaba' iyolo' do totuong , om odondom kopio o kotuongo' om tongus dit opuhod ;
58012019	om nokorongou iyolo' do tuni do torumpit om boros dit opuhod kopio . Om tontok di norongou di tulun dot Israil i boros diri om pokionuo' no kopio diyolo' dot a' moro-boros kawagu i minoro-boros diri dot id diyolo' .
58012020	Tu' a' i' iyolo' kasaap do mokinongou di ponuhuan di pinoboros di minoro-boros diri . Tu' boros ka di minoro-boros om , “ Koinsanai di koulok do nuluhon diti , do nintorusan tuu ko' isai nopo o tulun , nga' mositi' nod dumpahon do watu do gisom dot apatai , ” ka .
58012021	Om koronob no kopio i nokito di tulun dot Israil diri gisom do minomoros i Musa do poingkaa , “ Moddosi oku om gagaran oku po ! ” ka dau .
58012022	Nga' iyokoyu nopo om nokorikot do hiti'd Nulu-Nulu do Sion om i bandar do Kinorohingan di poimpasi , iri no i Yorusalim di hilo'd surga , i kinoiyonon do rinibuan o moloikat dau .
58012023	Iyokoyu nopo om ruminikot dot id iso' o pitimungan di poimponu' do kataadan — i pitimungan do koinsanai'd tangaanak do Kinorohingan dit id dotuo , i nongotulis o ngaran do hilo'd surga . Om mongoi kou timbaba' do Kinorohingan , i Gompomutus do koinsanai'd tulun . Om tumimbaba' kou do rusod di tulun dit ongosonong , it osonong no kopio om aiso' no o bohiton .
58012024	Ruminikot kou do mongoi timbaba' di Yesus , i Momialatan do minomonsoi di Tumpongo do wagu'ddi ; om tumimbaba' kou di raha' di powowoson , i pamajamin dit ongosonong ko' mantad di jinamin di raha' di Habil .
58012025	Iyo nopoddi , om antaan-taan no dokoyu , om a' kou i' mada' do mokinongou dau , i minoro-boros diri . Iri nopo tulun dit a' minokinongou dau , i ruminikot do hiti'd pomogunan , om i pinopolombus di habar do mantad id Kinorohingan , om a' no milo do mogidu' . Om okon-okon toko' pondo iyati' i nokorongou dau do minoro-boros do mantad hilo'd surga ! Ondung a' toko' mokinongou dau , om poingkuro toko' po daa'ndo do kopoggidu' !
58012026	Tontok nopoddi om koguyu' nopo di boros dau iti pomogunan . Nga' baino' noddi om minamatos iyau do , “ Guyuon ku pondo kawagu iti pomogunan , om okon nopo ko' iti noo , nga' ilo' nogi' tawan , ” ka dau .
58012027	Iri nopo boros do , “ kawagu , ” ka , om popointalang dot oinsanan nopondo i nongowonsoi do guyuon om iduwon , om iri nopondo it oolu' om iri po it a' milo'd guyuon .
58012028	Iyo nopoddi , om mongunsikou toko' nod Kinorohingan , tu' nakaanu toko' no dot iso' o pomorintaan do mantad id dau dit a' milo do guyuon . Om mositi' no do mongunsikou toko' om tumuku' toko' dot id Kinorohingan do mikuwo'd opusou om oronok , do tumanud di kowoyo-woyoo' di korohian dau .
58012029	Tu' iri nopo Kinorohingan toko' om iyo po di tapui di monorob .
58013001	Pogiinsian-sian kasai' kou no do miagal do tulun do Kristian di mogiobpinai .
58013002	Kada' kou pikoduwo o ginawo do pasalakoi dot id walai dokoyu di tulun dit a' piya dokoyu otutunan . Tu' ondung momonsoi do miagal diri , om nokoumbal i' o tulun do nakapasalakoi do moloikat dot id walai dau , nga' a' i' dau oilaan do moloikat iri .
58013003	Kada' dokoyu kolihuwai i tulun di songinggiil , om sorohon nopo dokoyu do poinggiil kou iyokoyu do poinsugku' diyolo' . Om kada' dokoyu kolihuwai i tulun dit inggoriton , om sorohon nopo dokoyu dot inggoriton kou iyokoyu do miagal diyolo' .
58013004	Mositi' no do pokolidangon do koinsanai'd tulun o pikowinan . Om mositi' no do mitorodok kopio i misasawo . Tu' tulun nopo di momonsoi do sosomu' om i magampahu' om hukuman i' do Kinorohingan .
58013005	Kada' pologoso' dot oporinta' di rumohian do tusin o koposi-posion dokoyu , suwai ko' poumbagalon nopo i haro dot id dokoyu . Tu' nokoboros no o Kinorohingan do poingkaa , “ A' ku i' iya' pologoson tomod , om a' ku iya' tongkiadan , ” ka .
58013006	Om iri noddi o katama-tama' toko' do momoros do poingkaa , “ Tuhan no o Gomponguhup doho' , om a' oku no moddosi . Om nunu po daa o milo'd tulun do wonsoyon dot id doho' ? ” ka .
58013007	Kada' dokoyu kolihuwai i piro-piro o boyoon dokoyu di pinopolombus di boros do Kinorohingan dot id dokoyu . Soroho' no dokoyu i kinowoyo-woyoo' do koposi-posion diyolo' , om i kinowoyo-woyoo' diyolo' do napatai , om omit kou no di kotumbayaan diyolo' .
58013008	A' i' sumimban i Yesus Kristus , do mantad di gulu , om gisom do baino' , om gisom do poingompus .
58013009	Kada' dokoyu pologoso' do mamalid dokoyu o piro-piro o kowoyoon do ponudukan di suwai-suwai kopio . Mositi' no do pokorison di kosonongo' do Kinorohingan o ginawo toko' , tu' iri no it osonong kopio ; om okon i' ko' i piro-piro o toturan do pasal do taakanon o popokoris . Tu' iri nopo tulun do tuminanud di piro-piro o toturan diri di gulu po om aiso' i' o nunu-nunu do kountungan do naanu diyolo' .
58013010	Om iri i piro-piro ot imam di maganu-anu do hiri'd Kiim do Tuhan nga' aiso' i' o kosorupayan do mangakan di porsombahan do sinumbali' di hiri'd sakai di pananaraban diri .
58013011	Iri nopo raha' di nintorusan di pinatahak do maan do porsombahan do pangampun do dusa , om igitan i' di Boyoon dot Agayo dot Imam do mongoi do hiri'd Bilik dit Olidang Kopio , nga' iri nopo tinan di nintorusan om sorobon i' do hiri'd soliwan di kokiiman .
58013012	Om i Yesus diri nga' pinatai i' do hiri'd soliwan di wawayaan dot agayo di bandar , do momolidang di tulun dau do mantad id dusa diyolo' , dot i raha' dau o pinomolidang dau .
58013013	Iyo nopoddi , om kainou no rumikot dot id dau do hilo'd soliwan di kokiiman om tumonggoi toko' i' dau dot indaraaton .
58013014	Tu' hiti nopod pomogunan om aiso' i' o tiyonon toko' dit aiso' o kopupuson ; suwai ko' mogihum toko' di tiyonon di rumikot do koimbagu .
58013015	Iyo nopoddi , om mositi' no do mamarayou kasai' toko'd Kinorohingan , om i Yesus o popiromut di pamarayou toko'ddi dot id Kinorohingan ; om iri no o ponokoporsombahan do kounsikahan toko' dot id dau , om i patahakon toko' dau do tontok di polombuson do kabang toko' do popoinggayo do ngaran dau .
58013016	Kada' kou kolihu do momonsoi dot osonong om mogiuhup-uhup , tu' iti no o ponokoporsombahan di kohubayaan do Kinorohingan .
58013017	Tanud kou no do ponuhuan di piro-piro o boyoon dokoyu , om insiriba' kou no dot id diyolo' . Tu' momogompi' kasai' i' iyolo' do rusod dokoyu , om iyolo' it apatut do poposusui dot id Kinorohingan do koinsanai di winonsoi diyolo' . Ondung mihuboyo-boyo' kou diyolo' , om osimbayan no o ginawo diyolo' do kumaraja' ; nga' ondung a' kou mumboyo' , om tumongob no iyolo' do kumaraja' , om a' i' iri poporikot do kountungan dot id dokoyu .
58013018	Sumambayang kasai' kou no do bagi' dahai . Om oilaan i' kopio dahai dot osonong o kopurimanan do ginawo dahai , tu' orohian kasai' i' iyahai do momonsoi dit otopot dot id suang do nunu nopo .
58013019	Om pokionuon kopio ku do sambayangan oku dokoyu om oruhai oku i' do pogulion kawagu do Kinorohingan do hino'd dokoyu .
58013020	Napasi no kawagu'd Kinorohingan do mantad id kapatayon i Tuhan toko' i Yesus . Om iri no i kinapatayon dau o nokosiliu-siliu dau do gompomogompi' dati' dit Agayo Kopio , iyati' i ponokodumba' dau . Om iri nogi' i kinapatayon dau o pinopogirot di tumpongo di poingompus , i winonsoi do Kinorohingan dot id dati' .
58013021	Om maha' daa om onuan kou do Kinorohingan , i tadon do kosimbayanan do ginawo , do koinsanai dit apatut dot aanu dokoyu do momonsoi di korohian dau . Om maha' daa om wonsoyon do Kinorohingan i korohian dau dot id dati' , dot i Yesus Kristus o pawayaan dau do momonsoi'ddi . Royohon no o Kristus do gisom do poingompus ! Amin .
58013022	Om pokionuon ku no do podulon kopio dokoyu i piro-piro o nosihat ku'ddi do mikuwo'd alanut o ginawo , tu' a' i' anaru no iti surat ku .
58013023	Om poiloon ku iyokoyu do nakalabus no do mantad id giil i Timotius , i tobpinai toko'ddi . Korikot nopondo iyau do hiti'd kinoiyonon ku , om powoyoon ku indo iyau do mongoi ompuya' dokoyu .
58013024	Porikoton no o tabi' dahai dot id koinsanai di boyoon dokoyu om id koinsanai di tulun di songonuon do Kinorohingan . Om romiton no dokoyu o tabi' di piro-piro o tobpinai do hilo'd Italia .
58013025	Om Tuhan no o mamarakat ngai' dokoyu .
59001001	Oi tobpinai-tobpinai , i tulun ngai' do songonuon do Kinorohingan , i nokopogitompias-pias do pointongkop do pomogunan . Tumabi' oku , iyoho' i Yakub , i susuhuon do Kinorohingan om i susuhuon di Tuhan Yesus Kristus .
59001002	Oi tobpinai-tobpinai ! Ondung oontok kou do mogisuayan o pogumbalan , om sorohon nopo dokoyu do kountungan dokoyu iri .
59001003	Tu' oilaan i' dokoyu , dot ondung otumbayaan kasai' kou do Tuhan do tontok piya dot oontok kou do pogumbalan , om kootuson nopoddi om alanut nondo o ginawo dokoyu .
59001004	Om igitan no kopio dokoyu iri , om murut-surut kasai' i' o kolonuto' do ginawo dokoyu do gisom dot aiso' no o bohiton dokoyu om aiso' ot okurang dokoyu dot id suang do nunu nopo .
59001005	Ondung haro o tongoiso' dot id pogialatan dokoyu dot a' sumongkuro o toilaan , om apatut do mokianu iyau do toilaan do mantad id Kinorohingan , om onuan indo iyau'd Kinorohingan do toilaan ; tu' osianan i' iyau om manahak do pointikid-tikid do tulun .
59001006	Nga' tulun nopo di mokianu , om mositi' no dot otumbayaan kopio ; om a' mikoduwo o ginawo . Tu' tulun nopo di mikoduwo o ginawo om miagal no di tumbak do rahat dot opitanggai-tanggayan do tongus .
59001007	Tulun nopo do miagal diri om a' atantu' o pomusarahan ; om a' iyau milo do manantu' do nunu nopo o wonsoyon dau . Iyo nopoddi , om kada' no dau soro-soroho' do kaanu iyau do nunu nopo do mantad id Tuhan .
59001008	
59001009	Tulun nopod Kristian di mosikin om mositi' no dot otood dot ondung poinggoyoon no iyau'd Kinorohingan .
59001010	Om i tulun do Kristian di kaya' nga' mositi' no dot otood dot ondung poinsiribaon no iyau do Kinorohingan . Tu' tulun nopo do kaya' om tumanus indo do miagal do tusak do sakot .
59001011	Koulai nopo o tadau dit alasu' om kumoring nondo i sakot , om lumotu' no i tusak om atanus no i linumis di tusak diri . Om iyo nogiddi i tulun do kaya' tu' apatai nondo di maso dau do kumaraja' .
59001012	Olumaag no i tulun dit otorodok kasai' dot oontok piya iyau do pogumbalan . Tu' soira' nopo dot atahan iyau dot id suang do pogumbalan diri om kaanu nondo iyau dot isomuli' , iri no i koposion di pinabatos do Kinorohingan dot id tulun dit osianan do Kinorohingan .
59001013	Ondung haro o tulun dot abayayat di pogumbalan do miagal diri , om kada' pomoros dot , “ Iti nopo kabayayat diti om mantad id Kinorohingan , ” ka , tu' Kinorohingan nopo om a' i' abayayat dit araat , om a' nogi' iyau mogumbal do tongosongulun piya .
59001014	Nga' abayayat no o tulun dot id pogumbalan ondung agayat iyau om katanud iyau di korohian dau'd araat .
59001015	Om ondung atanud dau i korohian dau dit araat diri , om kowonsoi no iyau do dusa ; om ondung koinggayo i dusa'ddi om kootuson nopo nga' kapatayon .
59001016	Kada' kou no kopio kotipu' , oi tobpinai-tobpinai di kosianan ku .
59001017	Pointikid-tikid di popuhawangon dit osonong om i patahakon dit osonong kopio , om mantad i' do hilo'd surga , i pinolintuhun do Kinorohingan , i minomonsoi do koinsanai di tanawau do hilo'd tawan . Om iyau no o Kinorohingan dit a' sumimban om a' iyau poporikot dot otuong di poingkukuro nopo .
59001018	Om siniliu toko'd Kinorohingan do tangaanak dau do tumanud di korohian dau , dot i boros dau dit otopot o pinoposiliu . Om winonsoi pogi' dau o miagal diri nga' manahak iyau dati' do pangkat dit asawat kopio dot id pogialatan do koinsanai di winonsoi dau .
59001019	Sorohon no kopio dokoyu iti , oi tobpinai-tobpinai di kosianan ku ! Pointikid-tikid do tulun om mositi' no dot oining do mokinongou nga' kada' kolomus do moro-boros om kada' kolomus do tumogod .
59001020	Tulun nopo dit otogod om a' no milo do momonsoi dit osonong , i kohubayaan do Kinorohingan .
59001021	Iyo nopoddi , om iyadaan no dokoyu o koinsanai di koubasanan di sosomu' om it araat . Om romiton no i boros di pinatanom do Kinorohingan dot id suang do ginawo dokoyu , do mikuwo'd osiriba' o ginawo , tu' iri nopo i boros diri om haro i' o kuasa' do mamasi dokoyu .
59001022	Om mositi' no do wonsoyon dokoyu i nokoboros do Kinorohingan , om okon i' ko' pokinongohon no toomod , tu' ondung pokinongohon no toomod dokoyu om monipu' kou no do tinan dokoyu .
59001023	Tulun nopo di mokinongou do boros do Kinorohingan nga' a' indo dau wonsoyon iri , om miagal no iyau di tulun di magatul do rabas dau dot id soromin .
59001024	Tu' kapagatul nopondo iyau om mamanau no iyau om mipuwoyo' nopo dot olihuan dau ondung okuro-kuro i karaba-rabaso' dau .
59001025	Oturan nopod Kinorohingan om osonong i' kopio om haro o kuasa' do popoidu' do tulun . Om iri nopo tulun di monorisid kopio om mamadul kopio om tumanud dit oturan diri , om barakatan nod Kinorohingan o nunu nopo o wonsoyon dau tu' a' i' iyau minokinongou noo om a' iyau minomolihu'ddi .
59001026	Om ondung haro o tulun do momusorou dot otorodok iyau dot id tugama' , nga' a' indo dau oporinta' o dila' dau , om monipu' no iyau'd tinan dau ; om aiso' i' o guna' di kotorodoko' dau dot id tugama' dau .
59001027	Kotorodoko' nopo dot id tugama' dit olidang om it otopot kopio dot id pagantangan do Kinorohingan Tapa' om : monulung di tangaanak dit aiso' o molohing om monulung di tongoondu' di nongopuadan dit oinggorit , om momogompi' do dau'd tinan , om a' i' ososomu' do korohian diti pomogunan .
59002001	Oi tobpinai-tobpinai ku ! Iyokoyu nopo i notumbayaan do Tuhan Yesus Kristus , i Tuhan di Kikagayaan , om kada' kou pomogibang-gibang do tulun do tumanud dit okito dokoyu .
59002002	Tu' ondung haro o tulun do kaya' di kipondulung do tamas om kipakayan dit osonong do rumikot dot id pitimungan dokoyu , om rumikot no o songulun o mosikin di nongohurak-hurak no o pakayan dau ,
59002003	om suahon nondo kopio dokoyu i tulun di kipakayan dot olumis diri , om moro-boros kou nondo dot id dau do poingkaa , “ Irikau do hiti'd tirikohonon dot osonong oi Tuan , ” ka . Nga' iri nopo i tulun di mosikin om moro-boros kou nondo dot , “ Ingkakat nopo do hino , ” ka , ko' , “ Dumansaran nopod mirikau , ” ka .
59002004	Om iyo nopoddi o winonsoi dokoyu , om popisuwai kou no di tulun dit id pogialatan dokoyu . Om mogontong kou do kosonongo'd tulun do tumanud di pomusarahan dokoyu dot araat .
59002005	Sorohon no kopio dokoyu iti , oi tobpinai-tobpinai di kosianan ku ! Tulun nopo di mosikin do hiti'd pomogunan diti , om pinili' do Kinorohingan do sumiliu'd tulun do kaya' dot id suang do kotumbayaan . Om iyolo' no i tulun di silihon do tulun do songonuon do Kinorohingan do miagal di pinabatos do Kinorohingan di tulun dit osianan dau .
59002006	Nga' iyokoyu nopo om mongindaraat nogi' di tulun do mosikin , om iri nogi' daa i tulun do kaya' o mongulok-ulok dokoyu om mamagayat dokoyu dot id pomisaraan !
59002007	Om iyolo' no i mongindaraat do ngaran dokoyu dit osonong , i naanu dokoyu do mantad id Kinorohingan !
59002008	Otopot no i wonsoyon dokoyu , ondung wonsoyon no dokoyu it oturan di Pomorintaan diri di nokotulis dot id Buuk do Kinorohingan do poingkaa , “ Kosianai nod tulun do suwai do miagal dot osianan ko do diya'd tinan , ” ka .
59002009	Nga' ondung momogibang-gibang kou'd tulun do tumanud dit okito dokoyu , om kowonsoi kou nod dusa , om iri no i Tourat o popointalang do tumolibamban kou di Tourat diri .
59002010	Tulun nopo di tumolibamban dot ongoiso' nopo di Tourat , om komoyon nopoddi om nokotolibamban ngai' no iyau di Tourat diri .
59002011	Iri nopo i momoros dot , “ Kada' pagampahu' , ” ka , om iri i' o minomoros do , “ Kada' pamatai , ” ka . Iyo nopoddi , om ondung a' kou magampahu' nga' mamatai kou i' , om nokotolibamban kou no dit oturan diri .
59002012	Tontok nopo do moro-boros kou om momonsoi kou do nunu nopo om sorohon no dokoyu do butusan kou i' do tumanud dit oturan do Kinorohingan di popoidu' do tulun .
59002013	Tu' a' i' monginsian o Kinorohingan di tulun dit a' monginsian do tulun do suwai . Nga' kosianan nopo om okoris i' ko' i pomohukum !
59002014	Oi tobpinai-tobpinai ! Nunu o guna' do tulun do momoros dot , “ Otumbayaan oku , ” ka , om aiso' indo o wonsoyon dau do popointalang di kotumbayaan dau ? Kapasi i' tuu dau i kotumbayaan dau do miagal diri ?
59002015	Ondung haro o tobpinai do kusai ko' tobpinai do tondu' dot aiso' o pakayan om a' kabagal o takanon dau do monikid tadau ,
59002016	om nunu'ddi o guna' dokoyu do momoros do , “ Manampakai no di pakayan dit angakapal , om makan no ! ” ka — om a' kou indo manahak diyolo' di koburu-buruon kopio diyolo' ?
59002017	Om iyo nogiddi o kotumbayaan tu' ondung a' pointalangon dot id wonsoyon , om aiso' i' o guna' di kotumbayaan diri .
59002018	Om haro i' doti' o tulun do momoros do poingkaa , “ Haro i' o tulun do sumondiu di kotumbayaan dau om haro o tulun do sumondiu di wonsoyon dau , ” ka . Simbaron ku iri do poingkaa , “ Potuduko' daa doho' ondung poingkuro o tulun do kikotumbayaan dot a' miwoyo' do wonsoyon , om pointalangon ku nondo dot id wonsoyon ku do haro o kotumbayaan ku , ” kangku nondo .
59002019	Otumbayaan kou i' dot iso' noo o Kinorohingan , a' toi ? Nga' i rusod dot araat nga' otumbayaan i' om gagaran po iyolo' dot opopoddosian !
59002020	Basug kou no kopio ! Minog ku po tuu do pointalangon dot id dokoyu dot aiso' i' o guna' do kikotumbayaan dot a' miwoyo' do wonsoyon ?
59002021	Antangai pogi' i Abraham i taki-aki toko' . Rinamit i' iyau'd Kinorohingan dot i winonsoi dau o kinopomoromitan di tontok di pinatahak daa dau i Isak , i tanak dau dot id Kinorohingan dot id sakai di pananaraban do porsombahan .
59002022	Om iti no o koilo-ilo kopio do mositi' no do pointalangon dot id wonsoyon i kotumbayaan om kointalang i' dot otopot kopio i kotumbayaan diri .
59002023	Iyo noddi o miontok di nokotulis dot id Buuk do Kinorohingan do poingkaa , “ I Abraham nopo om notumbayaan i' do Kinorohingan , om rinamit do Kinorohingan iyau do miagal di tulun di momonsoi do korohian do Kinorohingan tu' kikotumbayaan i' iyau , ” ka . Om iri noddi o kinopomoroitan dot i Abraham nopo om , “ Tambalut do Kinorohingan ” .
59002024	Om oilaan noddi kopio dot iri nopo i tulun do romiton do Kinorohingan , om i winonsoi di tulun diri o koporomitan , om okon i' ko' iri no i kotumbayaan dau .
59002025	Soroho' pogi' i Rahab , i tondu' do sundal diri . Rinamit i' iyau do Kinorohingan tu' i winonsoi di Rahab o kinopomoromitan do tontok di pinapasalakoi iyau do hiri'd walai dau di piro-piro o gomponoluku' do bansa'd Israil , om tontok di minonulung iyau diyolo' do minogidu' do minaya' do ralan do suwai .
59002026	Iyo nopoddi om poingkuro nopo dot apatai o tinan dot aiso' o rusod , om iyo nogiddi o kotumbayaan dot a' miwoyo' do wonsoyon tu' poimpatai i' i kotumbayaan .
59003001	Oi tobpinai-tobpinai ku ! Kada' kogumu' ot id pogialatan dokoyu dot orohian do sumiliu'd gomponuduk . Oilaan i' dokoyu dot iyati' nopo i sumiliu'd gomponuduk om butusan toko' nondo dot awagat po ko' mantad di pomumutus do tulun do suwai .
59003002	Koinsanai dati' om asaru' i' do kowonsoi di kasala' . Nga' tulun nopo dit a' insan kasala' dot id koboro-boroso' dau om tulun no iyau dit aiso' o bohiton , i milo do momorinta' do koinsanai do pakakas do tinan dau .
59003003	Om ondung kakangan toko' i kuda' do papatanud di kuda' di dati' do korohian , om milo toko' no do porintaon i kuda'ddi !
59003004	Om onuon toko' pogi' i kapal do rahat do maan do poiyaan . Mulong po do miagal diri kagayo i kapal om it atanggayan di tongus dot opuhod nga' oporinta' i' iyau di komudi' dit okooro' do tumanud di korohian di mongomudi' .
59003005	Iyo nogiddi o dila' toko' ; tu' mulong po dot okoro' i dila' toko'ddi , nga' milo i' do minggayo-gayo do pasal di hal dit angagayo . Om soroho' pogi' i gouton dit agayo piya nga' osorob i' di tapui dit okoro' !
59003006	Dila' moti' nga' miagal i' do tapui . Id tinan nopo om dila' no o tadon ngai' do karaaton , i popotongkop do karaaton dot id koinsanai'd tinan toko' . Om kosorob nogi' i dila' do koinsanai'd koposi-posion toko' dot i tapui do mantad hilo'd naraka o ponorob .
59003007	Milo ngai' id ubason o koinsanai'd nintorusan dit ongorongit , om i tombolog om i nintorusan di sangkamang-kamang om sada' nga' noumbalan nogid tulun do mongubas .
59003008	Nga' dila' nopod tulun om aiso' no o songulun piya do milo'd mongubas . Tu' dila' nopo om araat kopio om a' milo do porintaon ; om poimponu' do rasun di kapatai .
59003009	Dila' i' o pakayon toko' do mongunsikou'd Tuhan i Tapa' toko' , om dila' i' o pakayon toko' do momopol do tulun do suwai , i winonsoi'd Kinorohingan do pinoiyo do kowoyo-woyoo' dau .
59003010	Iso-iso' i' o kabang do tadon do boros do mongunsikou om i boros do momopol . Nga' a' i' kopio apatut do miagal diri !
59003011	Tu' aiso' i' o tudan do waig do popoluyung do waig dit aanau om waig dit opoit dot iso' no o tudan do tadon .
59003012	Oi tobpinai-tobpinai ku , a' i' mongua' o guas dot ara do tua' do saitun om a' mongua' o guas dot anggur do tua' dot ara . Om i tudan di waig dot oosin nga' a' i' milo do popoluyung do waig dit aanau .
59003013	Ondung haro ot id pogialatan dokoyu dot oilo om kitoilaan om mositi' no do pointalangon dau iri dot id kowoyo-woyoon dot osonong , om momonsoi dit ongosonong do mikuwo'd osiriba' o ginawo om kitoilaan .
59003014	Nga' ondung osolon kou , om araatan , om dau nod tinan o sorohon om kada' no koondos di toilaan dau'ddi , dot iyo nopoddi om monomputul kou i' di habar dit otopot di mantad id Kinorohingan .
59003015	Toilaan nopo do miagal diri om okon i' ko' mantad hilo'd surga , suwai ko' mantad i' do hiti'd pomogunan , om mantad id korohian do tulun om mantad id rogon .
59003016	Hinonggo nopo o haro o mosol om momusorou no do dau'd tinan , om hiri no do haro o pogisasaapan om haro ngai' i wonsoyon dot araat .
59003017	Nga' tulun nopo di kitoilaan do mantad hilo'd sawat om koiso' nopo kopio do kowoyo-woyoon dau om olidang , om orohian do monokiulud , om osuwau , om mihuboyo-boyo' do tudukan , om poimponu' iyau do kosianan om popointalang iyau do wowonsoyon dit osonong om a' iyau momogibang-gibang om a' minsorupai-rupai no toomod .
59003018	Om iri nopo it osonong om tua' di linsou di kouludan di pinatanom di tulun dit orohian do kouludan !
59004001	Honggo o tadon do koinsanai di pogisasaapan om pogisosongkiwalan dot id pogialatan dokoyu ? Okon toi ko' i kongorohian dokoyu o tadon diri , it a' otingkod do misaap dot id suang do ginawo dokoyu do mokiaanu do kosimbayanan do hiti'd pomogunan .
59004002	Haro daa o korohian dokoyu nga' a' i' dokoyu aanu , om iri nondo o kapamatayan dokoyu'd tulun ! Orohian kou daa do mogihum nga' a' i' dokoyu okito i pokiihuman dokoyu , om iri nondo o kopogisosongkiwalan dokoyu om kopogisasaapan dokoyu . Aiso' i' ot aanu dokoyu tu' a' kou i' mokianu dot id Kinorohingan .
59004003	Om mokianu kou piya daa nga' a' i' dokoyu aanu tu' kasala' i' i kopokionuan dokoyu tu' maan no dokoyu do dokoyu'd koinsanangan o kopokionuan dokoyu .
59004004	Iyokoyu no i tulun dit a' otorodok ! Koilo kou i' toi dot ondung monokiambalut kou diti pomogunan , om osiliu kou no do pisangod do Kinorohingan ?
59004005	Kada' soroho' dot aiso' o pinaantakan di boros dot id suang do Buuk do Kinorohingan do poingkaa , “ Pinosuang do Kinorohingan dot id ginawo toko' i rusod dit osonsog kopio , ” ka .
59004006	Nga' mulong po do miagal diri nga' iri nopo i kosianan do Kinorohingan di pinatahak dot id dati' om okoris i' ko' i korohian di rusod toko'ddi om iri nogi' o nokoponulisan dot id Buuk do Kinorohingan do poingkaa , “ Saapon do Kinorohingan i tulun di minggayo-gayo , nga' kosianan i' dau i tulun dit osiriba' o ginawo , ” ka .
59004007	Iyo nopoddi , om insiriba' kou no dot id Kinorohingan om saapon no dokoyu o Rogon , om mogidu' i' i Rogon do mantad id dokoyu .
59004008	Insomok kou no do Kinorohingan , om minsomok i' o Kinorohingan dokoyu ! Ougai no dokoyu o palad dokoyu , iyokoyu i tulun dit ongkidusa ! Om lidangai no o ginawo dokoyu , iyokoyu i mikoduwo o ginawo !
59004009	Mositi' no do monosol kopio kou om mikuwo'd tumongob om mihad ; om sowolian nod tihad i tirak dokoyu , om sowolian do katangkabaan i kataadan dokoyu !
59004010	Insiriba' kou no dot id Tuhan , om poinggoyoon kou i' dau .
59004011	Oi tobpinai-tobpinai ku , kada' kou pogindaraa-raat om kada' kou pogisala-sala' . Tulun nopo di mongindaraat ko' i papasala' do tobpinai dau dit oiyo do Kristian , om mongindaraat no iyau om papasala' di Tourat . Ondung papasala' kou di Tourat , om miagal nod a' kou tumanud di Tourat , tu' sumiliu kou do gompomutus di Tourat diri .
59004012	Nga' iso' noo o Kinorohingan di kikuasa' do manahak do tulun dot oturan om momutus do tulun , om iyau no o Kinorohingan di kikuasa' do mamasi om mamatai . Nga' isai kopio kou tu' papasala' kou do tulun do suwai ?
59004013	Iyokoyu nopo i momoros do , “ Mongoi toko' do hilo'd bandar do baino' ko' suab , om mundorong toko'd hilo' dot ongosontoun do mongindapu' om mogihum do tusin , ” ka , — om pokinongoho' no dokoyu iti nosihat ku .
59004014	A' kou i' koilo ondung nunu ot osiliu dot id dokoyu do suab ! Iyokoyu nopo om miagal nod lisun tu' oruhai dot okito , om atanus no .
59004015	Apatut nopod poboroson dokoyu om poingkaa , “ Ondung korohian do Tuhan , om poimpasi toko' po , om owonsoi toko' indo iti ko' owonsoi toko' indo iri , ” ka .
59004016	Nga' asawat i' o ginawo dokoyu om minggayo-gayo o koboro-boroso' dokoyu . Om koboro-boroso' nopo do miagal diri om kasala' i' .
59004017	Iyo nopoddi , om tulun nopo di koilo dit osonong dot apatut dau'd wonsoyon , nga' a' indo dau wonsoyon iri , om kowonsoi nod dusa i tulun diri .
59005001	Oi tobpinai-tobpinai , iyokoyu i tulun do kaya' ! Pokinongoho' no dokoyu iti nosihat ku . Tongob kou no om mihad kou no , tu' oinggorit kou nondo do koimbagu .
59005002	Naraag no i kakayaan dokoyu , om i pakayan dokoyu nga' nangaakan nod tanai .
59005003	Togoron no i tamas om i pirok dokoyu ; om iri no i togor diri o sumiliu'd sasi' do sumaap dokoyu om akanon nogindo di togor o tinan dokoyu do miagal dot osorob do tapui . Nokoponimung kou no do dapu' do tontok diti ponong id kopupuson no diti pomogunan .
59005004	A' kou i' minamagadsi' di tulun di kumaraja' do hilo'd tumo dokoyu . Dinondo nodti om pokinongoho' no dokoyu o boros diyolo' do papasala' dokoyu . Tu' norongou nod Kinorohingan i Tuhan dit Agayo o Kuasa' i giniakan di tulun di minongomot do hiri'd tumo dokoyu do mokitulung dau .
59005005	Koposi-posion nopo dokoyu do hiti'd pomogunan diti om poimponu' nod kakayaan om kosimbayanan . Om iyo kou po do popolombon do tinan dokoyu do maan sumbolio' do tontok di tadau'd koponumbolian .
59005006	Momohukum kou om mamatai kou di tulun dit aiso' o sala' , om a' i' iyolo' sumaap dokoyu .
59005007	Iyo nopoddi oi tobpinai-tobpinai ku , om polonuton no dokoyu o ginawo dokoyu do gisom do korikatan do Tuhan . Antangai pogi' i tulun di gompongumo nga' alanut i' o ginawo do magandad do gisom do kopongua' i tanom-tanom dau . Om alanut o ginawo do magandad do rasam di maso di lumahanggang o roun do kayu , om i rasam di maso do mongusak o kayu .
59005008	Om iyokoyu nga' apatut nogi' dot alanut o ginawo , om ogirot o ginawo tu' oruhai no o korikatan do Tuhan .
59005009	Kada' kou no piindaraa-raat om kada' kou pogisala-sala' om a' kou i' ohukuman do Kinorohingan . Om sorohon no dot osomok no i gompomutus om posodia' no iyau do rumikot .
59005010	Oi tobpinai-tobpinai , sorohon no dokoyu i nabi di minoro-boros dot id suang do ngaran do Tuhan , do maan dokoyu'd omitan , tu' alanut i' om ogirot o ginawo diyolo' do mulong piya dot oinggorit .
59005011	Om rinoitan iyolo' dot olumaag tu' alanut i' o ginawo diyolo' . Om nokorongou kou di kolonuto' do ginawo di Ayub , om nokoilo kou nogi' do binarakatan diri do Tuhan iyau dit id tohuri . Tu' Tuhan nopo om obinsianan i' kopio om osonong .
59005012	Nga' agayo nopo kopio om iri no tu' : Kada' kou no kopio rait do tawan ko' pomogunan ko' nunu nopo do tontok di sumumpa' kou . Suwai ko' poboroson nopo ot , “ Oo , ” ka do kaakun ko no , om “ Amu' , ” ka dot a' ko no kaakun ; om a' kou i' ohukuman do Kinorohingan .
59005013	Ondung haro ot id pogialatan dokoyu do maso dot osusa' , om mositi' no do sumambayang iyau . Ondung haro o tulun dit otood , om mositi' no do modsinding iyau do mamarayou'd Kinorohingan .
59005014	Ondung haro ot id pogialatan dokoyu do sumakit , om mositi' no do momolohou iyau di piro-piro boyoon do sidang . Om mositi' no dot ongoyon di piro-piro boyoon diri sambayangai i tulun di sumakit diri , mikuwo'd momoluhad dau do tumau dot id suang do ngaran do Tuhan .
59005015	Ondung sumambayang iyolo' do mikuwo'd otumbayaan kopio , om lingasan indo do Tuhan i tulun di sumakit diri , om ompunan do Tuhan o dusa di nongowonsoi dau .
59005016	Iyo nopoddi , om mositi' no dot okunon dokoyu i kasalaan dokoyu dot id tulun do suwai , om mogisambayang-bayang kou no , om olingasan kou i' . Agayo i' moti' o kuasa' do sambayang di tulun di tumanud do korohian do Kinorohingan .
59005017	I Ilia nga' tulun i' do miagal dati' . Om suminambayang iyau dot iso-iso' o ginawo dot a' paparasam , om a' kopio noddi ruminasam , do solinaid do tolu o toun om satanga' .
59005018	Om sambayang poddi kawagu iyau , om rasam nogiddi om gisom do minongua' ngai' i tanom-tanom .
59005019	Oi tobpinai-tobpinai ku ! Ondung haro ot id pogialatan dokoyu dot a' dii tumanud do ponudukan do mantad id Kinorohingan , om haro nondo o tulun do suwai do popoguli' kawagu do tulun diri dot id Kinorohingan ,
59005020	om sorohon no ot ayat diti : Tulun nopo di mangangat do tulun di kidusa do gumuli' kawagu do mantad id ralan di nakasala' , om iri no o mamasi do ginawo di tulun do kidusa'ddi do mantad id kapatayon , om i poporikot do koompunan di dusa dot ogumu' .
60001001	Oi tobpinai-tobpinai , i tulun do nopili' do Kinorohingan , i nokotompias dot id pointongkop do watas do Pontus , om Galatia , om Kapadokia , om Asia om Bitinia . Mogondos oku no , iyoho' i Pitrus , i rasul di Yesus Kristus , dot onuan kou do Kinorohingan do barakat om kosimbayanan do ginawo dit a' ogina-gina' kagayo . Nopili' kou do siniliu'd tulun di songonuon do Kinorohingan do miontok di natantu' mantad do wonsoyon do Kinorohingan , i Tapa' . Om nosiliu kou no di Rusod do Kinorohingan do tulun dit olidang , i pinotobilang do maan do dong Kinorohingan do tulun , om mumboyo' kou i' di Yesus Kristus om olidangan kou di raha' dau .
60001002	
60001003	Kainou no mongunsikou do Kinorohingan , i Tapa' do Tuhan toko' , i Yesus Kristus ! Nosianan tomod iyau dati' , om iri no o kinapanahakan dau dati' do koposion di wagu , tu' pinasi i' kawagu dau i Yesus Kristus do mantad id kapatayon . Om iri no o manahak dati' do soro-sorohon di pointantu' kopio .
60001004	Mogondos toko' do kaanu di barakat di pinosodia' do Kinorohingan do patahakon di tulun di songonuon dau , iri no i barakat di pinoopi' dau do hilo'd surga , it a' rumaag , om a' apasa' om a' tumalup .
60001005	Aanu ngai' no dokoyu iri , tu' otumbayaan kou i' do Kinorohingan . Om gompion kou di kuasa' do Kinorohingan om kaanu kou i' di koposion di nokosodia' no do pointalangon do kopupuson diti pomogunan .
60001006	Iyo nopoddi , om kongotood kou no , do mulong piya do tumongob kou do daamot tu' oontok kou i' do piro-piro o pogumbalan di mogisuayan .
60001007	Kogunaan nopoddi nga' popointalang kopio ondung iso-iso' kopio o ginawo dokoyu dot otumbayaan do Tuhan ko' amu' . Iri piya i tamas di rumaag nga' sompipion i' do tapui . Om kotumbayaan nopo dokoyu om agayo po o guna' ko' mantad do tamas . Om kaa pogiddi dot apatut i' dot umbalan om kointalang i' o kogiroto' . Om arayou kou indo om pusohon om poinggoyoon do tontok di tadau do korikatan kawagu di Yesus Kristus .
60001008	Osianan kou i' dau do mulong piya dot a' kou nokokito mantad dau di gulu . Om otumbayaan kou i' dau do mulong piya dot a' kou kokito dau do dinondo . Om iri no o kataadan dokoyu , om haro o kataadan dokoyu dit agayo kopio om it a' no milo'd susuyon .
60001009	Tu' norikot no i pokiririkatan kopio di kotumbayaan dokoyu , iri no i koposion do rusod dokoyu .
60001010	Iti no i koposion di sinorisid kopio om i nihum kopio di nabi , o komoyon , om pinosunud mantad diyolo' o pasal di barakat di pinatahak do Kinorohingan dot id dokoyu .
60001011	Om sinorisid diyolo' ondung poingkuro om soira' iri dot osiliu , i komoyon di Rusod do Kristus , it id suang do ginawo diyolo' . Om tontok nopoddi nga' pinoboros mantad di Rusod diri dot id diyolo' o pasal di koinggoritan dit a' milo dot a' di Kristus opurimanan om pasal di kagayaan dau do katalib iri .
60001012	Om sinunudan do Kinorohingan i nabi diri dot iri nopo i wonsoyon diyolo' om okon i' ko' maan do koinsanangan diyolo' suwai ko' maan do koinsanangan dokoyu ; iri no it ongorongou dokoyu dot atarang tomod do posusuyon di piro-piro o gomponusui di Habar dot Osonong diri do pasal di Yesus Kristus . Om pinolombus diyolo' iri dot id dokoyu do mikuwo'd kuasa' do Rusod do Kinorohingan , i pinolintuhun dau do mantad hilo'd surga . Om iri piya moloikat nga' orohian i' do koilo di habar di posusuyon diyolo'ddi .
60001013	Iyo nopoddi , om sumodia' kou no kopio . Antaan-taan no dokoyu om soro-sorohon no kopio i barakat di patahakon dot id dokoyu do korikot kawagu i Yesus Kristus .
60001014	Mumboyo' kou nod Kinorohingan , om kada' kou nondo tanud di kowoyo-woyoon do koposi-posion dokoyu di gulu po , dit a' kou po nokotutun do Kinorohingan .
60001015	Suwai ko' kumolidang kou no do nunu nopo i wonsoyon dokoyu , do miagal do Kinorohingan di minomolohou dokoyu tu' olidang .
60001016	Nokotulis no dot id suang do Buuk do Kinorohingan o poingkaa , “ Kumolidang kou no , tu' olidang oku i' , ” ka .
60001017	Roitan dokoyu do Tapa' o Kinorohingan do tontok do sumambayang kou dot id dau . Om iyau no i Kinorohingan di momutus do tulun do miontok di nowonsoi do pointikid-tikid do tulun , om a' i' iyau momogibang-gibang do momutus . Iyo nopoddi , om solinaid nopo dokoyu do hiti'd pomogunan , om poinggoyoon no dokoyu o Kinorohingan dot id suang do koposi-posion dokoyu .
60001018	Om koilo kou i' di pinabayar do pinopoidu' dokoyu do mantad id koposi-posion dit aiso' o guna' , i notungkusan dokoyu do mantad id taki-aki dokoyu . Om iri nopo pinambayar diri om okon i' ko' i milo'd rumaag do miagal do pirok ko' tamas ,
60001019	suwai ko' it agayo o gatang ; iri no i tinan di Kristus , i nosiliu do dumba' dit aiso' o bohiton om aiso' o kabara-barasan do pinatahak dot id Kinorohingan do numaan do porsombahan di sinumbali' .
60001020	Om nopili' nod Kinorohingan i Kristus do tontok dit a' po nowonsoi iti pomogunan . Om tontok no di miririkot o kopupuson do pomogunan , do ruminikot iyau do hiti'd pomogunan , om apasi kou indo .
60001021	Om id dau no o nokotumbayaan dokoyu do Kinorohingan , i minamasi kawagu dau do mantad id kapatayon om i pinopoinggayo dau . Om Kinorohingan no o kotumbayaan dokoyu om Kinorohingan o pagandasan dokoyu .
60001022	Om iri no i panananud dokoyu di ponudukan do mantad id Kinorohingan o kinopomolidangan dokoyu do tinan dokoyu om osianan kou do tulun dit iso-iso' o kinotumbayaan , do mikuwo'd iso-iso' kopio o ginawo .
60001023	Tu' id suang no di boros do Kinorohingan di poimpasi om i poingompus diri , do siniliu kou do tulun di wagu , it okon i' ko' pinogkosusu do tulun , suwai ko' mantad id Tapa' di hino kasai' do gisom do poingompus .
60001024	Om nokotulis no dot id suang do Buuk do Kinorohingan o poingkaa , “ Oinsanan nopo o tulun do miagal do sakot , om i kagayaan dau nga' iyo no di tusak do sakot . Oriou no i sakot , om tumatak i tusak ,
60001025	nga' iri nopo boros do Tuhan om hino kasai' i' do gisom do poingompus , ” ka .
60002001	Iyo nopoddi , om iyadaai no dokoyu o koinsanai dit angaraat , om kada' kou nondo pongudut , om kada' kou pinsorupai-rupai . Kada' kou osol , om kada' kou pongindaraat do tulun do suwai .
60002002	Mositi' no do miyo kou do tanak di wagu po kosusu , tu' tuuhan kasai' di susu do don rusod dit aiso' o rolot . Om iri no o ralan dokoyu do sumuni om apasi kou indo .
60002003	Haro i' o nokotulis dot id suang do Buuk do Kinorohingan do poingkaa , “ Nokopuriman kou no kopio iyokoyu do kosonongo'd Tuhan , ” ka .
60002004	Iyo nopoddi , om rikot kou no dot id Tuhan . Iyau no o miagal do watu di poimpasi , i watu di pinataam do tulun tu' sorohon daa diyolo' dot aiso' o guna' ; nga' iri nogiddi i pinili' do Kinorohingan do watu dit agayo o guna' .
60002005	Iyokoyu no o miagal do watu dit ogumu' di songimpasi . Iyo nopoddi , om mositi' no dot orohian kou do pakayon do pomonsoi di walai'd Kinorohingan di don rusod . Om iyo noddi o ralan dokoyu dot osiliu'd imam di dong Kinorohingan no kopio do koposi-posion , om i papatahak dot id Kinorohingan do porsombahan di sinumbali' di don rusod , i kohubayaan do Kinorohingan , tu' i Yesus Kristus o popomilo dokoyu do papatahak diri .
60002006	Tu' nokotulis i' dot id suang do Buuk do Kinorohingan o poingkaa , “ Nopili' ku no o tiso' o watu dit agayo o gatang , i pinoiliu ku do hilo'd Sion do maan do watu di pomogirot kopio ; om iri nopondo tulun dit otumbayaan dau om a' no oiman-iman , ” ka .
60002007	Iri nopo watu'ddi om agayo i' kopio o guna' dot id dokoyu it otumbayaan . Nga' id tulun nopondo dit a' otumbayaan , om abayaan no kopio it ayat dot id suang do Buuk do Kinorohingan do poingkaa , “ Iri nopo watu dit a' pinakai di piro-piro tukang mamamaal diri , om nosiliu nogiddi kopio do watu dit agayo o guna' , ” ka .
60002008	Om haro po o poingkaa , “ Iri no i watu di kosoduwon do tulun , i watu di kotohubon diyolo' , ” ka . Om kasadu pogi' iyolo' nga' a' i' iyolo' otumbayaan di boros do Kinorohingan . Om iyo noddi o natantu' do Kinorohingan dot osiliu dot id diyolo' .
60002009	Nga' iyokoyu nopo om bansa' i' di nopili' , om imam di mogobi-obi' do raja' , om bansa' dit olidang , i nokotobilang do maan do dong Kinorohingan , iyokoyu i tulun do songonuon do Kinorohingan . Pinili' kou do Kinorohingan om linohou kou dau do suminoliwan do mantad id totuong , om sumuang indo dot id suang do tanawau dau dit anawau kopio , om kopinsusui indo dokoyu o pasal di nongowonsoi dau di koimayaan kopio .
60002010	Tontok nopo di gulu po , om okon kou i' ko' tulun di songonuon do Kinorohingan , nga' baino' noddi om tulun kou no di songonuon do Kinorohingan . Di nopo di gulu po om a' kou i' kosianan do Kinorohingan , nga' baino' noddi om nakaramit kou no di kosianan dau .
60002011	Oi tobpinai-tobpinai di kosianan ku ! Iyokoyu nopo om sompogunan i' om mombo-hombo do hiti'd pomogunan . Om iri noddi o kopogoduhan kopio ku dokoyu do tumanud di korohian dokoyu di don tulun , it a' kasai' nopo kopisokodung do ginawo dokoyu .
60002012	Om mositi' no do posonongon kopio dokoyu o kowoyo-woyoon dokoyu dot id rolot do tulun dit a' kotutun do Tuhan , gisom do tondoson kou piya daa'ndo diyolo' do tulun dit araat nga' a' i' milo dot a' diyolo' okunon dot osonong i wonsoyon dokoyu , om mamarayou indo iyolo'd Kinorohingan do tontok di tadau do korikatan dau .
60002013	Mositi' no do minsiriba' kou dot id pointikid-tikid do tulun di momorinta' , do Tuhan o koinsiribaan : dot id Kaisar tuu , i nosiliu'd pomorinta' dit agayo ,
60002014	ko' id gobunor po di nopili' di Kaisar do momohukum di tulun di momonsoi'd araat om momusou di tulun di momonsoi'd osonong .
60002015	Tu' korohian id Kinorohingan dot i wowonsoyon dokoyu dit osonong o ponompon dokoyu'd kabang do tulun di mimboros do dongkababasug .
60002016	Mositi' no dot iyo di tulun dit okon ko' turipon o kowoyo-woyoon do koposi-posion dokoyu , nga' kada' dokoyu pakayo' i kosimbayanan dokoyu'ddi do maan do ponompon do karaaton , suwai ko' mositi' no dot iyo do dongsusuhuon do Kinorohingan o kowoyo-woyoon dokoyu .
60002017	Pusohon no o koinsanai'd tulun , om kosianai no di tulun di sompi' ko' tulun do Kristian . Koronok kou no do Kinorohingan , om pusohon no dokoyu i Kaisar .
60002018	Oi tobpinai-tobpinai di nosiliu do susuhuon , insiriba' kou no di tuan dokoyu do mikuwo'd momusou kopio diyolo' ; om okon nopo ko' id tuan dit osonong koulun om it alamaya' nga' id tuan nogi' dit orongit .
60002019	Om barakatan kou indo do Kinorohingan , ondung koilo kou no do korohian do Kinorohingan , om alanut o ginawo dot a' piya otulid o wonsoyon dot id dokoyu .
60002020	Tu' nunu toi kopio o koimayaan dot alanut piya o ginawo dokoyu do mamabo'd hukuman dit apatut dokoyu'd boboon dot i kisala' kou o kinopomohukuman ? Nga' ondung alanut o ginawo dokoyu do mamabo'd koinggoritan di koontok dokoyu dot it otopot o winonsoi do koponginggoritan , om barakatan kou i' do Kinorohingan .
60002021	Om iri no o kinapamalahawan do Kinorohingan dokoyu . Tu' noinggorit no i Kristus dot iyokoyu o kinoinggoritan , om iri no i winonsoi dau ot apatut dokoyu'd omitanan , om tumanud kou i' di winonsoi dau .
60002022	A' i' iyau insan pomonsoi'd dusa , om aiso' o tiso' pod tulun do nokorongou dau do minongudut .
60002023	Tontok di pinimpapalan iyau , om a' i' iyau suminuli' do minomopol . Om tontok di ninggorit iyau nga' a' i' iyau minimboros do sumuli' ; suwai ko' tahak nopo iyau do Kinorohingan , i Gompomutus dit otulid .
60002024	I Kristus no o minamabo do koinsanai'd dusa toko' do hiri'd kayu salib , om koidu' toko' i' do mantad id pomorintaan do dusa , om miontok indo di korohian do Kinorohingan o kowoyo-woyoon toko' . Om iri no i suhat di Kristus o kolingos dokoyu .
60002025	Tontok nopo di gulu po om iyo kou poddi dumba' di napalid , nga' baino' noddi om nokoguli' kou no do tumanud di Madtatamong om i Gompomogompi' do ginawo dokoyu .
60003001	Om iyo kou nogiddi iyokoyu , i tongoondu' di kisawo , tu' mositi' no do minsiriba' dot id sawo . Om ondung haro ot id pogialatan di sawo dokoyu dot a' otumbayaan di habar do mantad id Kinorohingan , om milo indo i kowoyo-woyoon dokoyu do mamagayat diyolo' dot otumbayaan . Om a' kou i' minog do popoboros do nunu-nunu dot id diyolo' ,
60003002	tu' okito indo diyolo' i kowoyo-woyoon dokoyu dit olidang om it otorodok dot id kinotumbayaan dokoyu .
60003003	Kada' dokoyu pologoso' dot id soliwan noo o kolulumis dokoyu , do miagal do momolumis do tobuk ko' manampakai di poingillumis do tinan , ko' manampakai do pakayan dit angagayo o gatang .
60003004	Suwai ko' pologoso' no do mantad id ginawo o tadon di kolumiso' dit a' tumanus , iri no i kowoyo-woyoon dit alamaya' om it osinondot , it agayo kopio o gatang dot id pagantangan do Kinorohingan .
60003005	Om iyo noddi o kowoyo-woyoon di tongoondu' dit otorodok dot id tugama' om i mogondos do Kinorohingan , do momolumis do tinan diyolo' di gulu po , tu' mininsiriba' iyolo' dot id sawo diyolo' .
60003006	Om i Sara nga' iyo iddi . Minihuboyo-boyo' i' iyau di Abraham om rinoitan dau i Abraham do tuan dau . Om iyokoyu do dinondo nga' osiliu no do tangaanak di Sara , ondung momonsoi kou no dit ongosonong om a' kou ooris do nunu nopo .
60003007	Om iyokoyu nogi' , i tongokusai dit ongkisawo nga' mositi' no do kosuhut kopio kou do kowoyo-woyoon di sawo dokoyu dot id pisompiiyanan dokoyu , om osorou kasai' dot iyolo' nopo om a' i' koiyo dokoyu kokoris . Suahon no dokoyu iyolo' tu' iyolo' nga' iyo i' dokoyu , do karamit di nipuhawang do koposion dit otopot kopio do mantad id Kinorohingan . Wonsoyon no dokoyu o miagal diti , om aiso' i' o kaantob do sambayang dokoyu .
60003008	Tonsi nopo do toinsanan diti om : mositi' no dot iso-iso' o ginawo dokoyu om iso-iso' o pomusarahan . Mositi' no do mogiinsian-sian kou do miagal do tulun di mogiobpinai . Om mogikosonong-sonong kou no om mogiinsiriba-riba' do ginawo .
60003009	Kada' dokoyu suliai do karaaton it araat , om kada' suliai do popol o popol ; suwai ko' ponuli' nopo om pokionuan o tulun diri do barakat do mantad id Kinorohingan . Tu' kinapamalahawan nopo do Kinorohingan dokoyu om papaanu dokoyu do barakat di mantad id dau .
60003010	Nokotulis no dot id suang do Buuk do Kinorohingan o poingkaa , “ Iri nopo tulun dit orohian do kopuriman do kosonongo' do koposion om orohian do kopuriman do piro-piro o tadau dit osimbayan , om mositi' no do porintaon dau o kabang dau om a' i' kopimboros dit araat om a' kopoboros dit a' otopot .
60003011	Mositi' no do minsodu' iyau dit araat om momonsoi dit osonong ; om mositi' no do tumotos kopio iyau do monokiulud .
60003012	Tu' podulon kasai' id Tuhan i tulun di tumanud do korohian dau , om mokinongou kasai' o Tuhan do sambayang diyolo' ; nga' saapon id Tuhan i tulun di momonsoi'd araat , ” ka .
60003013	Isai po toi ot orohian do momonsoi'd araat dot id dokoyu , ondung it osonong o korohian dokoyu'd momonsoi ?
60003014	Nga' mulong piya dot oinggorit kou dot i momonsoi'd osonong o koponginggoritan nga' ountung kou i' ! Kada' kou kooris dot isai nopo , om kada' kou katangkabo .
60003015	Nga' id suang nopod ginawo dokoyu , om patahakon no dot id Kristus o karayahan dit apatut do patahakon dot id dau tu' Tuhan . Om mositi' no do posodia' kasai' kou do sumimbar do pointikid-tikid do tulun di muhot do pasal di soro-sorohon dokoyu dot aanu dokoyu .
60003016	Nga' wonsoyon no dokoyu iri do mikuwo'd alamaya' o kowoyo-woyoon om osuwau . Om mositi' no dot osonong o kopurimanan do ginawo dokoyu , tu' ondung indaraaton kou dot it osonong o kowoyo-woyoon dokoyu , om i tumatanud kou di Kristus o kopongindaraatan , om ointingayaman indo i tulun di mongindaraat diri .
60003017	Om osonong nogi' dot oinggorit dot i momonsoi'd osonong o koponginggoritan — ondung iyo'ddi o korohian do Kinorohingan — ko' mantad dot oinggorit dot i nokowonsoi'd araat o koponginggoritan .
60003018	Tu' Kristus piya nga' insan noo kapatai , om diri noo do napatai do gisom do poingompus , dot i dusa'd tulun o nakapatayan — iyau nopo om aiso' i' o sala' , nga' minatai iyau do suminowoli do tulun di kisala' . Om winonsoi pogi' do Kristus o miagal diri nga' poporikot kawagu iyau dokoyu dot id Kinorohingan . Om pinatai o tinan dau , nga' pinasi i' kawagu dot id suang do kowoyo-woyoo' di don rusod .
60003019	Om id suang nod kowoyo-woyoo' dau di don rusod do minongoi iyau popinsusui di habar do mantad id Kinorohingan dot id rusod di nokogiil :
60003020	iri no i rusod do tulun dit a' minumboyo' do Kinorohingan do tontok di poimpasi po i Nuu . Tontok nopoddi om alanut i' o ginawo do Kinorohingan do minandad do solinai'd di Nuu do minomonsoi di kapal dau . Om iri no i tulun di hiri'd kapal — do walu' no o tulun — o napasi do mantad id sakob dot agayo'ddi .
60003021	Om iri nopo i nosiliu'ddi om poiyaan di botisan , i mamasi dokoyu do dinondo . Iti nopo botisan diti om okon i' ko' i wonsoyon di natantu' mantad do pomolihung do tinan do mantad id koinsanai di sosomu' , suwai ko' ponokobatos nu i' dot id Kinorohingan do mikuwo'd kopurimanan do ginawo dit osonong . Om kapasi pogi' dokoyu i botisan nga' napasi no kawagu i Yesus Kristus do mantad id kapatayon ,
60003022	om nokoinsawat iyau do hilo'd surga . Om baino' nopoddi om kikuasa' no iyau do poinsugku' do Kinorohingan om momorinta' iyau do koinsanai'd moloikat , om koinsanai'd pomorinta' om koinsanai dit ongkikuasa' .
60004001	Iyokoyu nga' apatut nogi' do popokoris do tinan dot i pomusorou do miagal di dong Kristus o popokoris , tu' noinggorit no o tinan do Kristus . Iri nopo tulun dit oinggorit o tinan , om a' no kowonsoi'd dusa .
60004002	Iyo nopoddi , om mantad pondod baino' , om mositi' no do tumanud kou do korohian do Kinorohingan dot id suang do koposi-posion dokoyu do hiti'd pomogunan , om a' nondo tumanud di korohian do tulun .
60004003	Tontok nopo di gulu po , om alaid kou no kopio do miningwonsoi do miagal di korohian di tulun dit a' kotutun do Tuhan . A' i' kopio osonong o kowoyo-woyoon dokoyu di gulu po . Tu' tuminanud kou do korohian do tinan dokoyu , om minagauk kou , om adalaan kou do rumamai dit a' osonong o karamayan , om moginum kou , om tumuku' kou dot id tingolig di kososomu' tomod o kowoyo-woyoo' do tumuku' .
60004004	Om baino' nopoddi om osuayan diri i tulun dit a' kotutun do Tuhan do kokito dokoyu dot a' kou moyo' di kowoyo-woyoon diyolo' dit a' nopo otingkod - tingkod do mingwonsoi'd dusa . Om iri no o kopongindaraatan diyolo' dokoyu .
60004005	Nga' tumimbaba' indo iyolo' do Kinorohingan do koimbagu , do poposusui do koinsanai di nongowonsoi diyolo' dot id toguang do Kinorohingan , i nokosodia' no do momutus do tulun di poimpasi om i nangapatai no .
60004006	Om iri no o nokoposusuyan di Habar dot Osonong dot id tulun piya di nangapatai . Om kinoposusuyan nopo nga' mulong piya do norotuan no iyolo' do hukuman di koubasan do porotuon dot id tulun nga' apasi indo o rusod diyolo' do miagal do Kinorohingan tu' poimpasi . Iri nopo tulun diri om apatut i' do hukuman tu' i winonsoi diyolo' o kinopomohukuman do solinaid po diyolo' do poimpasi do hiti'd pomogunan diti , nga' orohian i' o Kinorohingan do manahak diyolo' do maso do rumamit di koposion di poingompus .
60004007	Oruhai noddi dot orikot o kopupuson do koinsanai'd nunu nopo . Iyo nopoddi , om mositi' no do porintaon dokoyu o tinan dokoyu om mumbangan-bangan , om milo kou i' do sumambayang .
60004008	Om agayo nopo kopio do wonsoyon dokoyu nga' mositi' no do mogiinsian-sian kou om kosodia' kou do mogiampun-ampun .
60004009	Mogisalakoi-lakoi kou no dot id walai dokoyu do mikuwo'd a' mimboros dot araatan .
60004010	Nakaanu ngai' kou no do nipuhawang di mogisuayan do mantad id Kinorohingan . Iyo nopoddi , om sumiliu nopod tulun dit osonong o pongilo-ilo di nipuhawang do mantad id Kinorohingan diri , om mositi' no do pakayon dokoyu i nipuhawang diri do maan do koinsanangan do koinsanai'd tulun .
60004011	Iri nopo tulun di popolombus do boros , om mositi' no do popolombus di boros di mantad id Kinorohingan ; om iri tulun di mogobi-obi' do tulun do suwai nga' mositi' no do mogobi-obi' do mikuwo'd kokorisan do mantad id Kinorohingan . Om koinggayo indo o Kinorohingan dot i Yesus Kristus o popoinggayo , dot id suang do nunu nopo o wonsoyon . Iyau no i kikuasa' om it apatut do poinggoyoon do gisom do poingompus . Amin .
60004012	Oi tobpinai-tobpinai di kosianan ku ! Oinggorit tomod kou do dinondo poo tu' maso i' dokoyu do toinuon . Nga' kada' kou kosuayai do sorohon piya dokoyu do haro i suwai kopio ko' mantad di koubasanan do koontok dokoyu .
60004013	Suwai ko' kotood kou nogi' tu' kotonggoi kou i' do Kristus dot oinggorit . Om pointalangon nopondo i kagayaan do Kristus do koimbagu , om otood kou indo iyokoyu .
60004014	Ountung kou i' dot indaraaton kou piya dot i tumatanud kou do Kristus o kopongindaraatan . Tu' komoyon nopoddi nga' id suang dokoyu i Rusod di kikagayaan , iri no i Rusod do Kinorohingan .
60004015	Kada' nogi' kopio'd haro o tongoiso' dokoyu dot oinggorit do koponginggoritan nopo om i minamatai do tulun , ko' minanakau , ko' i kararaat , ko' i minongoi iyau hompit do hal do tulun do suwai , o koponginggoritan .
60004016	Nga' ondung oinggorit kou dot i tulun kou'd Kristian o koponginggoritan om kada' kou kointingayamai do hal diri . Nga' mongunsikou nogi' dot id Kinorohingan , tu' poposusui kou i' do ngaran do Kristus .
60004017	Norikot noddi i maso do kopomutusan do Kinorohingan diti pomogunan . Om iri no i tulun do songonuon do Kinorohingan o poguluonon do momutus . Om ondung iyati' o poguluonon do Kinorohingan do momutus , om okuro-kuro nogindo ot osiliu dot id tulun dit a' otumbayaan di Habar dot Osonong do mantad id Kinorohingan diri ?
60004018	Nokotulis no dot id suang do Buuk do Kinorohingan o poingkaa , “ Ondung apagon no do mamasi i tulun dit ongosonong , om okuro-kuro nogindo i tulun dit a' kotutun do Tuhan ! ” ka .
60004019	Iyo nopoddi , om ondung haro o tulun dit oinggorit tu' korohian i' do Kinorohingan dot osiliu o miagal diri , om mositi' no dot osonong o kowoyo-woyoon diyolo' , om tumahak kopio dot id Minomonsoi diyolo' , i mamayaan kasai' di batos dau .
60005001	Pokionuon ku no kopio i piro-piro boyoon do sidang dokoyu do mokinongou do boros ku . Om iyoho' nga' boyoon nogi' do sidang . Om nokokito kopio oku di kinoinggoritan di Kristus , om kohompit oku indo dot id kagayaan dau di pointalangon do koimbagu . Om pokionuon ku no kopio dokoyu
60005002	do gompion dokoyu i dumba' di nakatahak do Kinorohingan dot id dokoyu . Om gompion no dokoyu iyolo' do mikuwo'd osonong o ginawo do miagal di korohian do Kinorohingan , om okon i' ko' awagat o ginawo do momogompi' . Om kada' kou pomonsoi di karaja' dokoyu do mokimaanu-anu no do kountungan suwai ko' wonsoyon no dokoyu i karaja' dokoyu do mikuwo'd iso-iso' kopio o ginawo dot orohian do kumaraja' .
60005003	Kada' kou iyo do pomorinta' di tumanud do dau'd korohian do momorinta' di tulun do pinaharapan dokoyu , suwai ko' siliu kou no dot omitanan diyolo' dit osonong .
60005004	Om korikot nopondo i Boyoon do Gompomogompi' diri , om kaanu kou nondo di tupi' do don raja' dit olumis kopio , om it a' tumalup o kolumiso' .
60005005	Om iyo kou nogiddi iyokoyu , i tongomulok po . Insiriba' kou no dot id tulun dit ongotuo . Om mositi' no do minsiriba' ngai' o ginawo dokoyu om mogitulung-tulung do mikuwo'd osiriba' o ginawo . Tu' nokotulis no dot id suang do Buuk do Kinorohingan o poingkaa , “ Saapon i' do Kinorohingan i tulun dit asawat o ginawo , nga' insianan i' dau i tulun dit osiriba' o ginawo , ” ka .
60005006	Iyo nopoddi , om insiriba' kou no dot id longon do Kinorohingan di kikuasa' , om poinggoyoon kou indo dau dot orikot i maso do kopoinggayaan .
60005007	Patahako' ngai' no dokoyu dot id Kinorohingan o koinsanai'd katangkabaan dokoyu tu' mamadul i' iyau dokoyu .
60005008	Mumbangan-bangan kou no om sumodia' kasai' ! Tu' Rogon no o pisangod dokoyu . Om iyo po iyau di singa do mimpanau do hilo' om hiti do marom-garom do mogihum do kanon dau .
60005009	Saapon no dokoyu iyau do mikuwo'd ogirot o kotumbayaan , tu' oilaan i' dokoyu dot i tulun do Kristian do suwai do pointongkop diti pomogunan nga' oinggorit i' do miagal dokoyu .
60005010	Nga' oinggorit kou pondo dot ongoruhai , om silihon kou nondo do Kinorohingan do tulun dit aiso' o kabara-barasan . Om pogiroton kou indo dau om pokorison kou om poponggoron kou . Tu' iyau no o Kinorohingan dit obinsianan kopio , i minomolohou dokoyu do tumonggoi dau do momuriman do kosonongo' di kagayaan dau di poingompus do Kristus o popopurimon .
60005011	Iyau no i kikuasa' do gisom do poingompus ! Amin .
60005012	Iti nopo surat ku dot oniiba' diti om tulison ku dot id dokoyu do nuhupan oku di Silas do minonulis . I Silas no o ponokotobpinai kopio ku do Kristian dit otorodok . Orohian oku do mongodsuur dokoyu om popoilo kopio dokoyu dot iti nopo tulison ku'dti om boros i' dit otopot do pasal do kosianan do Kinorohingan . Om igitan no kopio dokoyu i kosianan diri .
60005013	Om i tobpinai dokoyu dit id sidang do hilo'd Babilon , i nopili' do Kinorohingan , nga' poporikot i' do tabi' dot id dokoyu ; om i Markus , i tanak ku di kosianan kopio ku , nga' poporikot nogi' do tabi' dot id dokoyu .
60005014	Pogitatabi' kou no do mikuwo'd poimponu' do kosianan do miagal do tulun do Kristian di mogiobpinai . Pokionuon ku no o Tuhan do manahak ngai' dokoyu do kosimbayanan do ginawo , iyokoyu i nosiliu do tulun di songonuon do Kristus .
61001001	Oi tobpinai-tobpinai dit otumbayaan kopio do miagal dahai ! Nonuan toko' i' di Yesus Kristus , i Kinorohingan om i Raja' di Gampamasi toko' do kotumbayaan dot id dau , tu' minomonsoi i' iyau dit otopot . Iti nopo surat diti om mantad id di Simun Pitrus , i susuhuon om i rasul di Yesus Kristus .
61001002	Pokionuan ku no iyokoyu do Kinorohingan do barakat om kosimbayanan do ginawo dit a' ogina-gina' o kogoyoo' , tu' kotutun kou i' do Kinorohingan om i Yesus , i Tuhan toko' .
61001003	Iri no i kuasa' do Kinorohingan di dong Kinorohingan o pinakai dau do minanahak dati' do koinsanai dit apatut do haro dot id dati' dot id suang do koposi-posion toko' , iyati' i tulun di kikotumbayaan . Om winonsoi dau iti do tumanud di noilaan toko' do pasal di Yesus Kristus , i minomolohou dati' do rumamit di kagayaan om i kosonongo' dau .
61001004	Om iyo noddi o ralan do Kinorohingan do minomuhawang dati' di piro-piro o barakat dit angagayo kopio om it angagayo kopio o guna' di nakabatos dau . Om iri no i piro-piro o barakat diri o popoidu' dokoyu do mantad id koinsanai do korohian dit araat kopio di mamaraag do pomogunan diti , om kaanu kou nondo di kowoyo-woyoon di dong Kinorohingan .
61001005	Iyo nopoddi , om tumotos kou no kopio do gumirot dot otumbayaan di Kristus , om sokodungon i kotumbayaan dokoyu'ddi do kowoyo-woyoon dokoyu dit osonong . Om suwai no ko' i kowoyo-woyoon dokoyu dit osonong , om apatut nogi' do sumiliu kou do tulun di kitoilaan ,
61001006	om suwai no ko' i toilaan , om apatut nogi' do milo kou do momusus do korohian do tinan dokoyu . Om suwai no ko' i kopusus do korohian do tinan om apatut nogi' do minsingilo kou do papalanut do ginawo do tumimbaba' do koinsanai'd nunu nopo . Om suwai no ko' i papalanut do ginawo do tumimbaba' do koinsanai'd nunu nopo , om apatut nogi' do tumanud kou di korohian do Kinorohingan dot id suang do koposi-posion dokoyu .
61001007	Om i tumanud do korohian do Kinorohingan dot id suang do koposi-posion nga' apatut nogi' do ruhangan do kosianan do koinsanai'd tulun dit iso-iso' o kinotumbayaan . Om suwai no ko' iri , om ruhangan no i kosianan dokoyu dot id tulun dit iso-iso' o kinotumbayaan , do kosianan dot id koinsanai'd tulun .
61001008	Om iri ngai' no o kowoyo-woyoon dit apatut do haro dot id dokoyu . Om ondung haro dot id dokoyu o kowoyo-woyoon do miagal diri do gisom dot a' otingkod-tingkod , om osiliu kou no do tulun dit aparu' om haro kopio o kootuson di wonsoyon dokoyu , om kotutun kopio kou nondo di Yesus Kristus , i Tuhan toko' .
61001009	Nga' tulun nopo dit a' miagal diri o kowoyo-woyoon , om a' i' atarang no o pogogontong dau ; a' i' iyau kokito om olihuan dau do nolihungan no i dusa dau dit id gulu .
61001010	Iyo nopoddi , oi tobpinai-tobpinai , om tumotos kou no kopio do popogirot di lolohou om i pinomili' do Kinorohingan dokoyu . Om ondung wonsoyon dokoyu o miagal diri , om a' no tumanus o kotumbayaan dokoyu .
61001011	Iyo nopoddi , om iyo noddi o kaanu-anu dokoyu do kosorupayan kopio do sumuang di pomorintaan di mompus-ompus , i pomorintaan do Tuhan om i Raja' do Gampamasi toko' , i Yesus Kristus .
61001012	Om iri no o kosoruan ku do poposorou dokoyu do pasal diri , do mulong piya do nokoilo kou noddi om notumbayaan kopio kou di ponudukan do mantad id Kinorohingan di naramit dokoyu'ddi .
61001013	Solinaid ku nopo do poimpasi , om opurimanan ku i' do kitonggungan oku do poposorou dokoyu do pasal diri .
61001014	Tu' oilaan ku no dot a' no alaid om tumongkiad oku no do mantad id pomogunan diti , tu' nosunudan oku no kopio di Tuhan toko' i Yesus Kristus , do pasal diri .
61001015	Om tumotos oku no kopio do poposorou kasai' dokoyu'ddi , tu' apatai oku piya'ndo nga' osorou kasai' i' dokoyu iri .
61001016	Tontok di minonusui iyahai dokoyu di kogoyoo' do kagayaan do Tuhan toko' i Yesus Kristus do tontok di kinorikatan dau , om a' i' miagal di totongonon no toomod do tulun i sinusui dahai . Tu' iri nopo kagayaan do Kristus diri om nokito no kopio dahai do dahai kopio'd mato o nokokito .
61001017	Hino i' iyahai'd hiri do tontok di pinusou om pinoinggayo iyau di Kinorohingan Tapa' . Tontok nopoddi om norongou o boros do mantad id dau it Agayo Kopio o Kagayaan , do minoro-boros do poingkaa , “ Iti no i Tanak ku di kosianan ku . Om iyau no o kohubayaan do ginawo ku ! ” ka .
61001018	Iyahai no kopio o nokorongou di boros diri do mantad hilo'd surga do tontok di minoyo' iyahai dau do hiri'd timpak di nuluhon dit olidang diri .
61001019	Om iri noddi o kotumbayaan kopio dahai di boros do Kinorohingan di pinosusui di piro-piro o nabi . Om osonong no kopio do pusohon kopio dokoyu i boros diri , tu' iri nopo boros diri om miagal di lampung di tumitiu dot id kinoiyonon dit otuong do gisom dot orikot o kosuabon , om iyo di rombituon di roitan do soguanggo' do mogulinau dot id suang do ginawo dokoyu .
61001020	Sorohon no kopio dokoyu iti : Iri nopo boros do Kinorohingan di pinolombus di piro-piro o nabi om a' i' milo dot ilaan o komoyon do tumanud do toilaan do tulun .
61001021	Tu' a' i' insan polombuso' o boros do Kinorohingan do tumanud toomod do korohian do tulun . Nga' iri i Rusod do Kinorohingan o momorinta' do tulun do popolombus di boros do mantad id Kinorohingan .
61002001	Tontok nopo di gulu po om haro i' o piro-piro tulun di suminiliu'd nabi di goudut dot id pogialatan di tulun di songonuon do Kinorohingan . Om iyo nogindoddi ot id pogialatan dokoyu tu' haro nondo o tulun do sumiliu do gomponuduk di goudut . Om popotuduk nondo iyolo' do piro-piro o ponudukan dit a' otopot , i karaag do tulun . Om olimon nondo diyolo' i Pomorinta' di pinopoidu' diyolo' . Om iyo noddi do poporikot iyolo' do kapatayon dot id tinan diyolo' , om a' no alaid om rumikot no iri dot id diyolo' .
61002002	Mulong piya dot iyo'ddi , nga' ogumu' indo o tulun do tumanud do kowoyo-woyoon di piro-piro o gomponuduk do goudut diri , i noporinta' do korohian do tinan diyolo' . Om iri no i wonsoyon diyolo' o kobungou dot ogumu' o tulun do mongindaraat di Ralan dot Otopot do rumikot dot id Kinorohingan .
61002003	Om iri no i katamahao' diyolo' o kopopinsusuyan di gomponuduk di goudut do piro-piro o susuyon di pininsarahan i' tomod diyolo' , do mokimaanu-anu do kountungan do mantad id dokoyu . Nga' alaid no kosodia' i gompomutus do paparatu' do hukuman dot id diyolo' , om poingandad no diyolo' i kapatayon di natantu' mantad no do porikoton dot id diyolo' .
61002004	Iri piya i moloikat di momonsoi'd dusa nga' a' i' do Kinorohingan pologoson do koidu' do mantad id hukuman , suwai ko' pataamon nopo dau iyolo' dot id suang do naraka . Om posuangon iyolo' dot id luang dit otuong , om hiri kasai' nondo iyolo' do gisom dot orikot i Tadau'd Kopomutusan .
61002005	Om iyo noddi o nosiliu dot id pomogunan di gulu po ; a' i' do Kinorohingan pinologos do nokoidu' iri do mantad id hukuman . Om pinorikatan do Kinorohingan do sakob dot agayo i pomogunan di tulun dit angaraat do maso'ddi . Om i Nuu no om i turu' o tulun do suwai o napasi , tu' pinopopinsusui i' i Nuu di kowoyo-woyoon di kohubayaan do Kinorohingan .
61002006	Om iyo nogiddi o nosiliu dot id bandar do Sodom om Gomura : Raago' nopo kopio do Kinorohingan i kabandaran diri do tapui o pinamaraag , om osiliu i' iri do poiyaan dit osiliu dot id tulun dit angaraat do koimbagu .
61002007	Nga' i Lut nopo om napasi i' do Kinorohingan om noinggorit tomod iyau di kowoyo-woyoon do tulun dot araat dit araat no kopio .
61002008	Om hiri nod pogialatan do tulun do miagal diri i Lut , i tulun dot osonong diri do poingiyon nga' oinggorit tomod i' o ginawo dau , tu' monikid tadau nopo iyau do kokito om korongou di wowonsoyon diyolo' dit araat .
61002009	Om milo i' o Tuhan do popoidu' di tulun di tumanud do korohian dau do tontok dot oontok iyolo' do pogumbalan . Om milo o Tuhan do popoolu' di tulun dit angaraat do maan inggorito' do tontok di Tadau'd Kopomutusan .
61002010	Om okon-okon po om i tulun di tumanud do korohian do tinan diyolo' di kososomu' om mongindaraat do kuasa' do Kinorohingan . Om angkatama' no kopio om angasawat o ginawo di piro-piro gomponuduk do goudut diri , gisom dot a' no iyolo' ooris-oris piya do mongindaraat dit ongkikagayaan di songingiyon do hilo' piya'd surga !
61002011	Om iri piya i moloikat dit okoris om kikuasa' ko' mantad di piro-piro o gomponuduk di goudut diri nga' a' i' monondos do papasala' dit ongkikagayaan diri do boros di koindaraat o poboroson do ponondos dot id toguang do Tuhan .
61002012	Nga' iri nopo i piro-piro o gomponuduk diri om a' no kopio ogina-gina' o karaato' . Iyo po iyolo' di nintorusan di maan no gomito' om maan patayo' o kinopogkosusuan . A' i' iyolo' momusorou , tu' wonsoyon nopo diyolo' o nunu nopo do tumanud di kopurimanan diyolo' , gisom do songkiwalon nopo diyolo' it a' diyolo' osuhutan , dot i boros do koindaraat tomod o ponongkiwal . Iyo nopoddi , om apatai nondo iyolo' do miagal di nintorusan dit orongit .
61002013	Om oinggorit nondo iyolo' tu' iri no o tisomuli' di minonginggorit iyolo' do tulun do suwai . Kasanangan nopo diyolo' nga' mingwonsoi do nunu nopo di dangadau do ponguru di korohian do tinan diyolo' . Ondung kotoning iyolo' dokoyu do mirikau dot id poginakanan , om kososomu' tomod o kowoyo-woyoon diyolo' tu' aawuk po iyolo' do korohian do tinan diyolo' .
61002014	A' nopo iyolo' apaasan do momonsoi'd dusa , om korohian nopo diyolo' nga' montong no do tondu'd sundal . Om bayayaton diyolo' i tulun di wagu po kotumbayaai , om it a' po ogirot o kotumbayaan . Om noubas po tomod do tumamaha' o ginawo diyolo' . Iyolo' no i tulun di nousung !
61002015	Om apalid no iyolo' tu' a' i' iyolo' orohian do sumusui di ralan dot otulid . Suminusui nogi' iyolo' di ralan di winayaan di Biliam i tanak di Bior di gulu po . Tu' i Biliam nopoddi nga' orohian tomod do kaanu'd tusin do mantad id wowonsoyon dau dit araat .
61002016	Nga' awagat tomod iddi o boros do pinopoinsan dau dot i kararaat dau o kinopoinsanan , do tontok di minoro-boros i kaladai dau do miagal do tulun do moro-boros . Om sansagai noddi i nabi diri do tumingkod do momonsoi di wowonsoyon dau di dongkouulau'ddi .
61002017	Iri nopo piro-piro o gomponuduk do goudut diri om iyo po di tudan do waig di narasak om iyo di pituongon dot otilib di tongus dot opuhod . Nokosodia' nod Kinorohingan o tiso' o kinoiyonon dit otuong tomod do poiyanan diyolo' .
61002018	Mimboros iyolo' do minggayo-gayo om mimboros do boros dit aiso' o suang ; om iri korohian do don tinan di kososomu' kopio o pomurunsut diyolo' di tulun di wagu po kotongkiad do mantad id pogialatan do tulun di nangapalid .
61002019	Papabatos i piro-piro o gomponuduk do goudut diri do kosimbayanan dot id tulun diri , om inda' ka dot iyolo' piya nga' turipon i' di kongoubasanan di karaag do tulun . Tu' ondung aala' o tulun do nunu nopo , om osiliu no iyau do turipon di nakaala' dau'ddi .
61002020	Iri nopo tulun di kotutun do Tuhan om nokotutun di Gampamasi dati' , i Yesus Kristus , om nokoidu' no do mantad id koinsanai'd kuasa' do pomogunan di kososomu'd tulun . Nga' ondung akagasan kawagu iyau do gisom dot aala' iyau di kuasa'ddi , om araat pondo ko' i gulu o kowoyo-woyoon di tulun diri .
61002021	Osonong nogi' dot a' daa insan koilo di ralan dot otopot do mantad id Kinorohingan o tulun do miagal diri , ko' mantad do nokoilo no , nga' alaid nondo om a' i' tumanud ngai' di ponuhuan di pinatahak do Kinorohingan dot id diyolo' .
61002022	Iri no i wonsoyon diyolo' o popointalang dot otopot iti boros do poingkaa , “ Gulion i' di tasu do mongoi pangakan i tilob dau , ” ka , om “ I wogok di nopodsu' no nga' gumuli' i' kawagu do mongoi pillobu do burutak , ” ka .
61003001	Oi tobpinai-tobpinai di kosianan ku ! Iti no surat ku di koduwo dot id dokoyu . Om id suang nopo diti duwo o surat ku'dti , om tuminotos oku no kopio do popoimbulai do pomusarahan dokoyu dit olidang .
61003002	Om monuhu' oku daa kopio dokoyu do momusorou di boros do pinoboros di piro-piro nabi do boros do Kinorohingan di gulu po , om i ponuhuan do Tuhan , i Raja' do Gampamasi , i pinolombus dot id dokoyu di piro-piro rasul .
61003003	Id gulu nopo kopio , om mositi' no do koilo kou do tontok nopondo do ponong id kopupuson do pomogunan , om mimbulai nondo o tulun di noporinta' po do korohian diyolo' di don tinan o koposi-posion . Om hingi-hingion kou nondo diyolo' ,
61003004	tu' mimboros nondo iyolo' do poingkaa , “ Minamatos kaka o Tuhan do rumikot ! Om hinonggo noddi iyau'd baino' ? Nangapatai no i taki-aki toko' nga' aiso' i' o nokosimban do nunu-nunu do mantad poddi wonsoyo' i' iti pomogunan ! ” ka no diyolo' .
61003005	Tumomod i' iyolo' dot a' monongkuyaan do winonsoi'd Kinorohingan o tawan om pomogunan om winonsoi dot i boros dau o pinomonsoi di gulu po . Iti nopo pomogunan om winonsoi dau do mantad id waig , om waig o pinomonsoi ;
61003006	om waig i' — iri no i waig do sakob dit agayo — o pinamaraag do pomogunan di gulu po .
61003007	Nga' iti nopo tawan om pomogunan di hino do dinondo om gompion i' di boros do Kinorohingan diri do maan raago' do tapui do koimbagu . Nga' maso pod tawan om pomogunan do gompion do dinondo poo , do gisom dot orikot i tadau do kopomohukuman om kapamatayan di tulun dot angaraat .
61003008	Nga' kada' no kopio dokoyu lihuwai iti tiso' o hal , oi tobpinai-tobpinai ku : dot id pagantangan nopod Tuhan , om aiso' i' o pisuayan do sangadau om soribu o toun — miagal nopo iri dot id dau .
61003009	A' i' o Tuhan alaid do papatahak di nakabatos dau , do mulong piya do haro daa o kosorou dot alaid o Tuhan do papatahak . Nga' alanut nogi' moti' o ginawo dau'ddi dot id dokoyu tu' mada' i' iyau do haro o tongoiso' pod tulun dot apatai . Orohian i' iyau do korologo ngai' o tulun do mantad id koinsanai'd dusa diyolo' .
61003010	Nga' rumikot indo i Tadau do Korikatan do Tuhan do miagal do korikatan do tulun di manakau . Tontok nopondo do Tadau'ddi , om tumanus nondo o tawan do mikuwo'd opuhod o ngorod , om ongosorob ngai' nondo i hilo'd tawan , om tumanus nondo o pomogunan om koinsanai dit id suang do pomogunan .
61003011	Iyo nopoddi o kowoyo-woyoo' do mamaraag ngai'ddi , om poingkuro nondo o kowoyo-woyoon dokoyu dit apatut ? Mositi' no dot olidang o kowoyo-woyoon dokoyu om pointahak kopio dot id Kinorohingan ,
61003012	do solinaid do magandad kou om lumangad kou do korikatan di Tadau do Kinorohingan . Tontok nopondo do tadau'ddi , om aayi' nopondo o tawan dot osorob , om iri i hilo'd tawan nga' angalanak ngai' nopo tu' alasu' no kopio .
61003013	Nga' iyati' nopo om magandad i' di pinabatos do Kinorohingan , iri no i tawan di wagu om i pomogunan do wagu , i kinoiyonon dit otulid o wonsoyon .
61003014	Iyo nopoddi , oi tobpinai-tobpinai di kosianan ku , om daamot nopo dokoyu do magandad do tadau'ddi , om tumotos kou no kopio do popolidang do kowoyo-woyoon dokoyu om aiso' i' o kabara-barasan dot id toguang do Kinorohingan . Om gompion no dokoyu i piuludan dot osonong dot id Kinorohingan .
61003015	Om sorohon no dokoyu dot iri nopo i kolonuto' do ginawo'd Tuhan toko' , om maso i' dit osonong do pinatahak do Tuhan dot id dokoyu , om apasi kou i' . Om i Paulus i tobpinai toko' di kosianan toko' , nga' nokoponulis i' do miagal diri dot id dokoyu . Om tinulis dau iri do mikuwo'd toilaan do pinatahak do Kinorohingan dot id dau .
61003016	Monulis kasai' nopo i Paulus do pasal diri dot id suang do pointikid-tikid di surat dau . Om otopot i' do haro o piro-piro hal dit apagon do mongilo do komoyon dot id suang di surat dau'ddi . Om iri no i bohogian diri o somputulon do tulun dit aiso' o toila-ilaan om it a' ogirot o kotumbayaan . Om a' i' kosuayan o hal diri , tu' iri piya i bohogian do suwai dot id suang do Buuk do Kinorohingan nga' somputulon i' diyolo' . Om iri nopo wonsoyon diyolo'ddi , om mamaraag no diyolo' .
61003017	Nga' iyokoyu nopo , oi tobpinai-tobpinai di kosianan ku , om nokoilo no do pasal diri . Iyo nopoddi , om antaan-taan no dokoyu , om a' kou i' atanggayan do hiri'd kinopolidon di tulun dot angaraat , gisom dot aratu' kou nondo do mantad id kinoiyonon dokoyu dit aiso' o koligagaanan .
61003018	Mositi' no do muhang-ruhang o topurimanan dokoyu di kosonongo' do kosianan di Tuhan Yesus Kristus , i Raja' do Gampamasi toko' , om muhang-ruhang o toilaan dokoyu do pasal dau . Royohon no iyau do dinondo om gisom do poingompus ! Amin .
62001001	Tonsi nopo kopio do surat diti om pasal di Boros di manahak do koposion , iri no i Boros di hino mantad do mantad di timpuun i' . Norongou no dahai iri , om nokito dahai do mato kopio dahai o nokokito . Om nosonsod kopio dahai iri , om noigitan kopio do palad dahai .
62001002	Tontok di pinointalang i koposion diri , om nokito i' kopio dahai iri . Om iri noddi o koponusuyan dahai do pasal diri . Posusuyon dahai dot id dokoyu o pasal di koposion dit otopot kopio om i poingompus , i poinsugku' mantad do Tapa' om i nokointalang no dot id dahai .
62001003	Tu' nunu nopo i nokito om i norongou dahai , om iri no o posusuyon dahai dot id dokoyu , om kopuriman kou i' iyokoyu do kosonongo' di koposion di koiso' dot id Tapa' om id Tanak dau , i Yesus Kristus .
62001004	Kinoponulisan nopo dahai'dti om popotood kopio do ginawo toko' .
62001005	Iti no o habar di norongou dahai do mantad id Tanak dau , i posusuyon dahai dot id dokoyu : Kinorohingan nopo om tanawau , om aiso' no kopio o totuong dot id suang dau .
62001006	Ondung momoros toko' do koposion toko' nopo om nokoiso' no dot id dau , om otuong indo o kowoyo-woyoon toko' , om mongudut toko' noddi dot id boros toko' om id wonsoyon toko' .
62001007	Nga' ondung poimpasi toko' dot id suang do tanawau do miagal do Kinorohingan tu' id suang do tanawau , om mogiuulud toko' no om ogirot o piuludan toko' , om iri no i raha' di Yesus , i Tanak dau , o momolihung dati' do mantad id koinsanai do dusa toko' !
62001008	Ondung momoros toko' dot aiso' o dusa toko' , om monipu' toko' no do tinan toko' ; om a' i' hino o Kinorohingan dot id suang do ginawo toko' .
62001009	Nga' ondung okunon toko' dot id Kinorohingan o koinsanai di dusa toko' , om sulungon i' dau i batos dau om wonsoyon dau it otulid . Om ompunan i' dau o koinsanai di dusa toko' om lihungan toko' dau do mantad id koinsanai di nowonsoi toko' di kasala' .
62001010	Nga' ondung momoros toko' dot aiso' o dusa toko' , om roitan toko' no do goudut o Kinorohingan om a' toko' pinoopi' dot id suang do ginawo toko' i boros do Kinorohingan .
62002001	Oi tangaanak ku ! Koponulisan ku nopodti dot id dokoyu om mogodu dokoyu do momonsoi'd dusa . Nga' ondung haro i nokowonsoi'd dusa , om haro i' o mogobi' dati' , iri no i Yesus Kristus , it otulid diri ; om moro-boros indo iyau dot id Tapa' do mogobi' dati' .
62002002	Om i Yesus Kristus no o popomilo do koinsanai di dusa toko' dot oompunan . Om okon i' ko' iri noo i dati'd dusa ot oompunan , suwai ko' iri nogi' i dusa do koinsanai'd tulun .
62002003	Ondung mumboyo' toko' do koinsanai di ponuhuan do Kinorohingan , om iri no o popointalang do kotutun toko' do Kinorohingan .
62002004	Tulun nopo di momoros do , “ Kotutun oku do Kinorohingan , ” ka , om a' i' iyau mumboyo' ngai' di ponuhuan do Kinorohingan , om oudut i' i tulun diri , om a' i' hino o Kinorohingan dot id suang do ginawo dau .
62002005	Nga' tulun nopo di mumboyo' di boros do Kinorohingan , om aayi-ayi' no kopio o ginawo di tulun diri dot osianan do Kinorohingan , om iri no o popointalang do nokoiso' toko' no dot id Kinorohingan .
62002006	Isai nopo o tulun do momoros do nokoiso' iyau dot id Kinorohingan , om mositi' no do momit iyau do kowoyo-woyoon do Kristus .
62002007	Oi tobpinai-tobpinai di kosianan ku ! Iti nopo tulison ku'dti om okon i' ko' ponuhuan do wagu . Iti nopo om ponuhuan i' di laid , i nokosunud no dot id dokoyu do mantad poddi kotumbayaai kou i' di Kristus ; iri no i habar do mantad id Kinorohingan , i norongou dokoyu dit id gulu ko' iri .
62002008	Mulong piya do miagal diri , nga' iti nopo ponuhuan diti tulison ku om wagu i' ; tu' iri nopo i katapatan diti , om okito i' dot id kowoyo-woyoon di Kristus om okito nogi' dot id kowoyo-woyoon dokoyu . Tu' manus-tanus no o totuong om tumitiu no i tanawau dit otopot .
62002009	Tulun nopo di momoros dot id suang iyau di tanawau , nga' araatan indo iyau di tobpinai dau , om id suang kasai' pod totuong i tulun diri do gisom piya do dinondo .
62002010	Tulun nopo dit osianan do tobpinai dau , om poimpasi no iyau'ddi dot id suang do tanawau , gisom dot aiso' no dot id suang do kowoyo-woyoon dau i kobungou do tulun do suwai dot aratu' dot id dusa .
62002011	Nga' tulun nopo dit araatan do tobpinai dau , om id suang po iyau do totuong . Manau-panau po iyau dot id suang do totuong , om a' i' iyau koilo ondung hinonggo o pakayaan dau , tu' iri no i totuong diri o kobungou dau dot a' kokito .
62002012	Monulis oku pogi' dot id dokoyu , oi tangaanak ku , nga' noompunan no i dusa dokoyu dot i Kristus o kinopongompunan .
62002013	Monulis oku pogi' dot id dokoyu , oi komolohingan do kusai , nga' nokotutun kou no dau , i hino mantad do mantad di timpuun i' . Monulis oku pogi' dot id dokoyu oi tangaanakwagu nga' naala' no dokoyu i Yaraat .
62002014	Monulis oku pogi' dot id dokoyu , oi tangaanak , nga' nokotutun kou no do Kinorohingan i Tapa' . Monulis oku pogi' dot id dokoyu oi komolohingan do kusai nga' nokotutun kou no di Boros di hino mantad do mantad di timpuun i' . Monulis oku pogi' dot id dokoyu , oi tangaanakwagu nga' ongokoris kou i' , om id suang no do ginawo dokoyu i boros do Kinorohingan , om naala' dokoyu i Yaraat .
62002015	Kada' kou kosianai diti pomogunan , ko' nunu nopo it id suang diti pomogunan . Ondung osianan kou diti pomogunan om a' kou no osianan do Tapa' .
62002016	Koinsanai dit id suang do pomogunan diti — i korohian do kowoyo-woyoon do tulun di kidusa , it okito do tulun om korohian nondo om i kopinggaya-gayaan do tulun — koinsanai'ddi om okon i' ko' mantad id Tapa' , suwai ko' mantad i' do hiti'd pomogunan .
62002017	Iti nopo pomogunan om koinsanai di hiti'd pomogunan , i korohian do tulun , om maso no do tumanus . Nga' tulun nopo di tumanud do korohian do Kinorohingan , om poimpasi kasai' i' do gisom do poingompus .
62002018	Oi tangaanak ku , oruhai no do kopupuson diti pomogunan ! Nosunudan mantad kou no do rumikot nondo i Pisangod do Kristus ; om dinondo'dti nga' ogumu' no o tulun do nokointalang do sumaap do Kristus . Om iri no o koilaan dot oruhai no o kopupuson do pomogunan .
62002019	Iri nopo i pisangod do Kristus diri om iri no i tulun di tuminongkiad do mantad id dati' , tu' otopot nopo kopio om okon i' ko' id suang iyolo' di sinompuruan do tulun toko' . Ondung id suang daa iyolo' do sinompuruan do tulun toko' , om atantu' no do poinsugku' kasai' i' daa iyolo' dati' . Nga' tuminongkiad i' iyolo' dati' , om oilaan no kopio dot aiso' i' o tongosongulun piya do mantad id pogialatan diyolo' dot otopot kopio do poinsuang do sinompuruan toko' .
62002020	Nga' iyokoyu nopo om nakaramit no di Rusod do Kinorohingan di pinatahak di Yesus Kristus om iri noddi o nokotutun-tutun dokoyu di ponudukan dit otopot .
62002021	Koponulisan ku nopodti dot id dokoyu om okon i' ko' it a' kou nokotutun di ponudukan dit otopot , suwai ko' i nokotutun kou'ddi o kinoponulisan ku , om koilo kou nogi' dot aiso' no o tudut dot id suang di ponudukan dit otopot diri .
62002022	Iri nopo i goudut om iri no i tulun di momoros dot i Yesus nopo om okon i' ko' i Raja' di Gampamasi di pinabatos do Kinorohingan . Iri nopo tulun diri om Pisangod i' do Kristus ; tu' a' i' iyau otumbayaan di Tapa' om a' otumbayaan di Tanak .
62002023	Tulun nopo dit a' otumbayaan di Tanak , om komoyon nopoddi nga' a' no iyau rumamit di Tapa' . Om tulun nopo dit otumbayaan di Tanak , om komoyon nopoddi nga' rumamit no iyau di Tapa' .
62002024	Iyo nopoddi , om mositi' no do poiyonon kopio dokoyu dot id ginawo dokoyu i habar di norongou dokoyu do mantad di kotumbayaai kou i' . Ondung podulon kopio dokoyu i habar diri , om poingiso' kasai' kou no dot id Tanak om id Tapa' .
62002025	Om iti no o pinabatos di Kristus dot id dati' : i koposion dit otopot kopio om i poingompus .
62002026	Om tulison ku dot id dokoyu o pasal di tulun di maso do tumotos do monipu' dokoyu .
62002027	Nga' pasal nopo dokoyu , om nakatahak no di Kristus i Rusod dau dot id dokoyu . Om solinaid nopo di Rusod dau dot id suang dokoyu , om a' no minog do haro o tulun do suwai do monuduk dokoyu . Tu' iri no i Rusod do Kristus o monuduk dokoyu do koinsanai do nunu nopo ; om nunu nopo i potudukon dau om ongotopot ngai' no , om okon i' ko' tudut . Iyo nopoddi , om mositi' no do mumboyo' kasai' kou di potudukon di Rusod diri , om poingiso' kasai' kou dot id Kristus .
62002028	Iyo nopoddi , oi tangaanak ku , om mositi' no do poingiso' kasai' kou dot id Kristus , om katama' toko' i' do sumolowot dau do korikot iyau , om a' toko' lumisok dot ointingayaman .
62002029	Nokoilo kou no do Kristus nopo om tumanud i' do korohian do Kinorohingan . Iyo nopoddi , om apatut no do koilo kou do pointikid-tikid do tulun do tumanud di korohian do Kinorohingan om tangaanak nod Kinorohingan .
62003001	Antangai toko' pogi' o kogoyoo' do kosianan do Kinorohingan dati' , gisom do nakun toko' dau do tangaanak dau . Om otopot i' kopio do tangaanak toko' do Kinorohingan . Iri no ot a' kotutun-tutun dati' diti pomogunan dit araat , tu' a' i' iti pomogunan kotutun do Kinorohingan .
62003002	Oi tobpinai-tobpinai di kosianan ku ! Tangaanak toko' noddi do Kinorohingan do baino' , nga' iri nopo i koinan-inano' toko' do koimbagu om a' po nokointalang kopio . Nga' oilaan toko' i' do korikot nopo o Kristus , om koiyo toko' nondo dau , tu' okito toko' nondo i koinan-inano' kopio dau .
62003003	Koinsanai'd tulun di haro o soro-sorohon do miagal diti dot id Kristus , om mositi' no do mumbangan-bangan kopio om olidang i' kopio iyau , om olihungan do mantad id dusa do miagal do Kristus tu' olidang .
62003004	Tulun nopo di momonsoi'd dusa , om tumolibamban no iyau dit oturan do Kinorohingan ; tu' komoyon nopod dusa om i tumolibamban dit oturan do Kinorohingan .
62003005	Koilo kou i' do kinorikatan nopod Kristus om mongoi pananus do koinsanai do dusa'd tulun , om aiso' i' o dau'd dusa .
62003006	Koinsanai di tulun di nokoiso' dot id Kristus om a' no iyau tumilombus do momonsoi'd dusa . Tu' tulun nopo di tumilombus nopo do momonsoi'd dusa , om a' i' insan kokito do Kristus om a' kotutun dau .
62003007	Oi tangaanak ku , kada' dokoyu pologoso' ot isai nopo o tulun do mamalid dokoyu . Tulun nopo di momonsoi do korohian do Kinorohingan om tanak nod Kinorohingan , do miagal do Kristus tu' Tanak do Kinorohingan .
62003008	Nga' tulun nopo dit a' tumingkod do momonsoi'd dusa om tangaanak nod Rogon , tu' Rogon nopo om kidusa mantad , do mantad di timpuun i' . Om iri no o kinorikatan di Tanak do Kinorohingan tu' mongoi pamaraag di karaja' do Rogon .
62003009	Tulun nopo di nosiliu do Tanak do Kinorohingan , om a' no tumilombus do momonsoi'd dusa , tu' haro no dot id dau i kowoyo-woyoon do Kinorohingan . Om a' noddi iyau milo do tumilombus do momonsoi'd dusa tu' Kinorohingan no o Tapa' dau .
62003010	Iti no o pisuayan do tangaanak do Kinorohingan om i tangaanak do Rogon : Isai nopo it a' momonsoi do korohian do Kinorohingan ko' it a' osianan do tobpinai dau , om okon no ko' tanak do Kinorohingan .
62003011	Mantad po di timpuun i' om nokosunud no dot id dokoyu o habar diti : Mositi' no do mogiinsian-sian toko' .
62003012	Kada' toko' no omit di Kain , i nosiliu do tanak do Rogon om minamatai di tobpinai dau . Nokuro tu' minamatai i Kain di tobpinai dau'ddi ? Kinapamatayan nopo dau di tobpinai dau nga' kasala' i winonsoi dau . Nga' iri nopo i winonsoi di tobpinai dau om koontok i' .
62003013	Iyo nopoddi , oi tobpinai-tobpinai ku , om kada' kou no kosuayai do karaatan kou piya do tulun do hiti'd pomogunan .
62003014	Noilaan toko' i' do nokosoliwan toko' no do mantad id kapatayon , om nakakaa toko' no dot id koposion . Noilaan toko' i' iri , tu' osianan toko' no di tobpinai toko' . Tulun nopo dit a' osianan om komoyon nopoddi nga' porintaon kasai' po iyau do kapatayon .
62003015	Tulun nopo dit araatan do tobpinai dau om gampamatai i' , om koilo kou no do tulun nopo di gampamatai om aiso' no o koposion dit otopot kopio om i poingompus .
62003016	Om iyo nodti o koila-ilaan toko' do kowoyo-woyoo' do mogiinsian-sian . Nakatahak nod Kristus o koposion dau do minatai do suminowoli dati' . Iyo nopoddi , om mositi' no do patahakon toko' o dati' do koposion gisom do matai do bagi'd tobpinai toko' !
62003017	Ondung haro o tulun dit aiso' no o kokurangan do kokito di tobpinai dau di haro o kokurangan , om a' indo iyau monulung di tobpinai dau'ddi , om poingkuro nondo iyau'ddi do milo do momoros dot osianan iyau do Kinorohingan ?
62003018	Oi tangaanak ku ! Kada' toko' pomoros dot osianan dot id kabang noo ko' boros no toomod dot osianan . Mositi' no dot otopot kopio dot osianan toko' , om i kointalang kopio dot id wonsoyon toko' .
62003019	Iyo noddi o koila-ilaan toko' do nokohompit toko' do tangaanak do Kinorohingan dit otopot , om osimbayan o ginawo toko' dot id toguang do Kinorohingan .
62003020	Koilo toko' i' dot ondung pasalaon toko' do ginawo toko' , om toilaan nopo do Kinorohingan om agayo po ko' i toilaan do ginawo toko' , om oilaan toko' dot iyau nopo om koilo i' do koinsanai'd nunu nopo .
62003021	Iyo nopoddi , oi tobpinai-tobpinai di kosianan ku , om ondung a' toko' pasalaon do ginawo toko' , om katama' toko' no do tumimbaba' do Kinorohingan .
62003022	Om nunu nopo i pokionuon toko' dot id dau , om aanu toko' no iri , tu' minumboyo' toko' i' do koinsanai di ponuhuan dau om minomonsoi toko' di kohubayaan dau .
62003023	Iti no o ponuhuan dau dati' . Mositi' no dot otumbayaan toko' di Tanak dau , iri no i Yesus Kristus , om mositi' no do mogiinsian-sian toko' do miagal di pinonuhuan do Kristus dot id dati' .
62003024	Koinsanai'd tulun di mumboyo' do ponuhuan do Kinorohingan om poingiso' no dot id Kinorohingan , om Kinorohingan nga' poingiso' no diyolo' . Om oilaan toko' no do poingiso' o Kinorohingan dati' tu' nakatahak no dau dati' i Rusod dau .
62004001	Oi tobpinai-tobpinai di kosianan ku ! Kada' kou ponongkuyaai do koinsanai di tulun di mangakun do haro o Rusod do Kinorohingan dot id suang dau , nga' toinuon po dokoyu iyolo'd gulu do mongilo ondung otopot do mantad kopio dot id Kinorohingan i rusod dit id suang diyolo' ko' amu' . Tu' ogumu' no o nabi di goudut do mimpanau do hinonggo-honggo nopo .
62004002	Om poingkaa o ralan do koilaan dokoyu ondung otopot kopio iri do Rusod do Kinorohingan ko' okon : Tulun nopo di mangakun do ruminikot i Yesus do hiti'd pomogunan do miniyo'd tulun , om hino no dot id suang do tulun diri i Rusod do mantad id Kinorohingan .
62004003	Nga' iri nopo tulun dit a' mangakun do miagal diri o nosiliu dot id di Yesus , om a' no hino i Rusod do Kinorohingan dot id suang dau . Iri nopo rusod dit id suang di tulun diri om mantad i' dot id Pisangod do Kristus . Nokorongou kou no do rumikot nondo i rusod diri , om dinondo nopodti om hiti no iyau id pomogunan .
62004004	Nga' iyokoyu nopo oi tangaanak ku , om nasanganu no do Kinorohingan . Nangaala' no dokoyu i piro-piro nabi di goudut diri , tu' iri nopo i Rusod dit id suang dokoyu om agayo i' o kuasa' ko' mantad di rusod dit id suang di tulun di nasanganu diti pomogunan diti .
62004005	Iri nopo i piro-piro nabi di goudut diri om pasal nopo do kowoyo-woyoon do dom pomogunan o popimboroson diyolo' , om mokinongou i' iti pomogunan di boros diyolo' tu' nasanganu no iyolo' diti pomogunan .
62004006	Nga' iyati' nopo om tangaanak toko' no do Kinorohingan ; om iri no i tulun di nokotutun do Kinorohingan o mokinongou do boros toko' . Tulun nopo dit a' nasanganu do Kinorohingan , om a' i' mokinongou di boros toko' . Om iyo nodti o ralan toko' do mongilo do pisuayan di Rusod do popotuduk do ponudukan dit otopot , om i rusod di mamalid .
62004007	Oi tobpinai-tobpinai di kosianan ku ! Kainou no mogiinsian-sian tu' kosianan nopo om mantad i' dot id Kinorohingan . Tulun nopo dit osianan om tanak no iyau do Kinorohingan om kotutun iyau do Kinorohingan .
62004008	Tulun nopo dit a' osianan , om a' no iyau kotutun do Kinorohingan ; tu' Kinorohingan nopo om obinsianan i' .
62004009	Pinointalang do Kinorohingan dot osianan iyau dati' tu' sinuhu' dau i Tanak dau dit iso-iso' do luminintuhun do hiti'd pomogunan , om kaanu toko' i' do koposion do patahakon di Tanak dau dot id dati' .
62004010	Iti no o komoyon do kosianan : Okon i' ko' iyati' o nosianan do Kinorohingan , nga' Kinorohingan o nosianan dati' . Om sinuhu' dau i Tanak dau do luminintuhun om kaanu toko' i' do koompunan do koinsanai di dusa toko' dot i Tanak dau o popomilo'ddi dot oompunan .
62004011	Oi tobpinai-tobpinai di kosianan ku , ondung miagal kopio'ddi o kosianan do Kinorohingan dati' , om iyati' nga' mositi' no do mogiinsian-sian .
62004012	Aiso' i' o tongosongulun piya do nokoumbal do nokokito do Kinorohingan nga' ondung mogiinsian-sian toko' , om poingiso' no o Kinorohingan dot id dati' om poimpongo nondo gisom dot aiso' no ot okurang di kosianan dau dot id suang toko' .
62004013	Nakatahak nod Kinorohingan i Rusod dau dot id dati' , om iri noddi o koilo-ilo toko' do poingiso' toko' do Kinorohingan , om Kinorohingan nga' poingiso' no dot id dati' .
62004014	Nokokito no iyahai di Tanak do Kinorohingan , om popinsusuyon diri dahai dot iyau nopo om sinuhu' di Tapa' do sumiliu'd Raja' do Gampamasi do pomogunan diti .
62004015	Isai nopo o mangakun dot i Yesus nopo om Tanak do Kinorohingan , om poingiso' no o Kinorohingan dot id tulun diri , om i tulun diri nga' poingiso' no dot id Kinorohingan .
62004016	Nokoilo toko' no om notumbayaan toko' di kosianan do Kinorohingan dati' . Kinorohingan nopo om obinsianan i' . Tulun nopo di noporinta' do kosianan o kowoyo-woyoon , om poingiso' no i tulun diri dot id Kinorohingan , om Kinorohingan nga' poingiso' no dot id dau .
62004017	Kinapamangaan nopo di kosianan diri do gisom dot aiso' no ot okurang dot id suang toko' om papatama' dati' do tontok di Tadau'd Kopomutusan . Katama' toko' pogi'ndo nga' nokoiyo no do kowoyo-woyoon do Kristus o kowoyo-woyoon toko' do hiti'd pomogunan .
62004018	Tulun nopo di nokopuriman do kosonongo' do kosianan do Kinorohingan om a' no kopuriman dot ooris ; tu' iri no i kosianan dit aiso' ot okurang diri o mananus do koinsanai di kopurimanan dot ooris . Iyo nopoddi om kointalang no dot a' po nokopuriman ngai' o tulun do kosonongo' di kosianan do Kinorohingan ondung ooris no i tulun diri do tumimbaba' di Tadau'd Kopomutusan .
62004019	Iyati' nga' osianan toko' no , tu' id gulu i' o Kinorohingan kosianai dati' .
62004020	Ondung haro o tulun do moro-boros dot , “ Osianan oku do Kinorohingan , ” ka , nga' a' indo iyau osianan di tobpinai dau , om goudut no i tulun diri . Tu' tulun nopo dit a' osianan do tobpinai dau dit okito dau , om a' no iyau milo dot osianan do Kinorohingan dit a' dau okito .
62004021	Iyo nopoddi , om iti no o ponuhuan di Kristus dot id dati' : Isai nopo ot osianan do Kinorohingan om mositi' no dot osianan di tobpinai dau .
62005001	Tulun nopo dit otumbayaan dot i Yesus no i Raja' do Gampamasi di pinabatos do Kinorohingan , om tanak nod Kinorohingan o tulun diri . Tulun nopo dit osianan do tapa' , om osianan no iyau di tanak .
62005002	Om iti no o koilaan toko' dot osianan toko' di tangaanak do Kinorohingan tu' osianan toko' do Kinorohingan om mumboyo' toko' do koinsanai di ponuhuan dau .
62005003	Tu' komoyon nopod osianan toko' do Kinorohingan om mumboyo' toko' do koinsanai di ponuhuan dau . Om koinsanai di ponuhuan dau nga' a' i' awagat dot id dati' ,
62005004	tu' pointikid-tikid do tanak do Kinorohingan om haro no o kokorisan do mangala' diti pomogunan dit araat . Om pangala' toko' nopo diti pomogunan om i kotumbayaan toko' .
62005005	Isai toi i kaala' diti pomogunan ? Iri no i tulun dit otumbayaan dot i Yesus nopo om Tanak do Kinorohingan .
62005006	I Yesus Kristus no i ruminikot do hiti'd pomogunan do mitonggoi do waig di pinamatis dau om mitonggoi do raha' di napatai iyau . Tu' okon i' ko' ruminikot iyau do mitonggoi nod waig , suwai ko' mitonggoi do waig om raha' . Om iri no i Rusod do Kinorohingan o papasasi' dot otopot iri , tu' iri nopo i Rusod diri om a' i' nokoumbal do mongudut .
62005007	Haro o tolu sasi' :
62005008	Rusod do Kinorohingan , waig om raha' — oiyo nopo o pososion diti tolu o sasi' diti .
62005009	Otumbayaan toko' i' di pososion do tulun ; nga' iri nopo i pososion do Kinorohingan om ogirot po ko' iri . Om iri no i pinasasi' do Kinorohingan do pasal di Tanak dau .
62005010	Iyo nopoddi , om tulun nopo di notumbayaan di Tanak do Kinorohingan , om naramit no dau dot id suang do ginawo dau i pinasasi' diri ; nga' tulun nopo dit a' otumbayaan do Kinorohingan om momusorou no iyau do goudut o Kinorohingan tu' a' i' iyau otumbayaan di pinoboros do Kinorohingan do pasal di Tanak dau .
62005011	Iti no i pinasasi' diri : Nakatahak nod Kinorohingan dot id dati' i koposion dit otopot kopio om i poingompus , om iri no i Tanak dau o tadon di koposion diri ,
62005012	om tulun nopo di nakaramit di Tanak do Kinorohingan om nakaanu no di koposion ; om tulun no dit a' nakaramit di Tanak do Kinorohingan om a' no nakaanu di koposion diri .
62005013	Kinoponulisan ku nopodti dot id dokoyu , i notumbayaan di Tanak do Kinorohingan om popoilo dokoyu do nakaanu kou no di koposion dit otopot kopio om i poingompus .
62005014	Om katama' toko' no do tumimbaba' do Kinorohingan tu' otumbayaan toko' no kopio do simbaron do Kinorohingan i sambayang toko' ondung miontok nori di korohian dau .
62005015	Tu' oilaan toko' i' do mokinongou i' iyau dati' do tontok do mokianu toko' dau , om oilaan toko' nogi' do patahakon i' dau dot id dati' i pinokianu toko' dot id dau .
62005016	Ondung kokito toko' dot ongoiso' o tulun di sompi' ko' Kristian do momonsoi'd dusa dit a' momungou di tulun diri dot atagakan do koposion dit otopot kopio om i poingompus , om mositi' no do sumambayang kou dot id Kinorohingan ; om patahakon id Kinorohingan i koposion diri dot id tulun diri . Iti nopo om pasal no di tulun di kidusa dit a' momungou diyolo' dot atagakan di koposion diri . Nga' haro i' o dusa di momungou do tulun dot atagakan do koposion . Nga' pasal nopoddi om a' ku i' iyokoyu suhuon do sumambayang dot id Kinorohingan .
62005017	Koinsanai di wowonsoyon di kasala' , om dusa no nga' haro i' o dusa dit a' momungou do tulun dot atagakan do koposion dit otopot kopio om i poingompus .
62005018	Koilo toko' i' do koinsanai'd tulun di nosiliu do tanak do Kinorohingan , om a' no tumilombus do momonsoi'd dusa , tu' iri no i tanak do Kinorohingan o mongintirung dau , om a' noddi milo i Yaraat do momonsoi do nunu nopo dot id dau .
62005019	Koilo toko' no do nasanganu toko' nod Kinorohingan do mulong piya dot id suang ngai' do pomorintaan di Yaraat o pointongkop diti pomogunan .
62005020	Nokoilo toko' no do nokorikot no i Tanak do Kinorohingan om noonuan toko' no dau do toilaan , om kotutun toko' i' do Kinorohingan dit otopot . Nokoiso' toko' no dot id Kinorohingan dit otopot om nokoiso' toko' dot id tanak dau i Yesus Kristus . Iyau no o Kinorohingan dit otopot , om iyau o koposion dit otopot kopio om i poingompus .
62005021	Oi tangaanak ku ; insodu' kou no do mantad id tingolig !
63001001	Kumaa dot id tondu' di nopili' do Kinorohingan , om kumaa dot id tangaanak di tondu' . Iti nopo surat diti om mantad id doho' , i boyoon do sidang dit osianan kopio dokoyu . Om okon i' ko' iyoho' noo ot osianan dokoyu nga' oinsanan nogi' i tulun di nokotutun do Kinorohingan dit otopot dot osianan dokoyu .
63001002	Tu' poingiyon no o Kinorohingan dot id suang do ginawo toko' , om moyo-woyo' kasai' iyau dati' do gisom do poingompus .
63001003	Pokionuon ku no dot onuan toko' do Kinorohingan Tapa' , om i Yesus Kristus i Tanak di Tapa' diri , do barakat om kosianan om kosimbayanan do ginawo . Om pokionuon ku no dot aanu toko' ngai' iri do mikuwo'd otulid o ginawo om mikuwo'd osianan .
63001004	Otood oku no do nokoilo do haro o tangaanak nu , oi tondu' , do miagal di ponuhuan do Kinorohingan i Tapa' dot id dati' .
63001005	Iyo nopoddi , oi tondu' , om pokionuon ku no kopio do mogiinsian-sian toko' . Iti nopo poboroson ku dokoyu diti om okon i' ko' ponuhuan do wagu ; iti nopo ponuhuan diti om nokoboros no dot id dati' do mantad di kotumbayaai toko' i' .
63001006	Komoyon nopod osianan om tumanud ngai' di ponuhuan do Kinorohingan . Om ponuhuan nopo di norongou dokoyu do mantad di timpuun i' om monuhu' kopio dokoyu do mogiinsian-sian .
63001007	Ogumu' no o gomponipu' do nokotongkop diti pomogunan . Iyolo' nopo om i tulun dit a' otumbayaan do ruminikot i Yesus do hiti'd pomogunan do suminiliu'd tulun . Tulun nopo do miagal diri om gomponipu' i' om Pisangod do Kristus .
63001008	Iyo nopoddi , om mumbangan-bangan kou no , om a' kou i' atagakan di pinanatasan dahai do momonsoi do bagi' dokoyu . Om tumotos kou no om angaanu ngai' i' dokoyu it isomuli' dokoyu do mantad id Kinorohingan .
63001009	Tulun nopo dit a' gumirot kopio dot id ponudukan di Kristus , tu' sumansala' nogi' do mantad id ponudukan di nokotuduk di Kristus om aiso' no dot id dau o Kinorohingan . Tulun nopo di poinggirot kasai' dot id ponudukan di Kristus om komoyon nopoddi om haro no dot id dau o Kinorohingan Tapa' om i Tanak .
63001010	Iyo nopoddi , om ondung haro o tulun do korikot do mongoi poposusui dot id dokoyu do ponudukan dit a' nokotuduk di Kristus , om kada' dokoyu posolokoyo' i tulun diri dot id walai dokoyu om kada' kou tabi' di tulun diri .
63001011	Tu' iri nopo tulun di tumabi' di tulun do miagal diri om kotonggoi no di tulun diri do momonsoi di wonsoyon dau dit araat .
63001012	Ogumu' po daa kopio ot apatut ku'd posunudon dot id dokoyu nga' osorou ku dot osonong nogi' dot a' ku tulison do hiti'd surat . Om mogondos oku do koongoi oku kolimbuha' dokoyu , om koboro-boros oku i' kopio dokoyu , om ongotood ngai' toko' indo .
63001013	Om i tangaanak di tobpinai nu'd tondu' , oi tondu' , i nopili' nogid Kinorohingan nga' poporikot id tabi' dot id diya' , oi tondu' .
64001001	Oi Gayus i tobpinai ku di kosianan kopio ku ! Iyoho' no i boyoon do sidang it osianan kopio diya' ,
64001002	o sumambayang , om osonong-sonong ko i' , om osimbayan ko , do miagal do ginawo nu tu' osimbayan .
64001003	Otood oku no kopio do tontok di nokorikot i piro-piro o tobpinai di Kristian do pinopoilo doho' do kotorodoko' nu dot id Kinorohingan dit otopot , tu' otopot i' dot otorodok kasai' ko do tumanud di ponudukan do Kinorohingan .
64001004	Aiso' no o popotood kopio doho' do suwai ko' i korongou oku do tumanud i tangaanak ku do ponudukan do Kinorohingan .
64001005	Oi tobpinai ku ! Otorodok ko no kopio do minomonsoi di karaja' nu do bagi' di tambalut nu di sompi' ko' Kristian ; om iri piya i tulun do Kristian dit a' nu po notutunan nga' tinulung nu i' .
64001006	Nokosunud no diyolo' dot id sidang do hiti'd niyonon dahai o pasal do kosianan nu . Om tulungon no iyolo' om milo i' iyolo' do lumombus do mamanau om kohubayaan indo iyolo' do Kinorohingan .
64001007	Tu' tontok do manau-panau iyolo' do kumaraja' do bagi'd Kristus om a' i' iyolo' kaanu do nunu nopo o ponulung do mantad id tulun dit a' kotutun do Kinorohingan .
64001008	Iyo nopoddi , om mositi' no do monulung toko' iyati' i tulun do Kristian di tambalut toko' di sompi' ko' Kristian di miagal diri , om kotonggoi toko' i' iyati' di karaja' diyolo' di poposusui di ponudukan dit otopot di mantad id Kinorohingan .
64001009	Nokoponulis oku no do surat dot oniiba' dot id sidang , nga' a' i' minamadul di boros ku i Diotripis it orohian do sumiliu'd boyoon dot id sidang diri .
64001010	Nga' korikot oku pondo do hino , om susuyon ngai' ku nogindo o koinsanai di nongowonsoi dau , iri no it angaraat om i tudut di pinoboros dau do pasal dahai . Nga' a' po dau ula' i winonsoi dau'ddi . Tu' tontok di nokorikot i piro-piro tambalut dau di sompi' ko' Kristian om a' i' iyau orohian do ruminamit diyolo' . Suwai ko' noduhan nogi' dau i tulun do rumamit di tulun diri , om suhuo' no dau i tulun diri do sumoliwan do mantad id sidang !
64001011	Oi tobpinai di kosianan ku ! Kada' kou omit dit angaraat , suwai ko' omitan nopo it osonong . Tulun nopo di momonsoi dot osonong om nasanganu nod Kinorohingan . Nga' tulun nopo di momonsoi dot araat om a' po nokotutun do Kinorohingan .
64001012	Oinsanan nopo o tulun do mamarayou di Dimitrius . Om Kinorohingan piya nga' mamarayou i' dau . Om iyahai nga' mamarayou i' dau , om oilaan i' dokoyu do nunu nopo i posusuyon dahai om milo no do ponongkuyaanan .
64001013	Ogumu' po daa kopio ot apatut ku'd poboroson dot id dokoyu , nga' osorou ku dot osonong nogi' dot a' ku tulison do hiti'd surat .
64001014	Mogondos oku dot a' no alaid om koongoi oku no kolimbuha' dokoyu . Om kopogiboro-boros kopio toko' i' .
64001015	Pokionuon ku no do barakatan kou do Tuhan . Om iri nogi' i tambalut dokoyu do hiti'd kinoiyonon ku nga' poporikot nogi' do tabi' dot id dokoyu . Om porikoton no o tabi' ku dot id pointikid-tikid di tambalut toko' .
65001001	Oi tobpinai-tobpinai di nolohou no do Kinorohingan om i kosianan kopio do Kinorohingan Tapa' , om i gompion do bagi' di Yesus Kristus , iyoho' no — i Yudas — i tobpinai di Yakub , i susuhuon di Yesus Kristus ,
65001002	o mogondos dot : onuan kou do Kinorohingan do barakat , om kosianan om kosimbayanan do ginawo dit a' ogina-gina' o kogoyoo' .
65001003	Oi tobpinai-tobpinai di kosianan ku ! Kinoponulisan ku nopo kopio do surat diti dot id dokoyu om popoilo do pasal di koposion di naanu toko' . Nga' baino' nodti om noodsuur oku do monosihat dokoyu dot id suang do surat diti om tumilombus kou i' do tumotos kopio do pokotopot di kotumbayaan di pinatahak do Kinorohingan dot id tulun di songonuon dau dit insan noo patahako' do gisom dot alaid .
65001004	Tu' a' toko' i' noilaan do haro no o piro-piro o tulun dit araat do minomolisok-lisok do ruminikot dot id pogialatan toko' . Iyolo' no i tulun dit angaraat kopio di monomputul di habar do pasal do kosianan do Kinorohingan dot id dati' , do mogihum iyolo' do ralan do monguru di korohian do tinan diyolo' . Om mada' iyolo' di Yesus Kristus , i Pomorinta' dit iso' noo om iyau noo , om iyau o Tuhan toko' . Mantad po di timpuun i' om nokoboros mantad no i pomohukum diyolo' dot id suang do Buuk do Kinorohingan .
65001005	Koinsanai'ddi om nongoilaan ngai' no dokoyu , nga' orohian oku po do popoboros dot id dokoyu do pasal do kowoyo-woyoo' do Tuhan do minamasi di tulun dot Israil do mantad id pomogunan do Masir , nga' pinatai iddi dau i tulun dit id pogialatan diyolo' dit a' notumbayaan .
65001006	Soroho' pogi' i piro-piro moloikat di tuminolibamban di diyolo'd kuasaon , gisom do tuminongkiad iyolo' di diyolo'd kinoiyonon . Nga' kagasai noddi do Kinorohingan i piro-piro moloikat diri do rantai di poingkogos kasai' do gisom do poingompus , dot id kinoiyonon dit otuong do hiti'd saalom do tana' . Om hilo' kasai' no iyolo' do gisom dot orikot i Tadau di koronob kopio di kopomohukuman diyolo' .
65001007	Soroho' pogi' i bandar do Sodom om Gomura om i kabandaran dot id posorili' ; kowoyo-woyoon nopod tulun do hiri nga' miagal di winonsoi di piro-piro moloikat di noroitan di tiinu' . Miningwonsoi iyolo' dit araat om minagampahu' iyolo' , gisom do ninggorit iyolo' do hukuman do tapui dit a' opisok do gisom do poingompus do maan do popoinsan do koinsanai'd tulun .
65001008	Om iyo nogiddi i tulun di noroitan di tiinu' , tu' minsorou nopo iyolo' do gisom do kowonsoi iyolo'd dusa dot id tinan diyolo' . Om poinsiriba-ribaon diyolo' o kuasa' do Kinorohingan . Om mongindaraat dit ongkikagayaan di songingiyon do hilo'd surga .
65001009	Om i Mikail piya i boyoon di moloikat nga' a' i' insan pomonsoi do miagal diri . Tontok di minisongkiwal iyolo' di Rogon ondung isai diyolo' o kaanu di rata' di Musa , om a' i' nakatama' i Mikail do pinapasala' di Rogon do minimboros do boros do mongindaraat . Suwai ko' pomoros nopo i Mikail do poingkaa , “ Togodon ko i' bo do Tuhan dino ! ” ka .
65001010	Nga' iti nopo tulun diti om songkiwalon nopo diyolo' om indaraaton o koinsanai dit a' diyolo' osuhutan . Miagal po iyolo' di nintorusan dit aiso' o toila-ilaan , tu' pongilo nopo diyolo' do nunu nopo om iri no i kopurimanan diyolo' . Nga' iri nogi' i karaag diyolo' .
65001011	Obungou no kopio iyolo' ! Tu' suminusui i' iyolo' di ralan di winayaan di Kain . Mokimaanu-anu nopo iyolo'd tusin , om tumomod nopo iyolo' do rumatu' dot id kubong di kopolidon do miagal di Biliam . Om pinatai diri iyolo' tu' suminaap i' iyolo' do miagal di Kora .
65001012	Tontok do papaharo kou do poginakanan , om kososomu' no kopio i kowoyo-woyoon di tulun diri dot id pogialatan dokoyu . Tu' ongodoot kopio iyolo' do makan om a' ointingayaman om diyolo' nod tinan o sorohon diyolo' . Miagal no iyolo' di haun di tilibon do ribut , nga' a' i' poposondot do rasam . Om miagal nogi' iyolo' do kayu dit a' mongua' do tontok piya di maso do koponguaan ; om miagal iyolo' di kayu di nutus do pinitonggoi do gamut om kapatai nopoddi kopio .
65001013	Miagal po iyolo' di tumbak dit opuhod do hilo'd rahat ; tu' poporuab do puta' om iyolo' nga' popoimbulai nogi' di wowonsoyon diyolo' di kointingayam kopio , do miagal di puta' di koruab . Om miagal iyolo' di rombituon di mimpanau om nokosodia' no do Kinorohingan o tiyonon diyolo' di hiri'd kinoiyonon dit otuong kopio do gisom do poingompus .
65001014	I Hinok , i koturu' no do sinakagon do suminolusuk di Adam nga' nokoumbal i' do pinopoboros do pasal di tulun diri di gulu po . Boros kad Hinok , “ Ontong pogi' , rumikot nondo o Tuhan do miwoyo' do rinibuan o moloikat dau dit olidang
65001015	do mongoi pomutus do koinsanai'd tulun . Hukuman nondo do Tuhan i tulun dit araat tu' i piningwansayan diyolo' dit angaraat o kopomohukuman . Om hukuman dau i tulun dit ongkidusa om i tulun di mongingindaraat tu' i boboroson diyolo' do mongindaraat o kopomohukuman , ” ka .
65001016	Iri nopo i tulun diri om managalai nopo do mimboros dot araatan om papasala' do tulun do suwai . Om mintanud iyolo' di kongorohian diyolo' di kidusa . Om mamarayou iyolo' do diyolo'd tinan , om mamarayou-rayou iyolo' do tulun do suwai do ralan diyolo' do manganu do kountungan .
65001017	Nga' iyokoyu nopo , oi tobpinai-tobpinai di kosianan ku , om sorohon no dokoyu i nokoboros di piro-piro o rasul do Tuhan toko' i Yesus Kristus di gulu po .
65001018	Pinopoilo mantad iyolo' dokoyu di gulu po dot oruhai nopondo o kopupuson diti pomogunan om mimbulai nondo o tulun do momohingi-hingi dokoyu , iri no i tulun di kowoyo-woyoon nopo om tumanud di kongorohian diyolo' di kidusa .
65001019	Om iyolo' no i popoimbulai dot a' kopogiuludan . A' nogi' iyolo' porintaon di Rusod do Kinorohingan suwai ko' porintaon iyolo' di kongorohian di kowoyo-woyoon do dom pomogunan .
65001020	Nga' iyokoyu nopo , oi tobpinai-tobpinai ku , om tumilombus kou nopo do gumirot dot id kotumbayaan dokoyu dot id di Yesus Kristus . Iri nopo kotumbayaan dokoyu'ddi om olidang kopio . Daamot nopodti om sumambayang kou no do mikuwo'd kuasa' do Rusod do Kinorohingan .
65001021	Om pointirungon kasai' no dokoyu o koposi-posion dokoyu dot id kosianan do Kinorohingan do solinaid dokoyu do magandad di Yesus Kristus i Tuhan toko' , do papatahak dot id dokoyu di koposion dit otopot kopio om i poingompus dot i kosianan dau o kapanahakan dau .
65001022	Pointalangon no dokoyu o kosianan dokoyu dot id tulun di mikoduwo o ginawo .
65001023	Gayaton no o tulun do suwai do poposoliwan do mantad id tapui , om apasi i' iyolo' . Pointalangon no dokoyu o kosianan dokoyu dot id tulun do suwai do mikuwo'd ooris , nga' karaatai kou no di pakayan piya diyolo' di nososomu' di korohian diyolo' di kidusa .
65001024	Kinorohingan no o milo do momogompi' dokoyu om a' kou i' aratu' , om iyau o milo do mongigit dokoyu dot id toguang dau di kikagayaan do mikuwo'd otood kou om aiso' o bohiton dokoyu dot id toguang dau ,
65001025	om iyau noo o Kinorohingan , i Gampamasi dati' dot i Yesus Kristus i Tuhan toko' o pinamasi . Om iyau no o Kinorohingan di kikagayaan om it agayo kopio , om i kisinundu om i kikuasa' do mantad di gulu po om gisom do poingompus ! Amin .
66001001	Tonsi nopo do buuk diti om pasal di pinointalang di Yesus Kristus do pasal dit ongosiliu do koimbagu . Om pinosunud do Kinorohingan iri dot id Kristus om kointalang indo dau dot id piro-piro o susuhuon do Kinorohingan it ongoruhai nod ongosiliu . Om sinuhu' do Kristus i moloikat dau do mongoi dot id di Yohanis , i susuhuon dau , do poposunud dot id dau dit ongosiliu'ddi .
66001002	Om susuyo' ngai' noddi di Yohanis i nongokito dau'ddi ; om iti no i sinusui dau do pasal di boros do Kinorohingan , i pinogirot di Yesus Kristus dot i pinasasi' dau o pinomogirot .
66001003	Olumaag no i tulun di mambasa' om i mokinongou di pinoboros mantad do hiti'd buuk diti , om i mumboyo' di pinotulis dot id suang do buuk diti . Tu' a' no alaid om osiliu ngai' noti .
66001004	Oi tobpinai-tobpinai dit id turu' o sidang dot id pomogunan dot Asia ! Mogondos oku no , iyoho' , i Yohanis , do puhawangan kou do barakat om kosimbayanan do ginawo do mantad id Kinorohingan — iyau i hino do dinondo , om i hino mantad , om i hino kasai' do gisom do poingompus — om mantad nogi' di turu' o rusod dit id toguang do tirikohonon do Kinorohingan do momorinta' ,
66001005	om mantad id di Yesus Kristus , i sasi' dit otorodok . Iyau no it id gulu kopio posio' kawagu do mantad id kapatayon om iyau no i pomorinta' dot id sawat do koinsanai'd raja' do hiti'd pomogunan . Osianan i' i Yesus dati' , om iri no kinapatayon dau o pinopoidu' dau dati' do mantad id koinsanai'd dusa toko' ,
66001006	om siniliu toko' dau dot imam , i momorinta' do miwoyo' di Kristus , om momonsoi do karaja' do dong Kinorohingan , i Tapa' dau . I Yesus Kristus no it agayo kopio om i kikuasa' do gisom do poingompus . Amin !
66001007	Ontong pogi' , rumikot nondo iyau do poinsakai'd haun ! Om oinsanan nopondo o tulun do kokito dau , om iri nogi' i tulun di minonobok dau nga' kokito i' . Om mihad ngai' nopondo o koinsanai'd bansa' do hiti'd pomogunan do mogihad dau . Atantu' no dot osiliu o miagal diri ! Amin !
66001008	“ Iyoho' no it id gulu om it id tohuri , ” kad Tuhan , i Kinorohingan , i hino do dinondo , om i hino mantad , om i hino kasai' do gisom do poingompus , iyau it Agayo Kopio o Kuasa' .
66001009	Iyoho' no , i Yohanis , i tobpinai dokoyu dit oinggorit dot iyo dokoyu , dot i koinggoritan dot oumbalan do pointikid-tikid di nakasanganu di Pomorintaan dau . Om pinataam oku do hiti'd pulou do Patmos tu' pinopopinsusui oku i' di boros do Kinorohingan , i pinogirot di kosianan di Yesus .
66001010	Tontok di tadau do Tuhan , om porintao' oku no di Rusod do Kinorohingan , om korongou oku nod boros dot opuhod do miagal do tuni do torumpit do moro-boros do hiri'd tohuri-huri ku .
66001011	Boros ka di minoro-boros , “ Tulison no it okito nu , om pokirimon no i buuk diri dot id turu' o sidang diti : Iposus , Smirna , Porgamus , Tiatira , Sardis , Piladilpia , om Laudikia , ” ka .
66001012	Om koili oku no do hiri'd tohuri ku do mogontong ondung isai i minoro-boros doho' . Om kokito ku no o turu' o potimpakan do lampung , di tamas do winonsoi .
66001013	Hiri nopod tanga' di potimpakan do lampung diri om haro o poingkakat di koiyo-iyo'd tulun o kokitanan . Om kirasuk iyau dot anaru , i kotontod o konoruo' . Om linakapan dau do lokop do kangkab di tamas do winonsoi o kangkab dau .
66001014	Om tobuk nopo dau om iyo pod hulu do dumba' , om iyo do gapas kopurak . Om mato dau nga' iyo pod binuhang do tapui ;
66001015	om gakod dau nga' okolong poo do miagal di tambaga' do tinantan om i kinisasan do mongilat . Om boros nopo dau om iyo pod kahas do wasai dit agayo .
66001016	Longon nopo dau'd wanan om kiinigit do turu' o rombituon , om haro o gayang dit atarom om i duwo o tarom do mantad id kabang dau . Om rabas dau nga' kosorong tomod o tulinau do miagal po di tadau do dong pitangaadau .
66001017	Tontok di nokito ku iyau , om kotungub oku nopo do hiri'd toguang dau , om iyo oku poddi di tulun di napatai . Nga' pakabayo' no dau doho' o longon dau'd wanan om boro-boros no iyau do poingkaa , “ Kada' kooris ! Iyoho' no it id gulu om it id tohuri .
66001018	Iyoho' no i poimpasi ! Napatai oku no daa , nga' ontong pogi' , nga' poimpasi oku noddi do gisom do poingompus . Om kikuasa' oku dot id sawat do kapatayon om id sawat do pomogunan di tulun do napatai .
66001019	Iyo nopoddi , om tulison no it ongokito nu , i maso dot osiliu do dinondo , om it osiliu do koimbagu .
66001020	Iti no it a' daa pinoilaan mantad do komoyon di turu' o rombituon di nokito nu do poingigit do longon ku'd wanan , om komoyon di turu' o potimpakan do lampung , di tamas do winonsoi : Iri nopo turu' o rombituon diri om i piro-piro o moloikat di turu' o sidang , om iri no i turu' o potimpakan do lampung om i turu' o sidang , ” ka .
66002001	Om boro-boros po kawagu i koiyo-iyo'd tulun o kokitanan do poingkaa , “ Tulison no o poingkaa do pokirimon dot id moloikat do sidang di hilo'd Iposus : Iti no o boros do mantad id dau , i kiinigit di turu' o rombituon o longon do wanan , om i mimpanau dot id pogialatan di turu' o potimpakan do lampung , di tamas do winonsoi .
66002002	Oilaan ku i' i wonsoyon dokoyu : Aparu' tomod kou do kumaraja' om alanut tomod o ginawo dokoyu . Om oilaan ku i' dot a' kou orohian do poposimoyo' di tulun dot angaraat . Om tinoinu' i' dokoyu i tulun di mangakun do tulun iyolo' di sinuhu' , nga' okon i' kopio ko' tulun iyolo' di sinuhu' , om noilaan i' dokoyu do goudut iyolo' .
66002003	Atantu' i' o ginawo dokoyu om noinggorit kou dot iyoho' o kinoponginggoritan , om a' kou napaasan .
66002004	Nga' iti poo o kawagatan do ginawo ku dot id dokoyu : Tu' a' kou noddi osianan doho' do miagal di timpuun i' .
66002005	Iyo nopoddi , om ilaai no dokoyu do naratu' kou no kopio . Om rologo kou no do mantad id koinsanai'd dusa dokoyu , om wonsoyo' no dokoyu o miagal di winonsoi dokoyu di timpuun i' . Ondung amu' , nga' rumikot oku nondo dot id dokoyu om ngoyon ku nondo iduwo' i potimpakan do lampung do mantad hiri'd pinoiyanan diri .
66002006	Nga' haro i' o tiso' dot osonong dot id dokoyu , iri no tu' : Araatan kou di wowonsoyon di piro-piro o tumatanud di Nikolaus , i karaatan ku iyoho' .
66002007	Isai nopo i korongou , om mokinongou no kopio di pinoboros do Rusod do Kinorohingan dot id sidang ! Om iri nopondo tulun di kamanang om pabanaron ku no do mangakan do tua' do kayu di tadon do koposion di poinsuni do hilo'd Kabun do Kinorohingan , ” ka dau .
66002008	Om boros ka kawagu di koiyo-iyo'd tulun o kokitanan , “ Tulison no o poingkaa do pokirimon dot id moloikat di sidang do hilo'd Smirna : Iti no o boros do mantad id dau , it id gulu om it id tohuri — i napatai nga' napasi iddi kawagu .
66002009	Oilaan ku i' o koinsanai di kosusaan dokoyu ; om oilaan ku i' do mosikin kou — nga' otopot nopo kopio om kaya' kou i' ! Oilaan ku i' i boros do pongindaraat di tulun di mangakun do tulun do Yohudi , nga' otopot nopo kopio om okon i' iyolo' ko' tulun do Yohudi ; iyolo' nopo om tulun i' di nasanganu do Rogon !
66002010	Kada' kou kooris di koinggoritan dit a' no alaid om koontok no dokoyu . Soro-sorohon no dokoyu , do posuangon nondo di Rogon dot id giil o wookon dokoyu do pogumbal dokoyu . Om oinggorit kou nondo do solinaid do hopod o tadau . Nga' mositi' no dot otorodok kou dot id doho' do gisom dot apatai , om onuan ku indo iyokoyu do koposion dit otopot kopio om i poingompus do maan dot isomuli' di kinamanangan dokoyu .
66002011	Isai nopo i korongou , om mokinongou no kopio di pinoboros di Rusod do Kinorohingan dot id sidang ! Om iri nopondo tulun di kamanang , om a' no kopio oinggorit di kapatayon do koinduwo , ” ka dau .
66002012	Om boros ka kawagu di koiyo-iyo'd tulun o kokitanan , “ Tulison no o poingkaa do pokirimon dot id moloikat do sidang di hilo'd Porgamus : Iti no o boros do mantad id dau , i kiinigit di gayang dot atarom , iri no i gayang di duwo o tarom .
66002013	Oilaan ku i' o kinoiyonon dokoyu , tu' poingiyon kou do hino'd kinoiyonon di Rogon do momorinta' . Om otorodok kou i' dot id doho' . Tu' tontok piya di pinatai i Antipas , i sasi' ku dit otorodok diri , do hiri'd kinoiyonon di Rogon dot id dotoguangan dokoyu , nga' a' kou i' minogolim dot otumbayaan kou doho' .
66002014	Nga' haro po o piro-piro o hal dot a' ku korohian dokoyu : Haro o piro-piro tulun dot id pogialatan dokoyu do tumanud di pinotuduk di Biliam . Om tinudukan di Biliam i Balak do ralan do momurunsut do tulun dot Israil dot id suang do dusa ; tu' ralan nopo om mamayayat diyolo' do mangakan di taakanon di nokosubak dot id tingolig om minagampahu' .
66002015	Om haro nogi' o tulun dot id pogialatan dokoyu do tumanud di ponudukan di tumatanud di Nikolaus .
66002016	Iyo nopoddi , om rologo kou no do mantad id koinsanai'd dusa dokoyu ! Tu' ondung amu' , nga' a' no alaid om rumikot oku no do hino'd dokoyu om songodon ku nondo i tulun diri do gayang di hiti'd kabang ku o panangod ku .
66002017	Isai nopo i korongou , om mokinongou no kopio di pinoboros di Rusod do Kinorohingan dot id sidang ! Om iri nopondo i tulun di kamanang om pabanaron ku no do mangakan di manna di poillisok , om kaanu ngai' nopondo iyolo' do watu dit opurak do mantad id doho' . Om haro nondo o ngaran di wagu do pointulis dot id watu'ddi , it a' oilaan dot isai nopo o tulun , do suwai ko' i tulun di karamit diri , ” ka .
66002018	Om boros ka kawagu di koiyo-iyo'd tulun o kokitanan , “ Tulison no o poingkaa do pokirimon dot id moloikat do sidang do hilo'd Tiatira : Iti no o boros do mantad id Tanak do Kinorohingan , i mato nopo om obuhang po do miagal do tapui , om gakod no om okolong po do miagal do tambaga' di tinantan .
66002019	Oilaan ngai' ku i' i wonsoyon dokoyu — oilaan ku i' do mogiinsian-sian kou , om otorodok kou , om kumaraja' kou , om alanut o ginawo dokoyu dot oinggorit piya . Om oilaan ku i' do baino' nopo om aparu' kou po ko' mantad di gulu po do kumaraja' .
66002020	Nga' iti no o kawagatan do ginawo ku dot id dokoyu : Tu' orohian kou do tumanud di Isibil , i tondu' di mangakun do susuhuon do Kinorohingan . Ogumu' no o susuhuon ku do notipu' dau om tinudukan dau do magampahu' om mangakan do taakanon di nokosubak dot id tingolig .
66002021	Noonuan ku no iyau do maso do kumorologo do mantad id koinsanai'd dusa dau , nga' mada' i' iyau do tumingkod do magampahu' .
66002022	Om antaan nopo ! Nga' poloposon ku motindo iyau dot id toodopon do gisom i' dot orualan iyau . Om hiri nondo iyau om i tulun di minagampahu' dau dot ongoinggorit tomod . Om wonsoyon ngai' ku no o miagal diri do dinondo , nga' a' ku i' daa'ndo wonsoyon do tumingkod no iyolo' do momonsoi dit angaraat do miwoyo' dau .
66002023	Om iri piro-piro tumatanud dau nga' patayon ku nondo om koilo ngai' i' o sidang dot iyoho' no i koilo do pomusarahan om ginawo'd tulun . Om somulian ku indo iyokoyu do miontok di winonsoi dokoyu .
66002024	Nga' iyokoyu nopo i suwai do hino'd Tiatira om a' i' tuminanud di ponudukan dit araat diri , om a' mininsingilo di toilaan do Rogon . Om poboroson ku no dot a' ku i' ruhangan o tonggungan dokoyu do gisom do sumiliu'd kawagatan dokoyu .
66002025	Nga' igitan no kopio dokoyu i naanu dokoyu do gisom dot orikot i maso do korikatan ku .
66002026	Om iri nopondo tulun di kamanang , om i momonsoi kasai' di korohian ku do gisom do kopupuson , om onuan ku indo do kuasa' do miagal di naanu ku do mantad id Tapa' ku . Om karamit nondo iyolo' do kuasa' do mantad id doho' do momorinta' do koinsanai'd bansa' , do sukud do basi' ot igitan do momorinta' , om onuan ku iyolo' do kuasa' do momoromumuk do koinsanai'd bansa'ddi do gisom dot iyo pondo iyolo' di kuron do nomumuk .
66002027	
66002028	Om karamit nondo iyolo' di rombituon di roitan do soguanggo' do mantad id doho' .
66002029	Isai nopo i korongou , om mokinongou no kopio di pinoboros di Rusod do Kinorohingan dot id sidang ! ” ka dau .
66003001	Om boros ka kawagu di koiyo-iyo'd tulun o kokitanan , “ Tulison no o poingkaa do pokirimon dot id moloikat do sidang do hilo'd Sardis : Iti no o boros dau , i sanganu di turu' o rusod do mantad id Kinorohingan om sanganu di turu' o rombituon . Oilaan ku i' i wonsoyon dokoyu . Nokoboros daa do poimpasi kou , nga' otopot nopo kopio om poimpatai kou i' !
66003002	Iyo nopoddi , om posik kou no , om pogiroton no i haro dot id dokoyu , dot a' pori apatai kopio . Tu' noilaan ku no dot iri nopo i winonsoi dokoyu om aiso' po o tiso' dot aiso' kopio o bohiton dot id toguang do Kinorohingan .
66003003	Iyo nopoddi , om soroho' no dokoyu i nokotuduk dot id dokoyu di gulu po om i norongou dokoyu . Wonsoyo' no dokoyu iri om rologo kou no do mantad id koinsanai'd dusa dokoyu . Ondung a' kou mosik , om rumikot oku nondo dot id dokoyu do miagal do tulun di manakau ; om a' kou indo koilo di maso kopio do korikatan ku .
66003004	Nga' hiti nopod pogialatan dokoyu do hiti'd Sardis om haro po o tulun di mada' kopio dot ososomu' o pakayan . Om iyolo' nopo om moyo' nondo doho' do mamanau dot ongkipakayan dot opurak , tu' osorupai i' iyolo' do manampakai'ddi .
66003005	Om rosukan indo do rasuk dot opurak i tulun di kamanang . Om a' ku i' pisokon o ngaran diyolo' do hiri'd Buuk do Tulun di Napasi . Om okunon ku indo do songonuon ku iyolo' dot id toguang di Tapa' ku om i piro-piro o moloikat dau .
66003006	Isai nopo i korongou , om mokinongou no kopio di pinoboros di Rusod do Kinorohingan dot id sidang ! ” ka .
66003007	Om boros ka kawagu di koiyo-iyo'd tulun o kokitanan , “ Tulison no o poingkaa do pokirimon dot id moloikat do sidang do hilo'd Piladilpia : Iti no o boros do mantad id dau , it olidang om it otopot kopio . Iyau no o mongigit di kunsi' di Daud ; ondung mongiwang iyau om aiso' no o tiso' pod tulun do milo do monobon diri , om ondung potobonon dau , om aiso' no o tiso' pod tulun do milo do mongiwang diri .
66003008	Oilaan ku i' i wonsoyon dokoyu . Oilaan ku i' dot a' kou i' okoris no ; om natanud no dokoyu i pinonudukan ku om otorodok kou dot id doho' . Noiwangan ku no ot iso' o wawayaan do wayaan dokoyu , it a' milo do tabanan dot isai nopo o tulun .
66003009	Soroho' no dokoyu iti : Iri nopo i tulun di nosiliu do tulun do songonuon do Rogon diri , om tulun i' di goudut i mangakun do Yohudi iyolo' , om okon i' , om porikoton ku indo iyolo' do gisom do motud iyolo' dot id toguang dokoyu . Om koilo nondo iyolo' dot osianan oku i' dokoyu .
66003010	Om intirungan ku indo iyokoyu do mantad id maso do kosusaan di rumikot dot id pointongkop diti pomogunan tu' otorodok kou i' do tuminanud di pinonuhuan ku . Om osiliu pogi' o miagal diri nga' pogumbal do koinsanai'd tulun do hiti'd pomogunan .
66003011	Oruhai oku nod rumikot ! Om gompion no kopio dokoyu i naanu dokoyu , om aiso' indo o tiso' pod tulun do magahau di hodia' do kinamanangan dokoyu .
66003012	Iri nopo i tulun di kamanang , om silihon ku nondo do torigi dot id suang di walai'd Kinorohingan ku dit olidang , om hiri nondo iyau do poundorong do gisom do poingompus . Om iri nondo i ngaran do Kinorohingan ku , om i ngaran di bandar do Kinorohingan ku — iri no i Yorusalim do wagu di lumintuhun do mantad hilo'd surga , do mantad id Kinorohingan ku — o tulison ku dot id tinan do tulun diri . Om tulison ku dot id tinan do tulun diri o ngaran ku di wagu .
66003013	Isai nopo i korongou , om mokinongou no kopio di pinoboros di Rusod do Kinorohingan dot id sidang ! ” ka .
66003014	Om boros ka kawagu di koiyo-iyo'd tulun o kokitanan , “ Tulison no o poingkaa do pokirimon dot id moloikat do sidang do hilo'd Laodikia : Iti no o boros di roitan dot Amin , i sasi' dit otorodok om it otopot , i tadon do koinsanai'd nunu nopo di winonsoi'd Kinorohingan .
66003015	Oilaan ku i' i wonsoyon dokoyu ; oilaan ku i' dot a' kou osogit om a' kou alasu' . Osonong nogi' daa dot indama' om osogit kopio ko' alasu' kou !
66003016	Nga' alasu-lasu' kou no ; a' alasu' kopio , om a' osogit . Om iri no o kopongilaban ku dokoyu .
66003017	Momoros kou dot , ‘ Kaya' i' iyahai om haro ngai' i' dahai , ’ ka dokoyu . Nga' a' i' dokoyu oilaan do norutum tomod kou om aradaat kopio o koiyon-iyono dokoyu ! Mosikin kou , om poillabas kou , om bolou kou .
66003018	Om iri no o kopomisunudan ku dokoyu do momoli'd tamas do mantad id doho' , iri no i tamas dot osompipi' , om kakaya' kou indo . Om momoli kou nogi' do pakayan dit opurak do mantad id doho' om kipakayan kou indo do ponirung do tinan dokoyu di poillabas om i kointingayam . Om momoli nogi' do tubat do pogihilon dot id mato dokoyu om kokito kou indo .
66003019	Iri nopo tulun di kosianan ku , om togodon ku i' om loposon ku do monuduk . Iyo nopoddi , om pokoiso-isoon no kopio dokoyu o ginawo dokoyu , om rumologo kou no do mantad id koinsanai'd dusa dokoyu .
66003020	Antangai pogi' ! Poingkakat oku no dot id wawayaan do mogkoritik . Ondung haro o tulun do korongou do boros ku , om mongiwang no di totobon , om sumuang oku nondo do mongoi solowot dau ; om tumorungak oku nondo dau do makan om iyau nga' potorungak no doho'd makan .
66003021	Iri nopondo tulun di kamanang om pabanaron ku no do mirikau dot id tirikohonon ku di don raja' do poinsugku' doho' , do miagal doho' tu' nakamanang no , om poirikau oku noddi dot id talad do Tapa' ku dot id tirikohonon dau do momorinta' .
66003022	Isai nopo i korongou , om mokinongou no kopio do poboroson di Rusod do Kinorohingan dot id sidang ! ” ka dau .
66004001	Om kokito oku po kawagu do pinointalang . Om nokito ku ot iso' o wawayaan do noiwangan do hilo'd surga . Om korongou ku po kawagu o boros di minoro-boros doho' dit id gulu i' do miagal do tuni do torumpit o karangahan . Boros ka di minoro-boros , “ Kaino'd hiti . Om pointongon ku indo iya' dit ongosiliu do koimbagu , ” ka .
66004002	Om diiri i' om diiri do noporinta' oku do Rusod do Kinorohingan . Om kokito ku noddi do haro ot iso' o tirikohonon do don raja' do hilo'd surga , om haro ot iso' tulun do poirikau dot id tirikohonon diri .
66004003	Rabas nopo do tulun diri om mogulinau po do miagal do watu di roitan do yaspor om watu di roitan do sardis , i watu dot agayo kopio o gatang . Om pointutuk nopo di tirikohonon do don raja'ddi om buluntung di mogulinau do miagal do watu samrud .
66004004	Om haro o duwo nohopod om apat o tirikohonon do don raja' do pointutuk di tirikohonon do don raja'ddi . Om hiri no do poirikau o duwo nohopod om apat o boyoon dit ongkipakayan dot opurak , om ongkitupi' do tamas do miagal di tupi' do don raja' .
66004005	Om mingkalab poo o kodumaat do mantad hiri'd tirikohonon di don raja'ddi om hiri o tadon do tinggoron dit opuhod tomod . Om hiri nopod dotimbabaan di tirikohonon do don raja'ddi om haro o turu' o tata' di kitapui ; iri no i turu' o Rusod do Kinorohingan .
66004006	Om haro nogi' o miagal di rahat do kasa' dot id dotimbabaan di tirikohonon do don raja'ddi , do miagal pod kristal o kanawaho' . Hiri nopod posorili' di tirikohonon do don raja'ddi , dot id pointikid-tikid di tisan om haro ot apat o kipinuhobo , i notongkop nopod mato o ponong id kangkab om ponong id likud .
66004007	Iri nopo i kipinuhobo di koiso' nga' koiyo-iyo'd singa . Iri no koduwo , om koiyo-iyo'd sapi' di tontoluhan . Iri no kotolu om kirabas do miagal do rabas do tulun . Om iri no kaapat , om koiyo-iyo'd kondiu di mulud-tulud o kokitanan .
66004008	Iri nopo it apat o kipinuhobo'ddi , om saraanaman nopod talad , om notongkop do mato ot id soibau om id saalom . Om a' nopo otingkod-tingkod do modsinding i kipinuhobo'ddi do tadau om totuong , do sinding do poingkaa , “ Olidang , olidang , olidang no o Tuhan , i Kinorohingan dit Agayo Kopio o Kuasa' ; i hino do dinondo , om i hino mantad , om i hino kasai' do gisom do poingompus , ” ka .
66004009	Modsinding ngai' nopo it apat o kipinuhobo'ddi do sinding do pamarayou , om pomusou om pongunsikou dot id dau , i poirikau dot id tirikohonon do don raja'ddi , iyau i poimpasi do gisom do poingompus . Om tontok di modsinding it ongkipinuhobo'ddi ,
66004010	om songingotud ngai' nopo i duwo nohopod om apat o boyoon do hiri'd tirikohonon di don raja' , do tumuku' dot id dau , i poimpasi do gisom do poingompus . Om pataamo' nopoddi diyolo' i tupi' diyolo' di don raja' do hiri'd dotimbabaan di tirikohonon do don raja'ddi , do mikuwo'd minomoros do poingkaa ,
66004011	“ Oi Tuhan , i Kinorohingan dahai ! Iya' noo ot osorupai do royohon , om pusohon om onuan do kuasa' . Tu' iya' no o minomonsoi do koinsanai'd nunu nopo , om mantad i' do korohian nu do nongosiliu ngai' om songimpasi o koinsanai'd nunu nopo , ” ka .
66005001	Om kokito ku noddi ot iso' o buuk do linopi do poingigit di poirikau do hiri'd tirikohonon di don raja'ddi . Iri nopo buuk diri nga' notongkop nopo do tulis o miampaping om sinorokot do turu' o saap .
66005002	Om kokito ku noddi o songulun o moloikat dit okoris kopio do mimboros dot opuhod do poingkaa , “ Isai noo ot osorupai do mongidu' dilo saap om mongungkaya' diti buuk ? ” ka .
66005003	Nga' hilo' piya'd surga , om hiti'd pomogunan , om hilo'd saalom diti tana' nga' aiso' i' o tulun do milo do mongungkaya' di buuk , om aiso' o kasaap do montong do suang di buuk diri .
66005004	Om ihad oku nopo tu' aiso' i' o songulun piya dot osorupai do mongungkaya' di buuk diri , om it osorupai do montong do hiri'd suang di buuk .
66005005	Om haro'ddi o songulun dot id pogialatan di piro-piro o boyoon diri do minoro-boros dot id doho' do poingkaa , “ Kada' ihad ! Ontong pogi' ! Nakamanang no i singa do mantad id payat do Yohuda , i sinakagon di Daud dit agayo'ddi . Om milo i' iyau do mongidu' dilo turu' o saap om koungkaya' iyau dilo buuk , ” ka dau .
66005006	Om kokito ku noddi o songinan o Tanak do Dumba' do miningkakat do hiri'd tanga-tanga' di tirikohonon do don raja'ddi , do nosorilian dit apat o kipinuhobo om koinsanai di boyoon . Iri nopo Tanak do Dumba'ddi nga' iyo di nosumbali' no o kokitanan . Turu' o sungu dau om turu' o mato : iri no i turu' o rusod do mantad id Kinorohingan di sinuhu' do tumongkop diti pomogunan .
66005007	Om pamanau noddi i Tanak do Dumba'ddi do minongoi rapou om ngoyo' no dau i buuk di poingigit do longon do wanan di tulun di poirikau do hiri'd tirikohonon di don raja' .
66005008	Om daamot nopo di Tanak do Dumba'ddi do momonsoi'd miagal diri om otud ngai' nopo it apat o kipinuhobo om i duwo nohopod om apat o boyoon diri do hiri'd toguang di Tanak do Dumba' . Om ongkiinigit ngai' nopo iyolo' do kecapi om mangkuk do tamas di kisuang do kominyan , iri ngai' no i sambayang do tulun di songonuon do Kinorohingan .
66005009	Om modsinding iyolo' dot iso' o sinding di wagu do poingkaa , “ Iya' no ot osorupai do manganu di buuk diri om mongidu' di saap do pinonorokot . Tu' napatai ko no , om iri no i kinapatayon nu'ddi , o pinomoli nu do tulun do mantad id koinsanai'd payat , om bansa'd boros , om pomogunan , om bansa'd tulun do patahakon dot id Kinorohingan .
66005010	Nosiliu nu no iyolo' do sinompuruan do tulun di nokotobilang do silihon dot imam om kopogobi-obi' i' iyolo'd Kinorohingan toko' , om kopomorinta' do hiti'd pomogunan , ” ka .
66005011	Om ontong oku po kawagu . Om korongou ku no o boros do moloikat di rinibuan i' om jutaan o kogumuo' . Songingkakat iyolo' do pointutuk di tirikohonon do don raja' , dot iyolo' ngai' dit apat o kipinuhobo om i piro-piro o boyoon diri .
66005012	Om modsinding iyolo' dot opuhod do poingkaa , “ Iri nopo Tanak do Dumba' di nosumbali'ddi om osorupai i' do kaanu do kuasa' , om kakayaan , om toilaan , om kokorisan ; osorupai i' iyau do pusohon , om poinggoyoon om pingroyohon ! ” ka .
66005013	Om korongou ku noddi o koinsanai di kipinuhobo do hilo'd tawan , om hiti'd pomogunan , om hilo'd saalom do tana' om hilo'd saalom do rahat --- dot oinsanan nopo it ongkipinuhobo do hilo'd tawan om hiti'd pomogunan --- do modsinding do poingkaa , “ Iyau nopo i poirikau dot id tirikohonon di don raja' , om i Tanak do Dumba'ddi , om royohon no kopio om pusohon om abantug om kikuasa' do gisom do poingompus ! ” ka .
66005014	Om boros ka dit apat o kipinuhobo'ddi do suminimbar , “ Amin ! ” ka . Om otud ngai' nopo i boyoon diri do tuminuku' .
66006001	Om kokito ku noddi i Tanak do Dumba'ddi do minongidu' di saap do koiso' dot id pogialatan di turu' o saap diri . Om korongou ku no o tiso' dit apat o kipinuhobo do minomoros dot , “ Kaino ! ” ka . Om karangahan nopo di boros dau nga' iyo pod ngorod do tinggoron .
66006002	Om ontong oku no , om kokito ku no o songinan o kuda' dot opurak . Om iri nopo i poinsakai di kuda'ddi om kiinigit dot iso' o pawakasan do pana' , om nonuan iyau dot iso' o tupi' di don raja' . Om pamanau no iyau do miagal do tulun di nakamanang no do mongoi panganu do kamanangan .
66006003	Om iduwo' no di Tanak do Dumba'ddi i saap di koduwo , om korongou ku no i kipinuhobo di koduwo do minomoros dot , “ Kaino ! ” ka .
66006004	Om soliwan noddi o songinan o kuda' di suwai no . Iri nopo kuda'ddi om aragang . Om iri nopo i poinsakai di kuda'ddi om nonuan do kuasa' do mananus do kouludan do hiti'd pomogunan , om mogipapatai indo o tulun . Om onuwai no iyau dot iso' o gayang dit agayo .
66006005	Om iduwo' noddi di Tanak do Dumba'ddi i saap di kotolu . Om korongou ku no i kipinuhobo di kotolu do minomoros dot , “ Kaino ! ” ka . Om ontong oku no , om kokito ku no o songinan o kuda' dit oitom . Om iri nopo i poinsakai di kuda'ddi om kiinigit do timbangan .
66006006	Om korongou ku noddi o miagal-agal do boros do tulun do moro-boros do mantad hiri'd tanga-tanga' dit apat o kipinuhobo'ddi . Om poingkaa o pinoboros di minoro-boros diri , “ Horogo nopod songkilogram o gandum om irad do gadsi' do sangadau , om horogo do tolu kilogram do barli nga' irad i' do gadsi' do sangadau . Nga' kada' raago' i guas do saitun om i kabun dot anggur ! ” ka .
66006007	Om iduwo' noddi di Tanak do Dumba'ddi i saap di kaapat . Om korongou ku no i kipinuhobo di kaapat do minomoros dot , “ Kaino ! ” ka .
66006008	Ontong oku no , om kokito ku no o songinan o kuda' dit oposi' . Om ngaran nopo di poinsakai di kuda'ddi om kapatayon . Om muhut-suhut dau i Pomogunan di Kapatayon . Om pinatahak dot id diyolo' o sompiapat diti pomogunan , om kapamatai i' iyolo' , do pamatai nopo om pisangadan , om mononglous , om toruol di mogkoroliu om piro-piro o nintorusan dit ongorongit .
66006009	Om iduwo' noddi di Tanak do Dumba'ddi i saap di kolimo . Om kokito ku no do hiri nopod sahau di pananaraban do porsombahan om haro o piro-piro o ginawo do tulun di pinatai tu' pinokotopot i' diyolo' i boros do Kinorohingan do tontok di suminasi' iyolo' .
66006010	Om mimboros iyolo' dot opuhod do poingkaa , “ Oi Tuhan it Agayo Kopio o Kuasa' , it olidang om it otopot ! Piro po o koloido' om butusan nu nogi' o tulun do hiti'd pomogunan om hukuman nu iyolo' tu' minamatai i' iyolo' dahai ? ” ka .
66006011	Om tikidai ngai' nopo iyolo' do rasuk dot opurak . Om suhuo' noddi iyolo' do mundorong-dorong dot ongoruhai , do gisom dot opongo o ginumu' di tambalut diyolo' do pakaraja' om i tobpinai diyolo' dot apatai do miagal diyolo' tu' pinatai .
66006012	Om kokito ku noddi i Tanak do Dumba'ddi do mongidu' di saap di koonom . Om guyu' noddi o tana' dot opuhod kopio . Om tuong nopo o tadau do miagal poddi kain dot oitom dit aparad , om iri tulan nga' ruminagang do miagal pod raha' .
66006013	Om sangratu-ratu' poo i rombituon do hiti'd pomogunan , do mantad hilo'd tawan , do miagal di tua' dot ara dit a' po noonsok do lumoho do tontok dot otongusan do tongus dit opuhod .
66006014	Om tanus nopo ilo tawan do miagal nod karatas di linundun , om oinsanan nopo o nuluhon om pulou do pinoundaliu do mantad hiri'd kinoiyonon mantad diri .
66006015	Om oinsanan nopoddi o raja' do pomogunan , om i tulun dit ongkipangkat , om i boyoon do soudor , om i tulun do kaya' om i tulun di kikuasa' , om i tulun do suwai , dot iri turipon om it okon ko' turipon , do minongoi ngai' lisok dot id suang do luang do nuluhon om id pogiolit-olitan di pampang do hilo'd nuluhon .
66006016	Om minggiak poo iyolo' dot i nuluhon om i pampang o barasan do poingkaa , “ Onsitai no iyahai ! Tirungo' no iyahai do mantad id mato di poirikau dot id tirikohonon di don raja'ddi , om mantad id kototogod di Tanak do Dumba'ddi !
66006017	Nokorikot no i tadau di korolosi kopio , om pourobuson noddi diyolo' o kototogod diyolo' , om aiso' no o tongoiso' pod tulun do katama' do tumimbaba' diyolo' ! ” ka no diyolo' .
66007001	Om kokito ku noddi ot apat o moloikat do poingkakat do hiri'd apat o linsuk do pomogunan . Om pinusus diyolo' it apat o tongus do hiti'd pomogunan , om aiso' indo o tongus do kotongus dot id katanaan ko' id rahat , ko' id kokoyuan .
66007002	Om kokito ku no kawagu o tiso' o moloikat do suwai do ruminikot do mantad ponong hilo'd koulayon . Om minigit iyau do saap do mantad id Kinorohingan di poimpasi . Om lohowo' no di moloikat dot opuhod o boros it apat o moloikat di nonuan do kuasa' do mantad id Kinorohingan do mamaraag do katanaan om rahat .
66007003	Boros ka di moloikat diri , “ Kada' po dokoyu raago' o katanaan ko' iti rahat , ko' ilo kokoyuan dot a' po dahai asaapan ngai' o turos di susuhuon do Kinorohingan toko' , ” ka dau .
66007004	Om kosunudai oku noddi do haro o 144,000 o tulun di sinaapan o turos di saap do Kinorohingan . Iri nopo tulun diri om mantad ngai' id hopod om duwo o payat do bansa' dot Israil ,
66007005	do 12,000 o tulun do mantad id pointikid-tikid do payat . Iyolo' nopo om mantad id payat di : Yohuda , om di Rubin , om di Gad ,
66007006	om di Asor , om di Naptali , om di Manasi ,
66007007	om di Simion , om di Liwi , om di Isakar ,
66007008	om di Sibulon , om di Yusup om di Binyamin .
66007009	Om ontong oku po kawagu , om kokito ku no o tulun dot ogumu' kopio do songintimung — om ogumu' no kopio gisom dot aiso' no o tiso' piya'd tulun do kointob do ginumu' diyolo' . Iyolo' nopoddi om mantad id pointikid-tikid do bansa' , om payat , om pomogunan , om bansa'd boros . Om kipakayan ngai' nopo iyolo' do rasuk dot opurak dit anganaru , om ongkiinigit do raan do kayu di roitan do palma , om songingkakat ngai' i tulun dot ogumu'ddi do potimbaba' di tirikohonon do don raja' . Om potimbaba' di Tanak do Dumba'ddi .
66007010	Om pomoros noddi iyolo' dot opuhod do poingkaa , “ Tadon nopo do koposion toko' om i Kinorohingan toko' , i poirikau dot id tirikohonon di don raja' , om mantad id Tanak do Dumba'ddi ! ” ka .
66007011	Om oinsanan nopo i moloikat do miningkakat do pointutuk di tirikohonon do don raja' , om iyolo' ngai' di boyoon om it apat o kipinuhobo'ddi . Om otud ngai' nopo i moloikat diri do hiri'd dotimbabaan di tirikohonon di don raja' do tuminuku' dot id Kinorohingan .
66007012	Om boro-boros no iyolo' dot opuhod do poingkaa , “ Amin ! Royohon no o Kinorohingan toko' , it agayo kopio om it oilo kopio . Om iyau no ot apatut dot unsikohon , om pusohon kopio . Iyau no i kikuasa' om it okoris do gisom do poingompus ! Amin , ” ka .
66007013	Om uhoto' oku noddi do tiso' di boyoon diri do poingkaa , “ Isai ilo tulun do kipakayan dot ongopurak dilo' , om honggo o tadon diyolo' ? ” ka dau .
66007014	Om boros kangku do suminimbar , “ A' oku i' koilo , oi Tuan . Tuan nogi' o koilo , ” kangku . Om boros kaddi dau dot id doho' , “ Ilo' no i tulun di nakamanang do tontok di maso di koinggoritan dit awagat kopio . Nopupuan no diyolo' i pakayan diyolo' om opurak noddi dot i raha' di Tanak do Dumba' o pinomurak .
66007015	Om iri no o koingkakatan diyolo' dot id toguang di tirikohonon do Kinorohingan di don raja' , om sumambayang iyolo' dot id dau do tadau om totuong do hiri'd Walai'd Sasambayangan dot Agayo . Om iyau i poirikau dot id tirikohonon di don raja'ddi nga' poingamung i' diyolo' do mongintirung diyolo' .
66007016	Om a' nondo iyolo' louson om a' tuuhan , om a' nondo iyolo' olosuan di tadau om a' olosuan di linasu' di tadau ,
66007017	tu' iri indo i Tanak do Dumba' di poirikau do hiri'd tanga-tanga' di tirikohonon di don raja'ddi o sumiliu'd gompomogompi' diyolo' . Om woyoon nondo dau iyolo' do kumaa do hiri'd tudan do waig di manahak do koposion . Om pihidan nondod Kinorohingan o koinsanai do romou diyolo' , ” ka dau .
66008001	Tontok di nidu' di Tanak do Dumba'ddi i saap di koturu' , om kododog nopo om aiso' no ot ohiyo do hilo'd surga do solinaid doti' do satanga' jam .
66008002	Om kokito ku noddi i turu' o moloikat do poingkakat do hiri'd toguang do Kinorohingan , om onuwai no iyolo' do turu' o torumpit .
66008003	Om haro'ddi o tiso' kawagu o moloikat do kiinigit do poiiyanan do kominyan , do tamas do winonsoi , do ruminikot do minongoi andog do hiri'd dotimbabaan di pananaraban do porsombahan . Om onuwai no iyau do kominyan dot ogumu' kopio do poruhangon di sambayang do tulun di songonuon do Kinorohingan , om patahakon do hiri'd pananaraban do porsombahan di tamas do winonsoi , di hiri'd dotimbabaan di tirikohonon di don raja' .
66008004	Om mitonggoi nopondo i sambayang do tulun di songonuon do Kinorohingan , om i lisun di kominyan di maso do tutudan do minsawat do mantad id longon di moloikat di poingkakat do hiri'd toguang do Kinorohingan .
66008005	Om ngoyo' noddi di moloikat i poiiyanan do kominyan diri om suangai nod tapui do mantad hiri'd pananaraban do porsombahan , om pataamo' noddi dau iri do hiti'd pomogunan . Om kongorod nopoddi o tinggoron om a' otingkod-tingkod o kodumaat om guminuyu' o tana' .
66008006	Om sodia' noddi i turu' o moloikat di kiinigit di turu' o torumpit , do popouni di torumpit .
66008007	Om pounio' no di moloikat di koiso' i torumpit dau , om asapou tomod diri o rasam dot ais om tapui do mirolot do raha' do suminondot do hiti'd pomogunan . Om kaayi' nopo do nosorob o sompitolu diti pomogunan ; om nosorob ngai' o sompitolu do kokoyuan , om nosorob ngai' o sakot dit otomou .
66008008	Om pounio' noddi di moloikat di koduwo i torumpit dau , om haro'ddi ot agayo kopio , do kokitanan nopo om iyo do nuluhon di molob-ngolob do tapui , do pinataam do hilo'd rahat . Om kosiliu nopod raha' o sompitolu di rahat ,
66008009	om kapatai noddi o sompitolu do koinsanai dit ongkipinuhobo do hilo'd rahat ; om karaag noddi o sompitolu di kapal do rahat .
66008010	Om pounio' noddi di moloikat di kotolu i torumpit dau , om haro'ddi o rombituon dit agayo , do mikit-sikit do miagal do tata' , do naratu' do mantad hilo'd tawan , om korotuwai no o sompitolu do koinsanai di bawang om tudan do waig .
66008011	( Ngaran nopo do rombituon diri om it “ Opoit ” . ) Om opoit diri o sompitolu do waig , om ogumu' diri o tulun do napatai tu' nokoinum di waig dot opoit diri .
66008012	Om pounio' noddi di moloikat di kaapat i torumpit dau . Om kobobog no o sompitolu di tadau , om sompitolu di tulan , om sompitolu di rombituon gisom do katanus nopo o sompitolu do katarango' di tanawau diyolo' . Om a' diri anawau no o sompitolu do dangadau om odondom tomod o kotuongo' do sompitolu do dongotuong .
66008013	Om ontong oku no , om korongou ku no ot iso' o kondiu di mintulud do hilo'd sawat do mimboros dot opuhod do poingkaa , “ Obungou no ! Obungou no ! Obungou no o koinsanai'd tulun do hiti'd pomogunan dot orongou i tolu kawagu o moloikat do popouni di torumpit diyolo' do tiinu' ! ” ka .
66009001	Om pounio' noddi di moloikat di kolimo i torumpit dau , om kokito ku no ot iso' o rombituon do naratu' do mantad hilo'd tawan om nokosondot diri do hiti'd pomogunan . Om iri nopo rombituon diri nga' nonuan do kunsi' di luang do kapatayon .
66009002	Om ukabai noddi di rombituon i luang do kapatayon diri , om soliwan no o lisun do mantad hiri do miagal do lisun do mantad id podsiduan dit agayo . Om kotuong nopo o tadau om tawan do noluhungan di lisun do mantad id luang diri .
66009003	Om soliwan noddi o godu dit ogumu' do mantad id lisun diri om sondot no do hiti'd pomogunan . Om iri nopo godu diri om nonuan i' do kuasa' do miagal di tompoluluhu .
66009004	Om noduhan i godu'ddi do mamaraag do sakot om i kokoyuan , om i totonomon do suwai . Suwai ko' iri no i tulun dit aiso' o saap do Kinorohingan dot id turos diyolo' o koino-ino di godu do saapon .
66009005	A' i' i godu diri pinabanar do mamatai di tulun diri , suwai ko' pinabanar no iyolo' do monginggorit diyolo' do solinaid do limo o tulan . Om koruolo' nopo di ponginggorit di godu'ddi om iyo di koruolo' dot okokot do tompoluluhu .
66009006	Om solinaid nopo di limo o tulan diri , om tumotos tomod daa i tulun diri do mokipapatai , nga' a' i' iyolo' apatai ; om orohian daa iyolo'd matai nga' osodu' i' do mantad id diyolo' o kapatayon .
66009007	Iri nopo i godu'ddi om koiyo-iyo do kuda' di nokosodia' no do mongoi sangod o kokitanan . Om hiri nopod tulu di godu diri om haro o koiyo-iyo do tupi' di don raja' di tamas do winonsoi . Om rabas nopo diyolo' om miagal do rabas do tulun .
66009008	Tobuk nopo diyolo' om miagal do tobuk do tondu' , om nipon no diyolo' om miagal do nipon do singa .
66009009	Kangkab nopo diyolo' om linakapan do miagal-agal do rasuk do basi' do winonsoi . Om tuni di talad diyolo' nga' iyo pod kurubut do korita'-kuda' dit ogumu' di maso do kumaa dot id pisangadan .
66009010	Om kitikiu om kisingot i godu diri do miagal do don tompoluluhu . Om hiri nod tikiu diyolo' o tadon di kinoris diyolo' do monginggorit do tulun do solinaid do limo o tulan .
66009011	Om kiraja' iyolo' do momorinta' diyolo' , om iri nopo i raja'ddi om i moloikat di mongilo-ilo di luang do kapatayon . Ngaran nopo di moloikat diri dot id suang do boros dot Ibrani om Abadon ; om ngaran no dot id suang do boros do Yunani om Apolion ( do komoyon nopo om “ Gampamaraag ” . )
66009012	Nakatalib no i koinggoritan dit id gulu . Om sumusuhut nopondoddi om duwo po o koinggoritan .
66009013	Om pounio' no di moloikat di koonom i torumpit dau . Om korongou ku no o boros do mantad id apat o sunduk di pananaraban do porsombahan , i tamas do winonsoi , it id dotimbabaan do Kinorohingan .
66009014	Om boros ka di minoro-boros diri dot id moloikat di koonom diri , “ Poiduwo' no it apat o moloikat di kinagasan diri di hilo'd Bawang dot Iprat ! ” ka .
66009015	Om poiduwo' noddi it apat o moloikat diri . Om nokosodia' no iyolo' do bagi'd jam , om tadau , om tulan om toun diri do mamatai do sompitolu do koinsanai'd tulun .
66009016	Om sinunudan oku do kogumuon nopo do koinsanai di soudor dot ongkikuda' diri om duwo nahatus juta' .
66009017	Om kokito ku no i kuda'ddi om i songinsakai di kuda' dot id suang do pinointalang . Om iri nopo i songinsakai di kuda'ddi nga' ongkirasuk do basi' do winonsoi dot osindak o karagango' , om otomou do miagal di watu do roitan do nilam , om osilou do miagal do tana' di kitapui . Iri nopo tulu di kuda'ddi om koiyo-iyo do tulu do singa , om haro o tapui , om lisun , om tana' do kitapui do sumoliwan do mantad id kabang di kuda'ddi .
66009018	Om kapatai nopo o sompitolu do tulun do noontok di tolu o monginggorit diri ; iri no i tapui , om i lisun om i tana' do kitapui do sumoliwan do mantad id kabang di kuda'ddi .
66009019	Tadon nopo di kinoris di kuda'ddi om hiri'd kabang om hiri'd tikiu diyolo' . Iri no tikiu di kuda'ddi om koiyo-iyo do tulanut om kitulu . Om iri no i tikiu di kuda'ddi o ponginggorit diyolo' do tulun .
66009020	Nga' iri piya i tulun di noolu-olu' , it a' napatai di piro-piro o koinggoritan diri , nga' a' i' tuminongkiad di wowonsoyon diyolo' . A' i' iyolo' tumingkod do tumuku' dot id rusod dot araat , om id tingolig di winonsoi do mantad id tamas , om pirok , om tambaga' , om watu , om kayu , it a' i' kokito om a' korongou , om a' milo do mamanau .
66009021	Om a' diyolo' tiningkadan i wowonsoyon diyolo' dit araat , iri no tu' mamatai'd tulun , om momirusapan , om magampahu' om manakau .
66010001	Om kokito ku noddi ot iso' o moloikat do suwai dit okoris , do luminintuhun do mantad hilo'd surga . Iyau nopoddi nga' nokulumutan do haun , om haro o buluntung do pointutuk do tulu dau . Rabas nopo dau om mogulinau tomod dot iyo po do tapui di poorigi .
66010002	Om poingigit nopo dau om buuk dot okooro' di linopi , di poungkaya' no . Gakod nopo dau'd wanan om poingulok dot id rahat , om gakod no dau'd gibang om poingulok dot id katanaan .
66010003	Om pomoros no iyau dot opuhod do miagal do singa di mamagarom . Om kopomoros po i moloikat diri , om simbar ngai' nopo i turu' o tinggoron dot ongorod nopo do suminimbar .
66010004	Om koboros ngai' po i turu' o tinggoron diri , om tulison ku no daa'ddi iri , nga' korongou ku no o boros do mantad hilo'd surga do poingkaa , “ Kada' popimboroso' dot id tulun do suwai i pinoboros di turu' o tinggoron diri ; kada' tuliso' iri ! ” ka .
66010005	Om kokito ku noddi i moloikat di poingulok dot id rahat om poingulok dot id katanaan do pinopobilid do longon dau'd wanan do hilo'd tawan .
66010006	Om sumpa' no iyau dot id suang do ngaran do Kinorohingan di poimpasi do gisom do poingompus , i minomonsoi do tawan , om pomogunan om rahat om koinsanai do nunu nopo di poingiyon do hilo' . Boros ka di moloikat diri , “ A' no poloidon kawagu i maso ! ” ka .
66010007	“ Nga' tontok do pounion kawagu di moloikat di koturu' i torumpit dau , om wonsoyon nondod Kinorohingan i natantu' mantad dau do wonsoyon dau , do miagal di nokosunud dau dot id piro-piro o susuhuon dau , iri no i piro-piro o nabi , ” ka dau .
66010008	Om boro-boros po kawagu doho' i minoro-boros do norongou ku do mantad hilo'd surga . Boros ka dau , “ Ngoyo' onuo' i buuk di linopi di noungkayaan no do mantad id longon di moloikat di poingulok dot id rahat om id katanaan diri , ” ka .
66010009	Om ongoi oku noddi rapou di moloikat diri om pokionuo' ku no i buuk dot okooro' di linopi diri . Om boros ka dau , “ Ngoyo' nopoti , om akanon no . Mumang indo poit iti do hino'd tian nu , nga' oomis po do miagal do paha' do hino pod kabang nu , ” ka dau .
66010010	Om ngoyo' ku no i buuk dot okooro' di linopi diri do mantad id longon dau om akano' ku nori . Om iyo pod paha' o kaakanan diri , nga' kotolon ku noddi , om poit noddi iri do nokosondot dot id tian ku .
66010011	Om suhuo' oku noddi do poingkaa , “ Mositi' no do popinsusuyon nu kawagu i boros do Kinorohingan do pasal do koinsanai'd bansa'd tulun , om pomogunan , om bansa'd boros , om raja' , ” ka .
66011001	Om onuwai oku noddi do sallangod o kayu di koiyo-iyo do kayu di poninipong . Om suhuo' oku no do poingkaa , “ Ngoyo' tipongo' i Walai'd Sasambayangan dot Agayo om i pananaraban do porsombahan . Om intobon no ondung piro o tulun di sumambayang do hiri .
66011002	Nga' kada' tipongo' i piro-piro o bilik do ponong id soliwan di Walai'd Sasambayangan dot Agayo , tu' iri nopo kinoiyonon diri om nakatahak no dot id tulun dit a' kotutun do Tuhan . Om piulok-ulok pondo diyolo' i bandar dot olidang diri do solinaid dot apat nohopod om duwo o tulan .
66011003	Om suhuon ku nondo o duwo tulun do sasi' ku do manampakai do pakayan do dong mogigihad , om popinsusui nondo iyolo' di boros do Kinorohingan do solinaid do 1,260 o tadau , ” ka dau .
66011004	Iri nopo duwo o sasi' diri om duwo o guas do saitun om duwo o potimpakan do lampung di hiri'd dotimbabaan do Tuhan do koinsanai'dti pomogunan .
66011005	Ondung haro o tulun do mumbal do momonsoi dit a' osonong dot id diyolo' , om sumoliwan nondo o tapui do mantad id kabang diyolo' do mamatai ngai' di pisangod diyolo' . Om iyo noddi dot oinsanan nopondo i tulun di mumbal do pokoruol diyolo' dot angapatai .
66011006	Om haro o kuasa' diyolo' do monompon do tawan om a' indo poposondot do rasam do solinaid diyolo' do popinsusui di habar do mantad id Kinorohingan . Om kikuasa' nogi' iyolo' dot id sawat do koinsanai'd tudan do waig , do poposiliu di waig do raha' . Om kikuasa' iyolo' do poporikot do mogisuayan o koinggoritan dit awagat kopio do hiti'd pomogunan , do soira-ira' nopo dot orohian iyolo' do momonsoi'ddi .
66011007	Om kopongo pondo iyolo' do popinsusui di habar diyolo'ddi , om saapon nondo iyolo' di nintorusan do sumoliwan do mantad hiri'd luang do kapatayon .
66011008	Om poingiliu pondo o rata' diyolo' do hiri'd talun-alun di bandar dot agayo , i pinosoliban di Tuhan diyolo' . Pongundadait nopo do bandar diri om Sodom ko' Masir .
66011009	Om oinsanan nopondo o tulun do mantad id koinsanai'd pomogunan , om payat , om bansa'd boros , om bansa'd tulun do kokito di rata' diyolo' do solinaid do tolu o tadau om satanga' , om a' kabanar do momolobong di rata' diri .
66011010	Om ongotood nopondo i tulun do hiti'd pomogunan do napatai i duwo o sasi' diri . Om ramayon nondo diyolo' iri om mogitahak-tahak iyolo' do nipuhawang , tu' pinoporikot i' i duwo o nabi dot ogumu' o koinggoritan dot id koinsanai'd tulun do hiti'd pomogunan .
66011011	Om katalib poddi o tolu o tadau om satanga' , om korikot no i pinuhobo do kapasi do mantad id Kinorohingan do suminuang kawagu dot id duwo o nabi diri . Om ingkakat noddi iyolo' , gisom do nongooris tomod o koinsanai'd tulun di nokokito diyolo' .
66011012	Om korongou noddi i duwo o nabi diri do boros dot opuhod do minomolohou diyolo' do mantad hilo'd surga do poingkaa , “ Kainou , insawat kou do hiti ! ” ka . Om insawat noddi iyolo' do hilo'd surga do nokulumutan do haun dot antang-antangan di piro-piro o pisangod diyolo' .
66011013	Om tontok noddi do guminuyu' o tana' dot opuhod kopio . Om karaag nopo o sompihopod di bandar diri , om turu' noribu o tulun do napatai do noontok di guminuyu' o tana' . Om kongooris tomod noddi i tulun do suwai . Om royoho' no diyolo' o kogoyoo' do Kinorohingan di hilo'd surga .
66011014	Om nakatalib noddi i koinggoritan di koduwo . Nga' ontong pogi' ! A' no alaid om sumusuhut no i koinggoritan di kotolu .
66011015	Om pounio' no di moloikat di koturu' i torumpit dau , om haro'ddi o mimboros dot opuhod kopio do norongou do mantad hilo'd surga , do mimboros do poingkaa , “ Kuasa' nopo do momorinta' do pomogunan do baino' om id suang no do longon do Tuhan toko' om i Raja' do Gampamasi di pinabatos dau . Om iyau no o momorinta' do gisom do poingompus ! ” ka .
66011016	Om otud ngai' nopo do tuminuku' dot id Kinorohingan i duwo nohopod om apat o boyoon di poirikau do hiri'd tirikohonon diyolo' di don raja' , dot id toguang do Kinorohingan .
66011017	Boros ka diyolo' , “ Oi Tuhan , i Kinorohingan dit Agayo Kopio o Kuasa' , i hino do dinondo , om i hino mantad ! Mongunsikou iyahai diya' tu' pinakai nu no i kuasa' nu dit agayo kopio , om nokotimpuun ko no do momorinta' !
66011018	Iri nopo i tulun dit a' kotutun do Tuhan , om ongotogod poo tu' norikot noddi i maso do kopourobusan nu do kototogod nu , om norikot o maso nu do momutus do koinsanai'd tulun di nangapatai . Iti no o maso do koponomulian ngai' di susuhuon nu , iri no i piro-piro o nabi , om koponomulian do koinsanai di tulun do songonuon nu , iri ngai' no i tulun di sumambayang dot id diya' , dot it angagayo om it ongokoro' . Iti no o maso do kapamatayan di tulun di minamaraag diti pomogunan ! ” ka .
66011019	Om koiwang noddi i Walai'd Sasambayangan dot Agayo do hilo'd surga , om kokito no i Kaban do Tumpongo do hiri'd suang . Om haro'ddi o kodumaat dot a' nopo otingkod-tingkod do mingkalab om ongorod o tinggoron om gumogor om gumuyu' o tana' , om haro o rasam dot ais dit asapou tomod .
66012001	Om haro'ddi o nokito do hilo'd tawan di kosuayan kopio om i suwai-suwai kopio . Haro o songulun o tondu' do pakayan nopo dau om ilo tadau om poingkakat iyau do hilo'd tulan . Om haro o tupi' dau di don raja' do pointupi' dau , om iri nopo tupi'ddi om rombituon i' do hopod om duwo .
66012002	Iri nopo tondu'ddi om monontian , om minggiak poo iyau dot orurualan tu' oruhai no o kosusuan dau .
66012003	Om haro po i kosuayan kopio do nokito do hilo'd tawan . Haro o songinan o naga' dot aragang dit agayo kopio do turu' o tulu om hopod o sungu . Om kitupi' ngai' nopo di don raja' o pointikid-tikid di tulu dau .
66012004	Om gayato' nopo di tikiu dau o sompitolu di rombituon do hilo'd tawan om pataamo' no dau do hiti'd pomogunan . Om ingkakat no i naga'ddi dot id toguang di tondu' di monohoruol nod mogkosusu do mongoi daa ponolon do tanak di tondu'ddi do kasawa' i tanak .
66012005	Om kosusu noddi i tondu'ddi dot iso' o tanak do kusai , i momorinta' do koinsanai'd bansa' do sukud do basi' ot igitan do momorinta' . Nga' nahau i' i tanak diri do mantad id tondu'ddi , om pokoyoo' noddi i tanak diri dot id Kinorohingan om pinotimbaba' di tirikohonon dau do momorinta' .
66012006	Om poggidu' noddi i tondu'ddi do hilo'd tana' do kowotuan , i tiyonon di nokosodia' mantad nod Kinorohingan do tiyonon di tondu'ddi . Om hiri no iyau do gompion do solinaid do 1,260 o tadau do koloido' .
66012007	Om haro'ddi o pisangadan do hilo'd surga . Om monokisangod i Mikail om i piro-piro i moloikat dau do sumaap di naga'ddi . Om iri naga' nga' sumaap i' di Mikail , om uhupan i naga' di piro-piro o moloikat dau .
66012008	Nga' naala' iddi i naga'ddi . Om a' noddi iyau om i piro-piro o moloikat dau pabanaron do miyon do hilo'd surga .
66012009	Om pataamo' no do hiri'd soliwan i naga' dit agayo'ddi ! Iyau no i tulanut di gulu poddi , i roitan do Rogon ko' Rusod dot Araat , i monipu' dot id pointongkop do pomogunan . Om pinataam iyau do hiti'd pomogunan do mitonggoi do koinsanai di moloikat dau .
66012010	Om korongou ku noddi o boros dot opuhod do hilo'd surga do minoro-boros do poingkaa , “ Dinondo no i maso do posion do Kinorohingan i tulun di songonuon dau ! Dinondo no do pointalangon do Kinorohingan i kuasa' dau di don Raja' ! Om dinondo no i Raja' do Gampamasi , i pinabatos diri do pointalang do kuasa' dau ! Tu' nokosoliwan no do mantad hilo'd surga i papasala' di piro-piro o tobpinai toko' do tadau om totuong dot id toguang do Kinorohingan .
66012011	Naala' no iyau di piro-piro o tobpinai toko' dot i raha' di Tanak do Dumba' om i habar do katapatan do mantad id Kinorohingan di popinsusuyon diyolo' o pinangala' . Om agaan i' o ginawo diyolo' do pinapatahak do koposion diyolo' do gisom do napatai .
66012012	Iyo nopoddi , om mositi' no dot otood o hilo'd surga om koinsanai di poingiyon do hilo' ! Nga' obungou no o pomogunan om rahat , tu' nokolintuhun no i Rogon do hilo' do mikuwo'd a' ogina-gina' o kototogod , tu' oilaan no dau dot a' no alaid o maso dau , ” ka .
66012013	Tontok di noilaan di naga' do nakataam iyau do hiti'd pomogunan , om timpuun no iyau do momogusa' di tondu' di minogkosusu di tanak do kusai'ddi .
66012014	Nga' nonuan i' i tondu' do duwo o talad do kondiu dit agayo , om kotulud i' iyau do kumaa do hiri'd tiyonon dau di hilo'd tana' do kowotuan , om ogompi' i' iyau do solinaid do tolu o toun om satanga' , om a' orikot di naga' do sumaap .
66012015	Om polobputo' no di naga' o waig dot agayo dot id tondu'ddi , do momorulun daa di tondu' .
66012016	Nga' nuhupan i' diti pomogunan i tondu'ddi ; potungkabango' nopo diti pomogunan o kabang dau om tolono' ngai' no i waig di mantad id kabang di naga'ddi .
66012017	Om kotogod tomod noddi di tondu' i naga' , gisom do nongoi dau saapo' i sinakagon do suwai di tondu'ddi , iri ngai' no i tulun di mumboyo' do koinsanai di ponuhuan do Kinorohingan , om i papasasi' do pasal di Yesus om i kuasa' dau .
66013001	Om ongoi noddi i naga' ingkakat do hiri'd tisan do rahat . Om kokito ku noddi ot iso' o nintorusan do minimbulai do mantad hilo'd saalom do rahat . Om hopod o sungu di nintorusan diri om turu' o tulu dau . Om otikid nopo do tupi' di don raja' i sungu dau , om notulisan o pointikid-tikid di tulu dau dot iso' o ngaran do pongindaraat do Kinorohingan .
66013002	Iri nopo nintorusan di nokito ku'ddi om koiyo-iyo'd tontokinon o kokitanan , om gakod no dau om iyo di gakod do bohuang , om kabang no dau om iyo di kabang do singa . Om onuwai no di naga' i nintorusan diri do kinoris dau , om tirikohonon di don raja' , om nonuan dau di kuasa' dau dot agayo .
66013003	Iri nopo tiso' di turu' o tulu di nintorusan diri nga' iyo di nadalaan do nosuhat o kokitanan , nga' nolingos no i suhat diri . Om oinsanan nopo i hiti'd pomogunan do minoyo' di nintorusan diri do mikuwo'd oimayaan tomod .
66013004	Om royohon tomod diyolo' i naga' diri tu' nakatahak no di naga' di nintorusan i kuasa' dau . Om royohon diyolo' i nintorusan diri . Boros ka diyolo' , “ Aiso' no o koiyo do nintorusan diti ! Aiso' no o kasaap do sumangod dau ! ” ka no diyolo' .
66013005	Om pinotumboyo' i' i nintorusan diri do mimboros di popoinggayo-gayo tomod do dau'd tinan om i mongindaraat do Kinorohingan . Om pinabanar iyau do momorinta' do solinaid dot apat nohopod om duwo o tulan .
66013006	Om timpuun noddi i nintorusan diri do mongindaraat do ngaran do Kinorohingan . Om i tiyonon do Kinorohingan om koinsanai di poingiyon do hilo'd surga nga' nindaraat i' dau .
66013007	Om pinabanar iyau do sumaap di tulun di songonuon do Kinorohingan om mangala' diyolo' . Om pinatahak dot id dau o kuasa' dot id sawat do koinsanai di payat , om pomogunan , om bansa'd boros , om bansa'd tulun .
66013008	Om oinsanan nopondo o tulun di hiti'd pomogunan do tumuku' dot id nintorusan diri , nga' a' indo tumuku' i tulun di nokotulis mantad o ngaran dit a' po nowonsoi iti pomogunan , dot id suang di buuk di tulun di napasi , i songonuon di Tanak do Dumba' di nosumbali' .
66013009	Iyo nopoddi , om ondung korongou kou , om pokinongohon no kopio dokoyu iti habar diti ,
66013010	“ Tulun nopo dit a' no milo dot a' tanggayan do pisangod , om atantu' no dot atanggayan . Om iri tulun dit a' no milo dot a' patayon do gayang o pamatai nga' atantu' nod patayon do gayang . Om iri no o kokuwaan do mositi' no dot alanut o ginawo om otorodok i tulun do songonuon do Kinorohingan , ” ka .
66013011	Om kokito ku no kawagu o nintorusan do suwai do minimbulai do mantad id saalom diti tana' . Iri nopo om kisungu do duwo do miagal do sungu do tanak do dumba' . Om tuni no dau om iyo di tuni do naga' .
66013012	Om pinakai i' dau i kuasa' dit agayo kopio , i naanu dau do mantad id nintorusan di koiso' iddi , dot id toguang di nintorusan diri . Om oinsanan nopo o pomogunan om koinsanai di poingiyon do hiti'd pomogunan do sinansagan dau do tumuku' dot id nintorusan di koiso' iddi , i nolingos no i nadalaan do nosuhat .
66013013	Iri nopo nintorusan di koduwo'ddi om mingwonsoi do piro-piro o koimayaan kopio . Om polintuhun nopo iyau do tapui do hiti'd pomogunan do mantad hilo'd tawan dot id toguang do koinsanai'd tulun .
66013014	Om tipuon ngai' nopo dau o tulun di poingiyon do hiti'd pomogunan dot i piro-piro o koimayaan di wonsoyon dau dot id toguang di nintorusan di koiso' i' o ponipu' dau . Om suhuo' ngai' nopo dau iyolo' do momonsoi dot iso' o tininganak do poiyoon di nintorusan di nosuhat do gayang , nga' i poimpasi i' kasai' .
66013015	Om iri nopo nintorusan di koduwo'ddi nga' pinabanar do manahak do pinuhobo dot id tininganak diri , do gisom do milo diri i tininganak do moro-boros om milo do mamatai do koinsanai'd tulun dit a' tumuku' dot id dau .
66013016	Om oinsanan nopo o tulun , dot it angagayo , om it ongokoro' , om i kaya' om i mosikin , om i turipon om it okon ko' turipon , do sinansagan di nintorusan diri do tandaan ot id longon diyolo'd wanan ko' id turos diyolo' .
66013017	Aiso' no o tiso' pod tulun do milo do momoli ko' padagang po do nunu nopo , ondung a' iyau natandaan do tanda'ddi , iri no i ngaran di nintorusan diri , ko' iri po i numbur di popointalang do ngaran diri o pinananda' .
66013018	Apatut i' kopio do haro o toilaan do pasal diti . Tulun nopo di kitoilaan om milo i' do mongilo do komoyon do numbur di nintorusan diri , tu' iri nopo numbur diri om ngaran i' dot iso' o tulun . Iri nopo numbur diri om 666 .
66014001	Om ontong oku noddi , om kokito ku no i Tanak do Dumba' diri do poingkakat dot id timpak di Nulu-Nulu do Sion . Om poinsugku' dau o 144,000 o tulun di notulisan do ngaran dau om i ngaran do Tapa' dau ot id turos diyolo' .
66014002	Om korongou ku noddi o tuni do mantad hilo'd tawan dot akahas po do miagal di wasai dit agayo om miagal do ngorod do tinggoron dit opuhod . Karangahan nopod tuni diri nga' iyo di tuni do kecapi do pounion di tulun di popouni .
66014003	Om hiri nod toguang di tirikohonon do don raja' om id toguang dit apat o kipinuhobo om i piro-piro o boyoon di pointutuk di tirikohonon di don raja' i 144,000 o tulun diri do modsinding dot iso' o sinding do wagu . Om iri nopo sinding diri om a' i' milo do pinsingilaan dot ongoiso' piya o tulun do suwai ko' i 144,000 o tulun diri , i nokosoliwan do mantad hiti'd pomogunan .
66014004	Iri nopo tulun diri nga' a' i' nososomu' , tu' a' i' iyolo' nokoumbal do dumidudun do tondu' . Om moyo-woyo' nopo iyolo' di Tanak do Dumba'ddi do honggo nopo o ngoyon dau . Om id pogialatan nopo do toinsanan o tulun , om iyolo' no i pinoidu' do siniliu'd porsombahan dit id gulu kopio dot id Kinorohingan om id Tanak do Dumba' .
66014005	A' i' iyolo' nokoumbal do mongudut ; om aiso' i' o bohiton diyolo' dot ongokooro' piya .
66014006	Om kokito ku noddi ot iso' kawagu o moloikat do mintulud do hilo'd sawat do hilo'd tawan . Iri nopo moloikat diri om minigit do habar do pasal di Habar dot Osonong di poingompus do polombuson dot id tulun do hiti'd pomogunan , dot id koinsanai'd bansa'd tulun , om payat , om bansa'd boros om pomogunan .
66014007	Om boro-boros no i moloikat diri dot opuhod do poingkaa , “ Koronok kou nod Kinorohingan , om royohon no i kagayaan dau ! Tu' norikot no o maso do kopomutusan do Kinorohingan do tulun . Tumuku' kou no dot id dau i minomonsoi'd tawan , om pomogunan , om rahat , om koinsanai'd tudan do waig ! ” ka .
66014008	Om susuhut no i moloikat di koduwo , di moloikat di koiso' , om pomoros nod opuhod do poingkaa , “ Naraag no ! Naraag no i bandar do Babil dit agayo ! Nawuk dau o koinsanai'd bansa' dot i waig dot anggur o pinangawuk dau — iri no it anggur di korohiano' dau do magampahu' ! ” ka .
66014009	Om haro po o moloikat di kotolu do suminusuhut di duwo o moloikat diri , do mikuwo'd minomoros dot opuhod kopio do poingkaa , “ Tulun nopo di tumuku' dot id nintorusan diri om id tininganak dau , om i kitanda' di tanda' do nintorusan diri dot id turos ko' id longon dau ,
66014010	om koinum no o tulun diri dit anggur do Kinorohingan , iri no it anggur do kototogod dau di nokotungu no dau dot id sangkir dau , om a' i' ningkurian iri dot ongokooro' piya ! Om oinsanan nopondo i tulun diri dot inggoriton dot id tapui om tana' di kitapui , dot id toguang di piro-piro o moloikat dit olidang om id toguang di Tanak do Dumba'ddi .
66014011	Om misun-lisun nopondo i tapui di ponginggorit do tulun diri do gisom do poingompus . Om aiso' nopo o koundarangan diyolo' dot oinggorit do tadau om totuong , iyolo' i tumuku' dot id nintorusan diri om id tininganak di nintorusan , iri no i koinsanai'd tulun di kitanda' do ngaran di nintorusan diri , ” ka .
66014012	Om apatut no kopio dot alanut o ginawo di tulun do songonuon do Kinorohingan , i mumboyo' do koinsanai di ponuhuan do Kinorohingan , om it otorodok dot id di Yesus .
66014013	Om korongou oku noddi do boros do mantad hilo'd surga do minomoros do poingkaa , “ Tuliso' no o poingkaa : Mantad pod baino' , om ongolumaag no i tulun dit apatai do maso dau do momonsoi'd karaja' di don Tuhan ! ” ka . “ Otopot i' ! ” ka di Rusod do Kinorohingan do suminimbar . “ Tumingkod nondo iyolo' do kumaraja'd awagat , tu' moyo-woyo' kasai' indo diyolo' i tua' di karaja' diyolo' , ” ka dau .
66014014	Om ontong oku no , om kokito ku o haun dit opurak . Om hiri nopod sakai di haun diri nga' haro o poirikau do miagal-agal do tulun o kokitanan . Om haro o tupi' di don raja' , do tamas do winonsoi do pointupi' dau , om poingigit dau ot iso' o gogorib dit atarom .
66014015	Om soliwan noddi ot iso' kawagu o moloikat do suwai do mantad hiri'd Walai'd Sasambayangan dot Agayo . Om pomoros no iyau dot opuhod dot i poirikau do hiri'd sakai di haun o binarasan do poingkaa , “ Pogoribo' no ino gogorib nu om pongomot no do dinondo , tu' norikot no o maso do kapangamatan ; noonsok no iti pomogunan , om milo nod omoton ! ” ka dau .
66014016	Om pogoribo' no di poirikau do hiri'd sakai di haun i gogorib dau do hiti'd pomogunan , om koomot noddi iti pomogunan .
66014017	Om kokito ku poddi ot iso' kawagu o moloikat do suwai do suminoliwan do mantad hiri'd Walai'd Sasambayangan dot Agayo di hilo'd surga . Om iyau nga' kiinigit i' dot iso' o gogorib dit atarom .
66014018	Om rikot noddi ot iso' kawagu o moloikat do suwai , i kikuasa' dot id sawat do tapui , do minongoi'd hiri'd pananaraban do porsombahan . Om pomoros no iyau dot opuhod dot i moloikat di kiinigit do gogorib dit atarom o binarasan do poingkaa , “ Pogoribo' no ino gogorib nu do pongupu' di puru do tua' dot anggur do hilo'd pomogunan , tu' nongoonsok no i tua' ! ” ka dau .
66014019	Om pogoribo' no di moloikat i gogorib dau do hiti'd pomogunan om goribo' no dau i puru di tua' dot anggur di poingua' po , om pataamo' no do hiri'd pamagamasan do tua' dot anggur , iri no i kototogod do Kinorohingan dit a' ogina-gina' .
66014020	Om iri nopo tua' dit anggur diri nga' pinaga' do hiri'd soliwan di bandar , om iyo pod bawang o raha' do lumuyung do mantad id pamagamasan dot anggur diri , do tolu nahatus o kilomito do kosoduwo' , om oruhai nod duwo o mito do korolomo' .
66015001	Om kokito ku noddi i kosuayan kopio om i suwai-suwai kopio o kokitanan do hilo'd tawan . Haro o turu' o moloikat do mitonggoi do turu' o ponginggorit di kolimpupuson no . Iti no o kolimpupuson kopio do Kinorohingan do popourabus do kototogod dau .
66015002	Om kokito ku noddi o miagal-agal do rahat do kasa' di mirolot do tapui o kokitanan . Om nokito ku nogi' o tulun di nakamanang no dot id sawat di nintorusan om i tininganak di nintorusan diri , om nakamanang iyolo' dot id sawat di tulun di numbur o pinananda' do ngaran . Om iri nopo i tulun di nakamanang diri om songingkakat do hiri'd tisan di rahat do kasa' om ongkiinigit iyolo' do kecapi di pinatahak do Kinorohingan dot id diyolo' ,
66015003	om modsinding iyolo' di sinding di Musa , i susuhuon do Kinorohingan diri om i sinding di Tanak do Dumba' . Poingkaa i sinding diri , “ Oi Tuhan , i Kinorohingan dit Agayo Kopio o Kuasa' , angagayo no kopio om koimayaan kopio i piningwonsoi nu ! Oi Raja' do koinsanai'd bansa' , otulid no kopio om otopot i winonsoi nu !
66015004	Isai po daa ot a' oronok diya' , oi Tuhan ? Isai po daa ot a' popinsusui di kogoyoo' nu ? Iya' noo it olidang . Oinsanan nopondo o bansa' do rumikot do mongoi tuku' dot id diya' tu' nongokito ngai' nod tulun i winonsoi nu dit ongotulid , ” ka .
66015005	Om kokito ku noddi i Walai'd Sasambayangan dot Agayo di hilo'd surga do noiwangan om hiri'd suang diri i Kiim do Tuhan .
66015006	Om soliwan noddi i turu' o moloikat do mitonggoi di turu' o ponginggorit diri do mantad hiri'd Walai'd Sasambayangan dot Agayo . Om pakayan nopo diyolo' nga' kain dot opurak dit opulang om okilat . Om kipinakai iyolo' do lokop do kangkab di tamas do winonsoi .
66015007	Om haro'ddi ot iso' dit apat o kipinuhobo'ddi do minanahak di turu' o moloikat diri do turu' o mangkuk do tamas , i noponu' do kototogod do Kinorohingan , — i Kinorohingan di poimpasi do gisom do poingompus .
66015008	Om koponu' nopoddi do lisun do kagayaan om sinundu do Kinorohingan i Walai'd Sasambayangan dot Agayo'ddi . Om tontok nopo dit a' po nopupusan i turu' o ponginggorit diri , om aiso' i' o tiso' pod tulun do milo'd sumuang do hiri'd Walai'd Sasambayangan dot Agayo .
66016001	Om korongou ku noddi o boros dot opuhod do mantad hiri'd suang di Walai'd Sasambayangan dot Agayo do minomoros dot id turu' o moloikat diri do poingkaa , “ Pamanau kou no om ngoyon i' potuntugo' i suang di turu' o mangkuk do kototogod do Kinorohingan diri do hilo'd pomogunan ! ” ka .
66016002	Om ngoyo' no di moloikat do koiso' potuntugo' i suang di mangkuk dau do hiti'd pomogunan . Om imbulai noddi o kupos dit araat kopio om it oruol kopio dot id tinan do koinsanai'd tulun di kitanda' do nintorusan diri , om id tulun di tumuku' dot id tininganak di nintorusan diri .
66016003	Om potuntugo' no di moloikat di koduwo i suang di mangkuk dau do hiri'd rahat . Om kosiliu noddi i waig do rahat do miagal di raha' do tulun do napatai , om kapatai ngai' nopoddi it ongkipinuhobo di poingiyon do hilo'd rahat .
66016004	Om potuntugo' no di moloikat di kotolu i suang di mangkuk dau dot id koinsanai'd bawang om tudan do waig , om kosiliu ngai' nopoddi do raha' i waig .
66016005	Om korongou ku no i moloikat di kikuasa' dot id sawat do waig do minomoros do poingkaa , “ Otulid i' i pomohukum do pinaratu' nu , iya' it Olidang Kopio , i Kinorohingan di hino do dinondo , om i hino mantad !
66016006	Pinalawas diyolo' o raha' di tulun do songonuon do Kinorohingan om i raha' di piro-piro o nabi , om poinumo' nondo iyolo' do raha' do dinondo . Apatut no do wonsoyon o miagal diri dot id diyolo' ! ” ka dau .
66016007	Om korongou ku noddi o boros do mantad hiri'd pananaraban do porsombahan do poingkaa , “ Oi Tuhan , i Kinorohingan dit Agayo Kopio o Kuasa' , otopot no om otulid o koinsanai di pomohukum do porotuon nu ! ” ka dau .
66016008	Om potuntugo' noddi di moloikat di kaapat i suang di mangkuk dau dot id tadau , om pabanaro' noddi o tadau do monorob do tulun dot i kolosuo' dit a' ogina-gina' o ponorob .
66016009	Om osorob diri o tulun di kolosuo' di tadau , om pimpopol ngai' no iyolo' do ngaran do Kinorohingan , i kikuasa' dot id sawat di ponginggorit do miagal diri . Iyo piya'ddi , nga' a' i' iyolo' kumorologo do mantad id dusa diyolo' om a' mamarayou di kogoyoo' do Kinorohingan .
66016010	Om potuntugo' noddi di moloikat di kolimo o suang di mangkuk dau do hiri'd kurusi' do don raja' di nintorusan diri . Om kotuong nopoddi o pointongkop di pomorintaan di nintorusan diri , om kokoton pod tulun o dila' diyolo' dot orurualan .
66016011	Om pimpapalai noddi diyolo' o Kinorohingan di hilo'd surga tu' orurualan no iyolo' om kinuposon iyolo' . Nga' a' i' iyolo' kuminorologo do mantad id wowonsoyon diyolo' dit araat .
66016012	Om potuntugo' noddi di moloikat di koonom i suang di mangkuk dau do hiri'd Bawang dot Iprat dit agayo'ddi . Om karasak nopoddi i bawang diri gisom do milo'ddi i piro-piro o raja' do mantad hilo'd koulayon do mamanau do sumoborong di bawang diri .
66016013	Om kokito ku noddi o tolu o rusod dot araat do koiyo-iyo'd bonong . Om iri nopo bonong diri nga' suminoliwan do mantad id kabang di naga' , om mantad id kabang di nintorusan , om mantad id kabang di nabi di goudut .
66016014	Iyolo' no i rusod dot araat di mingwonsoi di kongoimayaan . Om ongoi ngai' nopo i tolu o rusod diri dot id koinsanai di raja' do pointongkop do pomogunan do minonimung diyolo' do mongoi sangod do tontok di Tadau dot agayo , iri no i Tadau do Kinorohingan , it Agayo Kopio o Kuasa' .
66016015	“ Pokinongou no ! Rumikot oku nondo do miagal di tulun do manakau ! Olumaag no i tulun di posodia' kasai' om i momogompi' do pakayan dau , gisom dot a' iyau poillabas do mamanau om a' ointingayam dot id toguang do tulun dot ogumu' ! ” ka .
66016016	Om timungo' noddi di rusod diri i piro-piro o raja'ddi dot id kinoiyonon di roitan do Harmagidon , dot id suang do boros dot Ibrani .
66016017	Om potuntugo' noddi di moloikat di koturu' i suang di mangkuk dau do hiri'd sawat . Om haro'ddi o norongou do boros dot opuhod do mantad hiri'd tirikohonon di don raja' do hiri'd Walai'd Sasambayangan dot Agayo , do minomoros do poingkaa , “ Nopongo no ! ” ka .
66016018	Om a' nopoddi otingkod-tingkod o kodumaat do mingkalab om ongorod po om ongkogogor o ngorod do tinggoron , om guminuyu' o tana' dot opuhod tomod . Om a' po nokoumbal do nokoguyu' o tana' dot iyo kopio'ddi kopuhod do mantad di wonsoyo' i' o tulun . Diri no dot opuhod kopio o guyu' do tana' !
66016019	Om kopitolu nopo do nababak i bandar dit agayo'ddi , om karaag ngai' nopo i kabandaran do koinsanai'd pomogunan do hiti'd pomogunan . Om kosorou noddi do Kinorohingan o Babil dit agayo'ddi . Om poinumo' no iyau do mantad id sangkir dot anggur do Kinorohingan — iri no it anggur di kototogod dau dit a' ogina-gina' .
66016020	Om katanus ngai' nopoddi o pulou , om natanus ngai' o nuluhon .
66016021	Om suminondot o rasam dot ais do mantad hilo'd tawan , do kawagato' nopo dot iso' di rasam dot ais om limo nohopod o kilogram . Om kongorotuwai nopo i tulun di rasam dot ais diri . Om pimpapalai no diyolo' o Kinorohingan , dot i rasam dot ais di koinggorit kopio o kinapamapalan .
66017001	Katalib noddi iri , om rikot no dot id doho' o tiso' di turu' o moloikat di kiinigit do turu' o mangkuk diri , om boro-boros nod , “ Kaino , om pokitonon ku i' iya' ondung poingkuro i sundal dit abantug diri do hukuman , iri no i bandar dit agayo , i winonsoi dot id toning di kabawangan .
66017002	Monokiampahu' dau i piro-piro o raja' do pomogunan , om nangaawuk poo i tulun do hiti'd pomogunan do nokoinum dit anggur do tampahu' dau , ” ka dau .
66017003	Om porintao' oku noddi di Rusod do Kinorohingan , om tanggayai oku no di moloikat do hilo'd tana' do kowotuan . Om hilo' no do nokito ku ot iso' o tondu' do poirikau dot id sakai dot iso' o nintorusan dit oitom o karagango' , om i notongkop pod tulis do ngaran di pongindaraat do Kinorohingan . Om iri nopo nintorusan diri nga' turu' o tulu om hopod o sungu .
66017004	Iri nopo tondu'ddi om kirasuk dot oitom daragang-ragang om it oitom o karagango' , om linumis di pongillumis do tamas do winonsoi , om watu dit agayo o gatang , om mutiara' . Om kiinigit iyau dot iso' o mangkuk do tamas di noponu' dit angaraat om i sosomu' , i tua' di pagagampahu' dau .
66017005	Om notulisan dot iso' o ngaran o hiri'd turos dau , do komoyon nopo om a' i' pinatarang . Iri nopo ngaran diri om , “ Babil dit Agayo , i tina' do koinsanai'd sundal om i tulun dot araat do hiti'd pomogunan , ” ka .
66017006	Om kokito ku noddi do naawuk poo i tondu'ddi do raha' di tulun do songonuon do Kinorohingan om raha' di tulun di pinatai dot it otorodok iyolo' dot id di Yesus o kinapamatayan . Tontok di nokito ku i tondu'ddi , om kosuayai oku nopo kopio .
66017007	Om boros kaddi di moloikat dot id doho' , “ Nokuro tu' osuayan ko ? Sunudan ku i' iya' do komoyon di tondu'ddi , om i nintorusan di sinakai dau , iri no i nintorusan di turu' o tulu , om hopod o sungu .
66017008	Iri nopo nintorusan diri om nokoumbal i' do poimpasi di gulu po , nga' baino' nopoddi om a' no poimpasi . A' no alaid om sumoliwan no iyau do mantad id luang do kapatayon om kumaa nondo iyau dot id kapatayon . Om iri nopo tulun di poingiyon do hiti'd pomogunan , it a' nokotulis o ngaran dot id suang do Buuk do Tulun di Napasi dit a' po nowonsoi iti pomogunan om osuayan nondo do kokito di nintorusan diri . Tu' nokoumbal i' do poimpasi i nintorusan diri di gulu po . Nga' baino' noddi om a' no poimpasi , nga' mimbulai indo kawagu .
66017009	Mositi' no do kitoilaan kopio om atarom o pomusarahan do mongilo do pasal diti . Iri nopo turu' o tulu diri om turu' o nulu-nulu ; om iri no i nulu-nulu di nirikau di tondu'ddi . Om iri nopo turu' o tulu nga' turu' o raja' ;
66017010	naala' no o limo diyolo' , nga' maso po do momorinta' o tiso' , om iri no tiso' om a' po nokorikot .
66017011	Om iri no nintorusan di nokoumbal do poimpasi di gulu po , nga' it a' noddi poimpasi do baino' , om raja' di kawalu' . Om iyau nga' id pogialatan i' di turu' o raja'ddi , i maso no do kumaa dot id kapatayon do dinondo .
66017012	Iri nopo hopod o sungu di nokito nu'ddi om hopod o raja' dit a' po nokotimpuun do momorinta' . Nga' onuan indo iyolo' do kuasa' do momorinta' do miagal do raja' do miwoyo' di nintorusan diri do solinaid do sajaam .
66017013	Iso-iso' i' o pokiwawansayan di hopod o raja'ddi ; patahako' ngai' nopo diyolo' o kinoris om kuasa' diyolo' dot id nintorusan diri .
66017014	Om sumangod nondo iyolo' do sumaap di Tanak do Dumba'ddi . Nga' alaon indo di Tanak do Dumba' om i piro-piro o tumatanud dau dit otorodok , i nongolohou om i nongopili' dau , i piro-piro o raja'ddi , tu' iyau no o Tuhan do koinsanai'd tuan , om iyau o Raja' do koinsanai'd raja' , ” ka dau .
66017015	Om boros ka kawagu di moloikat , “ Iri nopo waig di nokito nu'ddi , i nirikau di tondu' do sundal diri , om iri no o piro-piro o bansa'd tulun , om rayat , om pomogunan , om bansa'd boros .
66017016	Iri nopo hopod o sungu di nokito nu'ddi om i nintorusan diri om araatan di tondu' do sundal . Om ahawon nondo diyolo' o koinsanai di songonuon di tondu' do sundal diri om labasan diyolo' iyau . Om akanon nondo diyolo' o tonsi dau om patayon diyolo' iyau do tapui o pamatai .
66017017	Tu' notingkau nod Kinorohingan o ginawo diyolo' do momonsoi di natantu' mantad do Kinorohingan do wonsoyon dau . Om pinogiiso' do Kinorohingan o ginawo diyolo' do papatahak do kuasa' diyolo' dot id nintorusan diri , om momorinta' indo i nintorusan diri , do gisom dot osiliu i pinoboros do Kinorohingan .
66017018	Iri nopo tondu' di nokito nu'ddi om iri no i bandar dot agayo , i momorinta' do koinsanai'd raja' do hiti'd pomogunan , ” ka dau .
66018001	Om kokito oku noddi dot iso' kawagu o moloikat do luminintuhun do mantad hilo'd surga . Om agayo kopio o kuasa' dau , om anawau nopo o pointongkop diti pomogunan dot otitihan di kolumiso' dau .
66018002	Om pomoros no iyau dot opuhod do poingkaa , “ Naraag no ! Naraag no o Babil dit agayo ! Nosiliu noddi iyau do tiyonon do rogon om rusod dot araat do baino' . Om hilo' no o tiyonon do mogisuayan o tombolog di sosomu' om i karaatan do tulun .
66018003	Tu' nokoinum ngai' no o bansa' dit anggur do korohiano' dau do magampahu' . Monokiampahu' ngai' dau o raja' do hiti'd pomogunan , om nangkakaya' i piro-piro o mongingindapu' do hiti'd pomogunan dot i korohian do tinan dau dit a' opusus-pusus o pinapakaya' , ” ka dau .
66018004	Om korongou ku no o boros do suwai do mantad hilo'd surga do minomoros do poingkaa , “ Soliwan no , oi tulun di songonuon ku ! Soliwan kou no do mantad id dau ! Kada' kou tanud di dusa dau , kada' kou hompit dot id pomohukum dau !
66018005	Tu' nountun tomod no o dusa dau do gisom do nokorikot do hilo'd tawan , om osorou do Kinorohingan i kararaat dau .
66018006	Wonsoyon nopo dokoyu dot id dau o miagal di winonsoi dau dot id dokoyu ; sulian no iyau dot induwo kogumu' ko' mantad do koinsanai di winonsoi dau . Suangan no i mangkuk dau do tinumon dot induwo kopiluap o kopoito' ko' mantad di tiinumon di pinosodia' do poinuman dokoyu .
66018007	Onuan no iyau do koinggoritan om koudipanan dot irad di kagayaan om kakayaan di nanu dau do maan do dau'd songonuon . Tu' asaru' nopo iyau do momoros dot iyau o komoyon do poingkaa , ‘ Iyoho' no o raja'd tondu' di momorinta' ! Okon oku i' ko' tondu' di nopuadan ; a' oku i' kopuriman do tumongob ! ’ ka no dau .
66018008	Om iri no o kokuwaan dot insan no o tadau om oontok no iyau do kosusaan dit agayo , — toruol , katangaban , om kolousanan . Om sorobon nondo iyau do tapui , tu' kikuasa' i' o Tuhan i Kinorohingan , i momutus dau , ” ka .
66018009	Iri nopondo raja' do pomogunan di tuminanud di tampahu' di tondu'ddi om i tuminanud di korohian di tondu'ddi di don tinan , om mihad pondo iyolo' do mogihad di bandar diri dot okito diyolo' i lisun do tapui di monorob do bandar diri .
66018010	Om mingkakat nondo iyolo' do hiri'd sodu' tu' moddosi iyolo' dot oontok di koinggoritan dau . Boros ka no diyolo' , “ Atuukoi , a' no kopio ogina-gina' o kosusaan do nokoontok diti bandar dot abantug diti — i bandar do Babil dit ogirot ! Sajaam noo om ohukuman ko no ! ” ka no diyolo' .
66018011	Om iri mongingindapu' do hiti'd pomogunan nga' mihad nondo om mogihad di tondu'ddi , tu' aiso' no o tiso' pod tulun do mongoi pomoli di dapu' do dagangon diyolo' .
66018012	Aiso' no o momoli do tamas , om pirok , om watu dit agayo o gatang , om i mutiara' diyolo' ; om i kain dot opurak , om i kain dot oitom daragang-ragang , om i sutara' , om i kain dot oitom o karagango' ; om mogisuayan nopo o kayu dit ingkuuri' dot aanu , om i kayu dot agayo o gatang do winonsoi , om tambaga' , om basi' , om marmar ;
66018013	om i kulit do kayu manis , om i rampa , om i setanggi , om mur , om kominyan , om anggur om tumau , om tapung om gandum , om sapi' om dumba' , om kuda' om korita'-kuda' , om turipon , om iri piya ginawo do tulun .
66018014	Om boros ka di piro-piro i mongingindapu' dot id tondu'ddi , “ Aiso' noddi i kakayaan nu , om i kolumiso' nu nga' natanus no . Om a' nu no okito kawagu iri ! ” ka .
66018015	Om iri mongingindapu' di nakakaya' do mantad id dumagang-dagang dot id bandar diri nga' hiri'd sodu' ot ingkokoton , tu' ooris iyolo' dot oontok di koinggoritan dau . Om mihad nondo iyolo' do mogihad ,
66018016	om momoros nondo iyolo' do poingkaa , “ Atuukoi , araat no kopio o nokoontok diti bandar dot abantug ! Koubasanan nopo dau do manampakai om kain dit opurak , om it oitom daragang-ragang om it oitom o karagango' ; om koubasanan no dot otongkop iyau do pongillumis di tamas do winonsoi , om watu dit agayo o gatang , om mutiara' !
66018017	Nga' sajaam noo om katagakai no iyau do koinsanai di kakayaan dau'ddi ! ” ka diyolo' . Om hiri ngai' nopod sodu' do songingkakat i kopitan do kapal do rahat , om i tulun di sumakai , om i papamanau do kapal do rahat , om koinsanai di tulun di hilo'd rahat o pogihuman do kaakan-akanan .
66018018	Om momogiak nondo iyolo' dot okito diyolo' i lisun do minsawat do mantad id tapui di monorob do bandar diri . Om momoros iyolo' dot opuhod dot , “ A' i' nokoumbal do haro o bandar do suwai do miagal do bandar diti tu' agayo ! ” ka .
66018019	Om popingarab iyolo' do pupuk dot id tulu diyolo' do tanda' do mogihad iyolo' , om mingihad nondo iyolo' om minggiak dot , “ Atuukoi , a' no kopio ogina-gina' o kosusaan do nokoontok do bandar dot agayo diti ! Iri no i kakayaan do bandar diti o pinapakaya' do koinsanai'd tulun di kikapal do rahat ! Nga' sajaam noo , om katagakai no iyau do koinsanai'ddi ! ” ka no diyolo' .
66018020	Oi surga , kotood no , tu' naraag no i bandar diri ! Oi tulun di songonuon do Kinorohingan , om i rasul , om i nabi , kongotood kou no ! Tu' nohukuman no iyau'd Kinorohingan do ponuli' di winonsoi dau dot id dokoyu !
66018021	Om katalib poddi iri , om haro o tiso' moloikat dit okoris do pinopobilid dot iso' o watu — irad i' di watu do ponutuan dit agayo — om pataamo' noddi dau iri do hilo'd rahat om boro-boros nod poingkaa , “ Iyo nodti i bandar do Babil dit abantug diri do pataamon dot opuhod o podudumpau , gisom dot a' nondo okito kawagu .
66018022	A' nondo orongou do hino'd suang nu i tuni do kecapi do pounion di tulun di popouni , om i sinding di modsisinding , om i popouni do suling om i popouni do torumpit ! Om aiso' o tiso' pod tukang dit oilo dot osolowot do hino , om i lobuk do watu di ponutuan nga' a' nondo orongou do hino .
66018023	Aiso' nondo o tinitiu do lampung dot okito'd tulun do hino'd suang nu ; om aiso' o karamayan do poginakanan do pikowinan do hino . Iri nopo i mongingindapu' nu om iri no i tulun dit angabantug no kopio do hiti'd pomogunan , om akalan nu o koinsanai'd bansa' dot i toilaan nu do dong bobolian o pagakal nu ! ” ka dau .
66018024	Hinukuman pogi' o Babil nga' id suang no do bandar diri i raha' di piro-piro o nabi om i raha' di tulun di songonuon do Kinorohingan — om i raha' do koinsanai'd tulun di pinatai do hiti'd pomogunan .
66019001	Om korongou ku noddi o miagal do gara' do tulun dot ogumu' do mantad hilo'd surga do mimboros dot opuhod do poingkaa , “ Royohon no o Kinorohingan ! Kinorohingan toko' nopo om Kinorohingan di mamasi ; iyau no i Kinorohingan dit abantug om i kikuasa' !
66019002	Otulid i' om oilo o pomumutus dau ! Nohukuman no dau i sundal dit abantug , i minamaraag diti pomogunan dot i kosusundal dau o pinamaraag . Nohukuman nod Kinorohingan i sundal diri , tu' minamatai i' iyau di piro-piro o susuhuon do Kinorohingan , ” ka .
66019003	Om pomoros po kawagu dot opuhod i minoro-boros do miagal do gara' do tulun dot ogumu' diri do poingkaa , “ Royohon no o Kinorohingan ! A' nopondo tumingkod do minsawat i lisun do mantad id tapui di monorob do bandar dot agayo'ddi ! ” ka .
66019004	Om otud ngai' nopoddi i duwo nohopod om apat o boyoon om it apat o kipinuhobo di pointutuk di tirikohonon di don raja'ddi , om tuminuku' iyolo' dot id Kinorohingan , i poirikau do hiri'd tirikohonon di don raja' . Boros ka diyolo' , “ Amin ! Royohon no o Kinorohingan ! ” ka .
66019005	Om haro'ddi o norongou do boros do mantad id tirikohonon di don raja' do minomoros do poingkaa , “ Royohon no o Kinorohingan , oi koinsanai dokoyu i susuhuon do Kinorohingan , om koinsanai'd tulun — dot it angagayo om it ongokoro' — di tumuku' dot id Kinorohingan ! ” ka .
66019006	Om korongou ku no o tuni do miagal do gara' do tulun dit ogumu' do pointimung ; om iri nopo tuni diri nga' miagal do tumbak dit opuhod om miagal do ngorod do tinggoron . Om norongou ku iyolo' do mimboros do poingkaa , “ Royohon no o Kinorohingan ! Tu' momorinta' noddi do dinondo o Tuhan , i Kinorohingan toko' dit Agayo Kopio o Kuasa' .
66019007	Kumooropod toko' no om kumotood toko' ; royoho' toko' no o kagayaan dau ! Tu' norikot no i tadau do pikowinan di noonuan do pangkat do Tanak do Dumba' , om nokosodia' no i kowinon dau dot id pikowinan diri .
66019008	Noonuan no iyau do kain linan do pakayon dau , ” ka . ( Iri nopo pakayan dot opurak diri om i wowonsoyon dot osonong do winonsoi di tulun do songonuon do Kinorohingan . )
66019009	Om boros kaddi di moloikat dot id doho' , “ Tuliso' noti , ‘ Olumaag no i tulun di naalap dot id poginakanan do pikowinan di Tanak do Dumba'ddi , ’ ka , ” ka dau . Om boros ka kawagu di moloikat , “ Iti no i habar dot otopot do mantad id Kinorohingan , ” ka .
66019010	Om otud oku no dot id toguang di moloikat diri do tumuku' daa dot id dau , nga' boros ka dau dot id doho' , “ Kada' ! Kada' tuku' dot id doho' ; suwai ko' tuku' nogi' dot id Kinorohingan ! Tu' iyoho' nga' susuhuon noo do miagal diya' om miagal do koinsanai di tobpinai nu dit ogirot kopio dot otumbayaan di kososian di Yesus ! ” ka dau . Tu' iri no i kososian di Yesus diri o manahak do toilaan dot id tulun di popoboros mantad dit osiliu do koimbagu .
66019011	Om kokito ku noddi o surga do noiwang , om kokito ku no o songinan o kuda' dit opurak . Om ngaran nopo di poinsakai'ddi om Iyau it Otorodok om Iyau it Otopot . Om otulid i' o pomumutus dau do tontok do momohukum iyau om otulid i' dot id pisangadan di songodon dau .
66019012	Mato nopo dau om iyo pod binuhang do tapui om ogumu' o tupi' di don raja' do pointupi' dau . Om haro ot iso' o ngaran do pointulis dot id tinan dau ; om iyau noo o koilo do ngaran diri .
66019013	Iri nopo rasuk do poimpakai dau om nakatabung do raha' . Om roitan iyau do “ Boros do Kinorohingan ” .
66019014	Om moyo-woyo' dau i piro-piro o soudor do surga do songinsakai'd kuda' dit ongopurak , om ongkipakayan do kain linan dit opulang o kopurako' .
66019015	Om haro o gayang dot atarom do sumoliwan do mantad id kabang dau , om iri no i gayang diri o pangala' dau do koinsanai'd bansa' , om iyau nondo o momorinta' diyolo' do sukud do basi' ot igitan do momorinta' . Om mamaga' nondo iyau dot anggur do hiri'd pamagaan dit anggur do kototogod do Kinorohingan , it Agayo Kopio o Kuasa' .
66019016	Om hiri nopod rasuk dau om hiri'd poo dau om tinulisan do ngaran diti , “ Raja' do koinsanai'd raja' , om Tuhan do koinsanai'd tuan , ” ka .
66019017	Om kokito ku noddi o tiso' o moloikat do poingkakat do hilo'd tadau . Om boro-boros no iyau dot opuhod dot id koinsanai'd tombolog di sontulud-tulud do hilo'd sawat do poingkaa , “ Kainou no tumimung do mongoi rapou di poginakanan dot agayo di ramayon do Kinorohingan !
66019018	Kainou no mangakan do tonsi do raja' , om tonsi do boyoon do soudor , om tonsi do gunsiou ; kainou mangakan do tonsi di tulun di sumasakai'd kuda' do mitonggoi di tonsi do kuda' diyolo' om tonsi do koinsanai'd tulun , dot it angagayo om it ongokoro' , om i turipon om it okon ko' turipon ! ” ka .
66019019	Om kokito ku noddi i nintorusan diri , om i piro-piro o raja' do pomogunan om i soudor diyolo' , do tuminimung do mongoi sangod di poinsakai di kuda' dot opurak diri om i piro-piro o soudor dau .
66019020	Om katangkap noddi i nintorusan diri do mitonggoi di nabi do goudut , i miningwonsoi do piro-piro o koimayaan dot id toguang di nintorusan diri . ( Om iri no i kongoimayaan diri o maan di nintorusan do ponipu' do tulun di kitanda' di nintorusan diri , om ponipu' di tulun di tumuku' dot id tininganak di nintorusan . ) Om miaho' nopoddi i nintorusan diri om i nabi do goudut do pinataam do hiri'd rahat do tapui di molob-ngolob do mirolot do tana' do kitapui .
66019021	Om pinatai ngai' i soudor diyolo' dot i gayang di sumoliwan do mantad id kabang di poinsakai di kuda' dot opurak diri o pinamatai . Om rikot noddi i piro-piro o tombolog om ngoyo' nopo diyolo' pingyahanai do minangakan i tonsi di tulun di nangapatai .
66020001	Om kokito ku noddi ot iso' o moloikat do luminintuhun do mantad hilo'd surga . Om poingigit dau o kunsi' di luang do kapatayon om poingigit dau ot iso' o pongogos dot agayo .
66020002	Om tangkapo' noddi dau i naga' diri , i tulanut di gulu po — iri no i Rogon ko' Rusod dot Araat — om kagasai no dau iri do solinaid do soribu o toun .
66020003	Om pataamo' noddi di moloikat i naga' do hiri'd luang do kapatayon , om kunsiai no dau i luang diri om saapai no dau , om a' i' i naga'ddi koponipu' di tulun dot a' po aayi' i soribu o toun . Om katalib pondo iri om polobuson nogindo iyau dot ongoruhai .
66020004	Om kokito oku noddi do piro-piro o tirikohonon do don raja' , om iri nopo tulun di songirikau dot id tirikohonon do don raja'ddi om nonuan do kuasa' do paparatu' do hukuman . Om nokito ku nogi' i rusod do tulun di pinulos o tulu do minamatai tu' pinapasasi' i' iyolo' do pasal di Yesus , om pinopinsusui iyolo' do boros do Kinorohingan . Iri nopo tulun diri om a' i' tuminuku' dot id nintorusan diri , om a' tuminuku' dot id tininganak di nintorusan . Om a' iyolo' insan katandaai do tanda' di nintorusan diri dot id turos tuu ko' id longon po diyolo' . Om kapasi noddi iyolo' kawagu om momorinta' diri iyolo' do miagal do raja' do poinsugku' di Kristus do solinaid do soribu o toun .
66020005	Iti no ot id gulu kopio do kopomosian kawagu di tulun di nangapatai . ( Nga' iri nopo tulun do suwai di nangapatai om a' po posion kawagu do solinai'd po di soribu o toun diri . )
66020006	Olumaag no i tulun di kotonggoi'd posion kawagu do tontok di kopomosian dit id gulu kopio . Ongosorupai no iyolo' do sumiliu'd songonuon do Kinorohingan . Om a' no kikuasa' dot id sawat diyolo' i kapatayon do koinduwo . Osiliu nondo iyolo' dot imam di songonuon do Kinorohingan om Kristus ; om momorinta' nondo iyolo' do poinsugku' dau do solinaid do soribu o toun .
66020007	Om opupusan pondo i soribu o toun diri , om poiduwon nondo i Rogon do mantad id pinogiilan dau ,
66020008	om mongoi nondo iyau ponipu' do tulun do pointongkop do hiti'd pomogunan , dot iyolo' nopoddi om i Gog om i Magog . Om timungon nondo iyolo' di Rogon do mongoi sangod . Om kogumuon nopo diyolo' om iyo po di togis do hilo'd rahat , tu' ogumu' no kopio .
66020009	Om tumias nondo iyolo' do tumongkop diti pomogunan om tutukan nondo diyolo' i kokiiman di tulun do songonuon do Kinorohingan om i bandar do kosianan do Kinorohingan . Nga' lumintuhun nondo o tapui do mantad hilo'd tawan do mamatai diyolo' .
66020010	Om iri nopondo i Rogon diri , i minonipu' diyolo' , om pataamon nondo dot id suang di rahat do tapui om tana' do kitapui . Om hiri no o pinataaman di nintorusan om i nabi di goudut diri di gulu po . Om inggoriton nondo iyolo' do tadau om totuong do gisom do poingompus .
66020011	Om kokito ku noddi ot iso' o tirikohonon do don raja' dit opurak om it agayo om nokito ku i poirikau do hiri . Om katanus nopo o tawan om pomogunan do mantad hiri'd dotoguangan dau , gisom dot aiso' noddi ot okito .
66020012	Om kokito ku no i tulun do napatai , dot it angagayo om it ongokoro' , do songingkakat dot id dotimbabaan di tirikohonon do don raja'ddi . Om iri piro-piro o buuk nga' nukaban ngai' . Om haro'ddi ot iso' o buuk do suwai do nukaban , iri no i Buuk do Tulun do Napasi . Om porotuo' noddi o hukuman dot id tulun di nangapatai do miontok di winonsoi diyolo' , do tumanud di nongkotulis do hiri'd suang di piro-piro o buuk diri .
66020013	Om patahako' no do rahat i tulun di napatai do hiri'd rahat . Om kapatayon om Pomogunan do Tulun do Nangapatai nga' pinapatahak nogi' do tulun di nangapatai do hiri . Om i tulun di nangapatai'ddi nga' oinsanan nopo do rinotuan do hukuman do miontok di winonsoi diyolo' .
66020014	Om pataamo' noddi do hiri'd rahat do tapui o Kapatayon om Pomogunan di Tulun di Nangapatai . ( Iti nopo rahat do tapui diti om kapatayon di koinduwo . )
66020015	Om iri nopo tulun dit a' nokotulis o ngaran dot id suang di Buuk do Tulun di Napasi , om pataamon no do hiri'd rahat do tapui .
66021001	Om kokito ku noddi o tawan do wagu om pomogunan do wagu . Om katanus noddi i tawan om i pomogunan dit id gulu , om i rahat nga' tuminanus nogi' .
66021002	Om kokito ku noddi i bandar dot olidang , iri no i Yorusalim do wagu , do luminintuhun do mantad hilo'd surga do mantad id Kinorohingan . Om iri nopo bandar diri nga' nokosodia' no do miagal dot iso' o tondu' di kumawin do lumison tomod do ngoyon posolowoto' di kusai do mangawin dau .
66021003	Om korongou ku noddi o boros do mantad id tirikohonon di don raja' do minoro-boros dot opuhod do poingkaa , “ Baino' nopoddi om poinsugku' nod tulun o tiyonon do Kinorohingan ! Om sumugku' nondo iyau diyolo' , om osiliu iyolo' do tulun di songonuon dau . Om Kinorohingan nga' poinsugku' i' diyolo' om osiliu iyau do Kinorohingan diyolo' .
66021004	Om pihidan nondo dau o koinsanai'd romou do mato diyolo' . Om aiso' nondo o kapatayon ; om aiso' o katangaban , om koihadan , om toruol . Nangatanus ngai' no it id gulu , ” ka dau .
66021005	Om boros kaddi dau i poirikau dot id tirikohonon di don raja'ddi , “ Baino' nopondo om poinwoguon ngai' ku nori ! ” ka . Om boros ka dau dot id doho' , “ Tulison noti , tu' otopot i' iti boros om milo do ponongkuyaanan , ” ka .
66021006	Om boros kaddi dau , “ Nopongo no ! Iyoho' no it id gulu om it id tohuri ; iyoho' no o Tuhan do mantad di Timpuun i' om gisom do Kopupuson . Pointikid-tikid do tulun di tuuhan om poinumon ku indo do mantad id tudan do waig di manahak do koposion , om a' i' iri minog do bolion .
66021007	Iri nopondo tulun di kamanang om kaanu no ngai'ddi do mantad id doho' . Osiliu oku nondod Kinorohingan dau , om osiliu iyau do tanak ku .
66021008	Nga' tulun nopo di guntalou , om i popohudsu , om it araat , om gampamatai , om tulun di magampahu' , om i momirusapan , om i tumuku' dot id tingolig , om koinsanai di goudut , om pataamon no dot id rahat do tapui om tana' do kitapui di molob-ngolob , iri no i kapatayon do koinduwo , ” ka dau .
66021009	Om rikot no dot id doho' o tiso' di turu' o moloikat di minigit di piro-piro o mangkuk do noponu' di turu' o ponginggorit dit id tohuri noddi , om boro-boros nod , “ Kaino ! Om pokitonon ku indo iya' di Tondu' do Kowinon , i sawo di Tanak do Dumba' , ” ka dau .
66021010	Om porintao' oku noddi di Rusod do Kinorohingan , om igitai oku no di moloikat do hiri'd timpak do nuluhon dit asawat kopio . Om pokitono' oku no dau do Yorusalim , i bandar dot olidang diri , i Bandar do luminintuhun do mantad hilo'd surga , do mantad id Kinorohingan ,
66021011	do mikuwo'd kolumiso' om kagayaan do Kinorohingan . Iri nopo bandar diri nga' mogulinau poo do miagal do watu dit agayo o gatang , om miagal do watu di roitan do Yaspor , om anawau do miagal do kristal .
66021012	Iri nopo tolig do posorili' diri nga' asawat om agayo . Wawayaan nopo di bandar diri om hopod om duwo , om tamangan do hopod om duwo o moloikat . Om pointikid-tikid di wawayaan om tinulisan ngai' nopo do ngaran di hopod om duwo o payat do bansa'd Israil .
66021013	Om tolu o wawayaan do potimbaba' dot id pointikid-tikid do kohunungon : tolu o ponong id koulayon , om tolu o ponong id salatan , om tolu o ponong id utara , om tolu o ponong id kotonobon .
66021014	Iri nopo tolig di bandar diri om pinoimpou do hopod om duwo o watu do poimpahan do tontok di minomonsoi . Om iri ngai' nopo watu do pinoimpahan diri om tinulisan do ngaran di hopod om duwo o rasul di Tanak do Dumba' .
66021015	Iri nopo moloikat di monokiboro-boros doho'ddi nga' kisukud do tamas di poninipong , do ponipong do bandar diri , om ponipong di piro-piro o wawayaan om tolig di bandar diri .
66021016	Iri nopo bandar diri nga' apasagi' — miirad nopo i konoruo' om kalaabo' . Om tipongo' noddi di moloikat i bandar diri dot i sukud di poninipong o pinonipong dau ; om konoruo' nopo nga' 2,400 o kilomito ; om irad i' di konoruo' o kalaabo' om kasawato' di bandar diri .
66021017	Tontok di tinipong di moloikat i tolig di bandar diri , om koilaai noddi do kasawato' nopo di tolig om onom nohopod o mito . Iri nopo poninipong di pinonipong di moloikat om iyo i' di poninipong do pakayon do tulun .
66021018	Iri nopo tolig do bandar diri om watu di roitan do yaspor do winonsoi , om iri no bandar om tamas dit aiso' o rolot do winonsoi , om anawau do miagal do kasa' .
66021019	Om iri no piro-piro watu do pinoimpahan di bandar diri om linumis do mogisuayan nopo o watu dit angagayo o gatang . Iri nopo watu do poimpahan di koiso' om watu di roitan do yaspor do winonsoi , om iri no koduwo om watu di roitan do nilam , om iri no kotolu om watu di roitan dot akik , om iri no kaapat om watu di roitan do samrud ,
66021020	om iri no kolimo om watu di roitan dot oniks , om iri no koonom om watu di roitan do sardis , om iri no koturu' om watu di roitan do ratna cempaka , om iri no kawalu' om watu di roitan do beril , om iri no kosiam om watu di roitan do topas , om iri no kohopod om watu di roitan do kalsidoni , om iri no kohopod om iso' om watu di roitan do lasuardi , om iri no kohopod om duwo om watu di roitan do kecubung .
66021021	Iri nopo hopod om duwo o wawayaan di bandar om winonsoi do mantad id hopod om duwo o mutiara' , dot iso' nopo o wawayaan om iso' no o mutiara' do pinowonsoi . Iri nopo talun-alun do hiri'd bandar diri om tamas dit aiso' o rolot do winonsoi , om anawau do miagal po di kasa' di kosorong .
66021022	Om a' oku no nokokito do Walai'd Sasambayangan dot Agayo dot id suang do bandar diri , tu' iri nopo Walai'd Sasambayangan diri om iri no i Tuhan , i Kinorohingan dit Agayo Kopio o Kuasa' , om i Tanak do Dumba' .
66021023	Om a' no minog do haro o tadau ko' tulan do tumitiu dot id bandar diri , tu' iri no i kagayaan do Kinorohingan o monitiu , om iri Tanak do Dumba' o panakalampung .
66021024	Om mamanau ngai' nopondo o bansa'd tulun do hiti'd pomogunan dot id suang di tanawau dau , om iri ngai' piya'ndo i raja' nga' mongigit i' do kakayaan diyolo' dot id suang do bandar diri .
66021025	Om poingiwang kasai' nopondo dot osongodou i wawayaan di bandar diri ; om a' indo tabanan tu' aiso' i' o totuong do hilo' .
66021026	Om igitan nondo dot id bandar diri o kagayaan om kakayaan do koinsanai'd bansa' .
66021027	Nga' iri nopo tulun di momonsoi di sosomu' , om i tulun di mongudut — do nunu nopo i sosomu' , om a' no kosuang dot id bandar diri . Iri nopo kosuang om iri no tulun di nokotulis o ngaran dot id suang di Buuk do Tulun di Napasi , i buuk di Tanak do Dumba'ddi .
66022001	Om pinotuduk nogi' di moloikat dot id doho' i bawang di manahak do koposion . Om kosorong tomod i bawang diri dot iyo pod hablur , om lumuyung do mantad hiri'd tirikohonon do Kinorohingan om i Tanak do Dumba' do momorinta' ,
66022002	do hiri'd tanga-tanga' di talun-alun do hiri'd bandar diri . Hiri nopod tisan do miampaping di bawang diri om haro o guas do kayu di tadon do koposion , it inghopod om duwo pongua' do sontoun tu' monikid tulan nopo do mongua' . Om iri no i roun di kayu'ddi o pomolingos do toruol do koinsanai'd bansa'd tulun .
66022003	Id suang nopod bandar diri om aiso' i' ot ongoiso' piya di noontok do popol do Kinorohingan . Om hiri nondod suang do bandar diri i tirikohonon do Kinorohingan om i Tanak do Dumba' do momorinta' . Om sumambayang ngai' nondo dot id dau i susuhuon dau ;
66022004	om kokito iyolo' do rabas dau . Om tulison nondo dot id turos diyolo' i ngaran dau .
66022005	Om a' no iyolo' minog do haro o lampung ko' tinitiu pod tadau , tu' aiso' nondo o totuong , om Tuhan no i Kinorohingan diyolo' o kanawau diyolo' . Om momorinta' nondo iyolo' do miagal do raja' do gisom do poingompus .
66022006	Om boros kaddi di moloikat diri dot id doho' , “ Otopot i' kopio iti boros diti om milo do ponongkuyaanan . Iri nopo Tuhan i Kinorohingan , i pinapatahak do Rusod dau dot id nabi , om nokoponuhu' no di piro-piro o moloikat dau do mongoi popoilo di piro-piro o susuhuon dau do pasal dit oruhai nod osiliu , ” ka .
66022007	Boros ka di Yesus , “ Ilaai no dokoyu iti ! Oruhai oku nod rumikot . Olumaag no i tulun di mumboyo' di boros dot id suang do buuk diti do pasal dit osiliu dot id dosunsudan ! ” ka .
66022008	Iyoho' no , i Yohanis , o nokorongou om nokokito ngai'dti . Om kongorongou ngai' ku poddi iri om di nokito ngai' ku , om otud oku no dot id toguang di moloikat di pinopotuduk ngai'ddi dot id doho' . Om tumuku' oku daa'ddi dot id dau ,
66022009	nga' boros ka dau dot id doho' , “ Kada' ! Kada' tuku' dot id doho' ! Tuku' nogi' dot id Kinorohingan ! Tu' iyoho' nga' susuhuon i' do miagal diya' , om iyo di piro-piro o tobpinai nu , i nabi om koinsanai di tulun di mumboyo' do koinsanai di boros dot id suang do buuk diti , ” ka .
66022010	Om boros ka kawagu dau , “ Kada' polisok-lisoko' i boros do pasal dit osiliu dot id dosunsudan diri dot id suang do buuk diti , tu' oruhai no dot osiliu ngai' iri .
66022011	Iri nopo tulun dit araat , om pologoson nopo do tumilombus do momonsoi dot araat ; om iri tulun di sosomu' , nga' pologoson nopo do monosomu' do tinan dau ; om iri no tulun di tumanud do korohian do Kinorohingan , om pologoson nopo do tumilombus do tumanud do korohian do Kinorohingan , om iri tulun di nakatahak kopio dot id Kinorohingan o koposion nga' pologoson nopo do tumilombus do pointahak kopio dot id Kinorohingan o koposion dau , ” ka dau .
66022012	Om boros ka di Yesus , “ Ilaai noti ! A' no alaid om rumikot oku no do mikuwo'd mongigit oku dot isomuli' do ponomuli' do pointikid-tikid do tulun do miontok di winonsoi diyolo' .
66022013	Iyoho' no it id gulu om it id tohuri ; iyoho' no i Tuhan do mantad di Timpuun i' om gisom do Kopupuson , ” ka dau .
66022014	Olumaag no i tulun di momupu' do pakayan dau do gisom dot opulang om osorupai indo iyolo' do mangakan do tua' di guas do kayu do koposion om kosuang do hiri'd bandar diri do maya' di wawayaan di bandar .
66022015	Nga' iri nopo tulun di mingwonsoi di sosomu' , i momirusapan , om i tulun di mingwonsoi di kagait do tampahu' , om i mamatai , om i tumuku' dot id tingolig , om i tulun di mongudut , dot id koboro-boroso' tuu ko' wowonsoyon po dau , om hiri ngai' nod soliwan di bandar o koiyonon di tulun diri .
66022016	“ Iyoho' no , i Yesus , o minonuhu' di moloikat ku dot id dokoyu do mongoi poposunud ngai'dti do maan do koinsanangan ngai' di sidang . Iyoho' nopo om sinakagon di Daud ; om iyoho' no i rombituon , it atarang kopio'ddi , i roitan do soguanggo' , ” ka dau .
66022017	Om boros ka di Rusod do Kinorohingan om i Tondu' di Kumawin , “ Kaino ! ” ka . Om pointikid-tikid do tulun di korongou'ddi nga' mositi' no do momoros ngai' dot , “ Kaino ! ” ka . Isai nopo i tuuhan , om rumikot no kopio ! Om isai nopo it orohian om mongoi no kopio anu di waig di manahak do koposion , om a' i' iri minog do bolion .
66022018	Pointikid-tikid do tulun di korongou do boros do pasal dit osiliu dot id dosunsudan dot id suang do buuk diti , om iyoho' no , i Yohanis , o popoinsan dot : ondung haro o tulun do momoruhang do nunu nopo dot id boros do pasal dit osiliu dot id dosunsudan diti , om ruhangan nondod Kinorohingan o hukuman dot id tulun diri dot i piro-piro o koinggoritan di nokosunud dot id buuk diti o poruhangon .
66022019	Om ondung haro o tulun do mongidu' do nunu nopo o boros do pasal dit osiliu dot id dosunsudan diti , om Kinorohingan nga' mongidu' nod wookon dit apatut daa dot aanu di tulun diri , di nakatarang no dot id suang do buuk diti — iri no i bohogian do mantad id guas do kayu do koposion om mantad id bandar dit olidang diri .
66022020	Iyau no i pinopolombus do habar diti , o minomoros do poingkaa , “ Otopot no kopio dot a' no alaid om rumikot oku no , ” ka dau . Amin . Rikot no , oi Tuhan Yesus !
66022021	Pokionuon ku no o Tuhan Yesus do manahak do barakat dau dot id koinsanai'd tulun di songonuon do Kinorohingan !

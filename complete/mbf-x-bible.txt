# language_name:        Malay, Baba
# closest ISO 639-3:    mbf
# ISO_15924:            Latn
# year_short:           2010
# year_long:            2010-2014
# vernacular_title:     
# english_title:        The New Testament in Malay, Baba
# URL:                  http://alkitab.mobi/tb/Mrk/1/4/
# copyright_short:      © Alkitab.SABDA.org 2010-2014
# copyright_long:       
# notes:                
#44002000	Dan smoa orang yang perchaya ada bersama-sama , dan apa-apa yang dia-orang ada jadi perskutuan punya ;
40001001	Ini-lah kitab kturunan Isa Almaseh , anak Da’ud , anak Ibrahim .
40001002	Ibrahim beranakkan Isahak , dan Isahak beranakkan Yakob dan Yakob beranakkan Yahuda sama sudara-sudara-nya ,
40001003	dan Yahuda beranakkan Paris sama Zarah deri-pada Tamar , dan Paris beranakkan Hasrun , dan Hasrun beranakkan Aram ,
40001004	dan Aram beranakkan Amminadab , dan Amminadab beranakkan Nahshun , dan Nahshun beranakkan Salmun ;
40001005	dan Salmun beranakkan Bu’az deri-pada Rahab ; dan Bu’az beranakkan Ubid deri-pada Rut ; dan Ubid beranakkan Yishai ;
40001006	dan Yishai beranakkan Raja Da’ud . Dan Da’ud beranakkan Sulaiman deri-pada Uria punya prempuan bujang ;
40001007	dan Sulaiman beranakkan Rahab’am ; dan Rahab’am beranakkan Abiya ; dan Abiya beranakkan Asa ;
40001008	dan Asa beranakkan Yahushafat ; dan Yahushafat beranakkan Yuram ; dan Yuram beranakkan Uzziya ;
40001009	dan Uzziya beranakkan Yutam ; dan Yutam beranakkan Ahaz ; dan Ahaz beranakkan Hizkiya ;
40001010	dan Hizkiya beranakkan Manasseh dan Manasseh beranakkan Amun ; dan Amun beranakkan Yushiya ;
40001011	dan Yushiya beranakkan Yakunya sama sudara-sudara-nya , dkat waktu pindah pergi Babil .
40001012	Dan kmdian deri-pada pindah pergi Babil , Yakunya beranakkan Sha’alti’el ; dan Sha’alti’el beranakkan Zarubbabil ;
40001013	dan Zarubbabil beranakkan Abihud ; dan Abihud beranakkan Ilyakim ; dan Ilyakim beranakkan Azur ;
40001014	dan Azur beranakkan Sadok ; dan Sadok beranakkan Akhim ; dan Akhim beranakkan Ilihud ;
40001015	dan Ilihud beranakkan Il’azar ; dan Il’azar beranakkan Mattan ; dan Mattan beranakkan Yakob ;
40001016	dan Yakob beranakkan Yusof , ia’itu Mariam punya laki ; dan deri-pada Mariam-lah jadi Isa , yang di-sbot Almaseh .
40001017	Jadi smoa kturunan deri-pada Ibrahim sampai Da’ud ada ampat-blas kturunan ; dan deri-pada Da’ud sampai pindah pergi Babil punya waktu ada ampat-blas kturunan juga ; dan deri-pada waktu pindah pergi Babil sampai Almaseh ada ampat-blas kturunan lagi .
40001018	Isa Almaseh sudah jadi punya hal ada bgini : Bila dia punya mak Mariam sudah bertunang sama Yusof , dan s-blum dia-orang bersatu , nyata-lah dia sudah mngandong deri-pada Roh Alkudus .
40001019	Dan dia punya laki Yusof , sdang dia satu orang bnar , dan ta’suka kasi malu sama dia , jadi dia ingat mau chraikan dia diam-diam .
40001020	Ttapi ktika dia berfikir-fikir fasal ini smoa , ada satu mla’ikat Tuhan ternampak k-pada dia dalam satu mnimpi , dan kata , " Hei Yusof , anak Da’ud , jangan takot trima angkau punya bini Mariam : kerna yang dia mngandong itu deri-pada Roh Alkudus .
40001021	Dan dia nanti beranak satu anak dlaki ; dan angkau msti kasi dia nama ISA , kerna dia-lah nanti slamatkan bangsa-nya deri-pada dia-orang punya dosa . "
40001022	Ini smoa sudah jadi , spaya bnarkan itu perkata’an Tuhan oleh nabi bgini :
40001023	" Tengok-lah , anak-dara itu nanti mngandong dan nanti beranak satu anak dlaki , Dan orang nanti panggil dia punya nama Immanu’el , " yang kalau tersalin arti-nya , " Allah sama-sama kita . "
40001024	Dan Yusof bangun deri-pada tidor-nya , dan buat sperti mla’ikat Tuhan sudah suroh sama dia , ia’itu dia trima bini-nya ;
40001025	dan dia t’ada knal sama dia s-blum dia beranakkan anak-nya , dan dia panggil dia punya nama ISA .
40002001	Bila Isa sudah di-beranakkan di negri Bait-Lahim di tanah Yahudiah , jman raja Herodis , ada brapa orang Majus deri sblah timor datang di negri Yerusalim ,
40002002	dan kata , " Mana dia itu yang bharu beranak jadi raja orang Yahudi ? kerna kita sudah tengok dia punya bintang di negri timor , dan kita datang mau smbah sama dia . "
40002003	Bila raja Herodis dngar itu , hati-nya terkachau , dan satu Yerusalim punya orang pun sama-sama .
40002004	Dan bila dia sudah kumpolkan smoa kpala-kpala imam dan orang pnulis bangsa itu , dia tanya dia-orang di mana-kah Almaseh itu nanti jadi .
40002005	Dan dia-orang kata sama dia , " Dalam negri Bait-Lahim di tanah Yahudiah : kerna bgini-lah sudah tersurat oleh nabi :
40002006	‘ Hei Bait-Lahim di tanah Yahuda , Skali-kali bukan angkau yang kchil skali di antara kpala Yahuda : Kerna deri-pada angkau nanti kluar satu pnghulu , Yang nanti gombalakan sahya punya bangsa Isra’el . ’ "
40002007	Habis itu Herodis diam-diam panggil itu orang Majus , dan preksa baik-baik deri-pada dia-orang bila-kah waktu yang itu bintang sudah ternampak .
40002008	Dan dia suroh dia-orang pergi Bait-Lahim , dan kata , " Pergi-lah preksa baik-baik deri-hal ini anak kchil ; dan bila sudah dapat , kasi khabar sama sahya , spaya sahya pun boleh pergi smbah sama dia . "
40002009	Bila dia-orang sudah dngar apa raja kata , dia-orang berjalan ; dan itu bintang pula yang dia-orang sudah tengok di negri timor berjalan lbeh dhulu dia-orang , sampai dia datang dan brenti di atas tmpat di mana anak kchil itu ada .
40002010	Bila dia-orang tengok itu bintang , dia-orang suka-hati dngan sangat ksuka’an .
40002011	Dan dia-orang masok itu rumah , dan tengok anak kchil itu sama-sama dia punya mak Mariam : dan dia-orang berlutut dan smbah sama dia ; dan bila dia-orang sudah buka mata-bnda-nya , dia-orang kasi anak kchil itu pmbrian , ia’itu mas dan kmnyian dan mur .
40002012	Dan sbab Allah sudah larangkan dia-orang dalam satu mnimpi jangan balek sama Herodis , dia-orang pulang negri-nya sndiri ikut lain jalan .
40002013	Bila dia-orang sudah pergi , satu mla’ikat Tuhan ternampak k-pada Yusof dalam satu mnimpi , dan kata , " Bangun-lah angkau , dan ambil itu anak kchil sama dia punya mak , dan lari pergi Masir , dan di sana angkau boleh tinggal sampai sahya kata sama angkau : kerna Herodis nanti chari itu anak kchil mau binasakan dia . "
40002014	Dan dia bangun , dan ambil itu anak kchil sama dia punya mak tempo malam , dan berjalan pergi Masir ;
40002015	dan dia ada di sana sampai Herodis sudah mati : spaya bnarkan itu perkata’an Tuhan oleh nabi bgini : " Deri Masir sahya sudah panggil sahya punya anak . "
40002016	Habis itu , bila Herodis sudah dapat tahu yang orang Majus itu sudah tipu sama dia , dia jadi sangat marah , dan suroh orang pergi bunoh smoa budak-budak dlaki yang ada di Bait-Lahim dan smoa tmpat kliling situ , yang ada umor dua tahun dan kurang deri-pada itu , ikut itu waktu yang dia sudah preksa baik-baik deri-pada orang Majus .
40002017	Dan itu waktu sudah di-bnarkan perkata’an nabi Armia bgini ,
40002018	" Terdngar-lah satu suara di negri Ramah , Orang mratap dan mnangis terlalu banyak , Ia’itu Rahil mnangiskan anak-anak-nya ; Dan ta’mau di-hiburkan , sbab anak-nya sudah t’ada . "
40002019	Ttapi bila Herodis sudah mati , satu mla’ikat Tuhan ternampak k-pada Yusof di Masir dalam satu mnimpi ,
40002020	dan kata , " Bangun-lah angkau , dan ambil itu anak kchil sama dia punya nyawa , dan pergi tanah Isra’el ; kerna orang yang mau ambil itu anak punya nyawa smoa-nya sudah mati . "
40002021	Dan dia bangun dan ambil itu anak kchil sama dia punya mak , dan pergi tanah Isra’el .
40002022	Ttapi bila dia dngar yang Arkhila’us jadi raja di tanah Yahudiah ganti dia punya bapa Herodis , dia takot mau pergi sana : dan sbab Allah sudah larangkan dia dalam satu mnimpi , dia undor masok jajahan Galil ,
40002023	dan datang tinggal dalam satu negri yang bernama Nasarat , spaya bnarkan perkata’an nabi-nabi , " Dia nanti di-glarkan orang Nasarat . "
40003001	Itu ktika Yahya Pmbaptis pun datang , mngajar orang di tanah sunyi Yahudiah ,
40003002	dan kata , " Bertobat-lah kamu ; kerna kraja’an shorga sudah dkat . "
40003003	Kerna deri-hal dia ini-lah nabi Yash’aya sudah katakan , " Suara satu orang yang bertriak di tanah sunyi , ‘ Sdiakan jalan Tuhan , Btulkan lorong-lorong-nya . ’ "
40003004	Yahya punya pakaian deri-pada bulu onta , dan ikat pinggang-nya kulit , dan makanan-nya bilalang sama gula-lbah hutan .
40003005	Itu waktu orang deri Yerusalim , dan satu tanah Yahudiah , dan deri smoa tmpat kliling sungai Yordan pergi sama dia :
40003006	dan Yahya baptiskan dia-orang dalam sungai Yordan , dan masing-masing mngaku dosa-nya .
40003007	Ttapi bila dia tengok banyak orang Farisi sama orang Saduki datang minta baptis , dia kata sama dia-orang , " Hei kturunan ular , siapa sudah ajarkan kamu lari deri-pada marah yang nanti datang ?
40003008	Sbab itu kluarkan-lah buah yang padan dngan tobat :
40003009	dan jangan ingat mau kata dalam hati sndiri , ‘ Kita ada Ibrahim jadi kita punya bapa : ’ kerna sahya kata sama kamu , yang deri-pada ini batu-batu pun Allah ada kuasa adakan anak-chuchu kerna Ibrahim .
40003010	Dan skarang pun sudah ada kapak terltak dkat pokok-pokok punya akar : sbab itu tiap-tiap pokok yang t’ada kluarkan buah yang baik itu pokok kna tbang dan kna buang dalam api .
40003011	Sahya ini baptiskan kamu dngan ayer kerna tobat : ttapi dia yang datang kmdian deri-pada sahya ada lbeh kuasa deri-pada sahya , dan dia punya kasut pun sahya t’ada layak angkat , dia-lah nanti baptiskan kamu dngan Roh Alkudus dan api .
40003012	Dia punya nyiru ada di tangan-nya , dan dia nanti tampikan dia punya trigu baik-baik : dan trigu-nya dia nanti kumpolkan masok dalam gudang , ttapi skam-nya dia nanti bakarkan dngan api yang ta’boleh padam . "
40003013	Dan itu waktu Isa pun datang deri Galil pergi sungai Yordan k-pada Yahya , mau trima baptis deri-pada dia . Ttapi Yahya mau larangkan dia , dan kata , " Patut-nya sahya ini trima baptis deri-pada Tuhan , bagimana pula Tuhan datang sama sahya ? "
40003014	
40003015	Ttapi Isa jawab dan kata sama dia , " Biarkan skarang , kerna bgini-lah patut kita gnapkan smoa kbnaran . " Kmdian bharu Yahya biarkan dia .
40003016	Dan Isa , bila sudah baptis , itu juga naik deri ayer ; dan langit terbuka k-pada dia , dan dia tengok Roh Allah turun s-rupa burong komba , dan datang atas dia ;
40003017	dan ada satu suara deri langit yang kata , " Ini-lah Anak sahya yang sahya kaseh , dia-lah yang berknan sama sahya . "
40004001	Kmdian Roh bawa Isa pergi tanah sunyi , spaya kna choba oleh iblis .
40004002	Dan bila dia sudah puasa ampat-puloh hari dan ampat-puloh malam , dia naik lapar .
40004003	Dan pnchoba itu datang , dan kata sama dia , " Jikalau angkau Anak Allah , suroh-lah ini batu-batu jadi roti . "
40004004	Ttapi Isa jawab dan kata , " Ada tersurat , ‘ Bukan-nya dngan makan roti saja manusia nanti hidop , ttapi dngan tiap-tiap perkata’an yang kluar deri-pada mulut Allah . ’ "
40004005	Habis itu , iblis bawa dia pergi negri suchi ; dan kasi dia berdiri di atas ka’abah punya kmunchak ,
40004006	dan kata sama dia , " Jikalau angkau Anak Allah , terjun bawah : kerna ada tersurat , ‘ Dia nanti kasi dia punya mla’ikat psanan deri-hal angkau : Dan di atas tangan-nya dia-orang nanti tatang sama angkau , Spaya kaki angkau jangan terantok batu . ’ "
40004007	Isa kata sama dia , " Ada tersurat pula , ‘ Jangan-lah angkau choba sama Allah , angkau punya Tuhan . ’ "
40004008	Dan lagi pula , iblis bawa dia pergi atas satu gunong yang tinggi skali , dan tunjokkan sama dia sgala kraja’an dunia , dngan kmulia’an-nya ,
40004009	dan kata sama dia , " Jikalau angkau berlutut dan smbah sama sahya , smoa ini perkara sahya nanti kasi sama angkau . "
40004010	Habis itu , Isa kata sama dia , " Pergi-lah deri sini , hei Setan : kerna ada tersurat , ‘ Smbah-lah sama Allah , angkau punya Tuhan , dan chuma sama dia saja buat smbahyang . ’ "
40004011	Habis itu , iblis undor deri-pada dia ; dan ada brapa mla’ikat datang mlayan sama dia .
40004012	Bila Isa dngar Yahya sudah di-srahkan , dia undor masok Galil :
40004013	dan dia tinggalkan negri Nasarat , dan pergi tinggal di Kafarnahum , di tpi tasek dalam smpadan Zabulun dan Naftali :
40004014	spaya bnarkan perkata’an yang nabi Yash’aya sudah kata ,
40004015	" Tanah Zabulun dan tanah Naftali , Yang di sblah tasek di sbrang Yordan , Bangsa-asing punya Galil ,
40004016	Itu bangsa yang dudok dalam glap Sudah nampak trang yang bsar , Dan k-pada orang yang dudok dalam tanah dan bayang-bayang kmatian , K-pada dia-orang-lah trang sudah terkluar . "
40004017	Deri itu waktu Isa mula’i ajar orang , dan kata , " Bertobat-lah kamu ; kerna kraja’an shorga sudah dkat . "
40004018	Ktika Isa berjalan di tpi tasek Galil , dia tengok dua adek-beradek , Simon yang berglar Petrus sama adek-nya Andrias , buang jala dalam tasek itu ; kerna dua-dua itu , orang tangkap ikan .
40004019	Dan Isa kata sama dia-orang , " Mari-lah ikut sama sahya , dan sahya nanti jadikan kamu orang tangkap manusia . "
40004020	Dan itu juga dia-orang tinggalkan jala-jaring-nya dan ikut sama dia .
40004021	Dan Isa berjalan lagi deri sana , dan tengok lain dua adek-beradek , Yakob anak Zabdi sama sudara-nya Yahya , dalam prahu sama-sama bapa-nya Zabdi , s-tngah dia-orang ada btulkan jala-jaring-nya ; dan Isa panggil dia-orang .
40004022	Dan itu juga dia-orang tinggalkan prahu dan bapa-nya , dan ikut sama dia .
40004023	Dan Isa berjalan sini-sana dalam sluroh tanah Galil , dan ajar dalam dia-orang punya tmpat smbahyang , dan khabarkan Injil kraja’an , dan smbohkan macham-macham pnyakit dan macham-macham ksakitan antara itu bangsa .
40004024	Dan dia punya khabar sudah pchah sluroh tanah Suriah : dan orang bawa sama dia sgala orang sakit , yang kna macham-macham punya pnyakit dan sngsara , dan orang yang kna jin , dan orang gila , dan orang tepok ; dan dia smbohkan dia-orang .
40004025	Dan banyak skali orang ikut-ikut dia , deri Galil , dan Dkapolis , dan Yerusalim , dan Yahudiah , dan deri sbrang sungai Yordan .
40005001	Bila Isa tengok orang-banyak itu , dia naik gunong ; dan bila dia sudah dudok , dia punya murid-murid datang sama dia :
40005002	dan dia buka mulut dan ajar dia-orang bgini :
40005003	" Berkat-lah orang yang rndah-hati : kerna kraja’an shorga itu dia-orang punya .
40005004	" Berkat-lah orang yang susah-hati : kerna dia-orang nanti di-hiburkan .
40005005	" Berkat-lah orang yang lmah-lmbot hati : kerna dia-orang nanti dapat bumi jadi dia punya psaka .
40005006	" Berkat-lah orang yang lapar dan haus sbab mau dapat kbnaran : kerna dia-orang nanti di-knnyangkan .
40005007	" Berkat-lah orang berksian : kerna dia-orang nanti trima ksian .
40005008	" Berkat-lah orang yang suchi-hati : kerna dia-orang nanti tengok Allah .
40005009	" Berkat-lah orang yang damaikan orang : kerna dia-orang nanti di-panggil anak-anak Allah .
40005010	" Berkat-lah orang yang kna aniaya sbab kbnaran : kerna kraja’an Allah dia-orang punya .
40005011	Berkat-lah kamu bila orang maki dan aniayakan kamu , dan kata macham-macham punya jahat deri-hal kamu dngan bohong kerna sahya punya sbab .
40005012	Jadi-lah suka-hati dan banyak bersuka : kerna bsar-lah kamu punya pahala dalam shorga : kerna bgitu juga orang sudah aniayakan nabi-nabi yang dhulu deri-pada kamu .
40005013	" Kamu-lah ini bumi punya garam : ttapi jikalau itu garam sudah jadi tawar , dngan apa-kah boleh kasi dia asin ? satu pun t’ada dia punya guna lagi , ttapi chuma kna buang dan kna orang pinjak .
40005014	Kamu-lah dunia punya trang . Negri yang di atas gunong t’ada boleh smbunyi .
40005015	Orang bukan pasang plita , dan ltak di bawah satu gantang , ttapi di atas kaki-plita , bharu dia kasi trang sama satu rumah punya orang .
40005016	Bgitu juga biar kamu punya trang berchahya-chahya di dpan orang , spaya dia-orang boleh nampak kamu punya perbuatan baik , dan muliakan kamu punya Bapa yang di shorga .
40005017	" Jangan kamu fikir yang sahya sudah datang mau tolakkan hukum-taurit atau kitab nabi-nabi : bukan-nya sahya datang mau tolakkan , ttapi mau gnapkan .
40005018	Kerna dngan sunggoh sahya kata sama kamu , kalau s-blum langit sama bumi lnnyap , t’ada skali-kali nanti hilang satu titek atau satu tiam punya surat deri-pada hukum-taurit , sampai smoa perkara sudah di-gnapkan .
40005019	" Sbab itu barang-siapa tolakkan satu hukum yang kchil skali deri-pada ini hukum-hukum , dan ajar orang buat bgitu , dia nanti di-panggil yang kchil skali dalam kraja’an shorga : ttapi barang-siapa turut dan ajar ini hukum-hukum , dia nanti di-panggil bsar dalam kraja’an shorga .
40005020	Kerna sahya kata sama kamu , kalau kamu punya kbnaran t’ada jadi lbeh deri-pada katib-katib sama orang Farisi punya , skali-kali kamu ta’boleh dapat masok dalam kraja’an shorga .
40005021	" Kamu sudah dngar sudah di-katakan sama orang dhulu-dhulu , ‘ Jangan-lah angkau bunoh orang ; dan barang-siapa bunoh orang , dia patut kna hukum : ’
40005022	ttapi sahya pula kata sama kamu , tiap-tiap orang yang marah sama sudara-nya , dia pun patut kna hukum ; dan barang-siapa kata sama sudara-nya , ‘ Hei bangsat , ’ dia patut kna hukum majlis bichara ; dan barang-siapa kata , ‘ Hei chlaka , ’ dia patut kna jhannam api .
40005023	Sbab itu , jikalau angkau bawa pmbrian di tmpat korban dan di sana teringat yang angkau ada salah sama angkau punya sudara ,
40005024	tinggalkan angkau punya pmbrian di sana dpan tmpat korban , dan pergi berdamai dhulu sama angkau punya sudara , kmdian bharu bawa datang angkau punya pmbrian .
40005025	Lkas jadi baik sama orang yang d’awa angkau , s-lagi angkau jalan bersama-sama ; spaya jangan pula dia srahkan angkau sama hakim , dan hakim pula srahkan sama mata-mata , dan angkau kna masok jel .
40005026	Dngan sunggoh sahya kata sama angkau , skali-kali angkau t’ada nanti kluar deri situ , jikalau ada tertinggal satu duit pun yang angkau blum bayer .
40005027	" Kamu sudah dngar sudah di-katakan , ‘ Jangan-lah angkau buat zina : ’
40005028	ttapi sahya pula kata sama kamu , tiap-tiap orang yang pandang sama satu prempuan dngan maksud mau ingin sama dia , itu orang sudah pun buat zina dngan dia dalam dia punya hati .
40005029	Dan jikalau angkau punya mata kanan kasi angkau terantok , korek kluar , buangkan deri-pada angkau : kerna angkau lbeh untong kalau hilang satu deri-pada angkau punya anggota , jangan satu badan skali kna buang dalam jhannam .
40005030	Dan jikalau angkau punya tangan kasi angkau terantok , kratkan , buangkan deri-pada angkau : kerna angkau lbeh untong kalau hilang satu deri-pada angkau punya anggota , jangan satu badan skali masok jhannam .
40005031	Dan dhulu sudah di-katakan , ‘ Barang-siapa yang mau chraikan dia punya bini , biar dia kasi dia satu surat-chrai-an :
40005032	ttapi sahya pula kata sama kamu , tiap-tiap orang yang chraikan dia punya bini , jikalau bukan sbab zina , dia kasi bini-nya buat zina , dan barang-siapa yang kahwin sama dia bila dia sudah kna chrai , dia itu pun buat zina .
40005033	" Lagi pula kamu sudah dngar sudah di-katakan sama orang dhulu-dhulu , ‘ Jangan-lah angkau mungkiran sumpah , ttapi bayer-lah niat yang angkau sudah sumpah k-pada Tuhan : ’
40005034	ttapi sahya pula kata sama kamu , jangan skali-kali bersumpah ; baik dmi langit , kerna langit itu takhta Allah ;
40005035	baik dmi bumi , kerna bumi itu alas kaki-nya ; baik dmi Yerusalim , kerna Yerusalim negri Raja yang maha bsar itu .
40005036	Dan dmi angkau punya kpala pun jangan angkau bersumpah , kerna angkau t’ada kuasa jadikan puteh atau hitam s-lai rambot pun .
40005037	Ttapi biar-lah angkau punya chakap jadi , ‘ Ya , ya ; ’ ‘ Bukan , bukan : ’ dan apa-apa yang lbeh deri-pada ini itu-lah deri-pada si-jahat asal-nya .
40005038	" Kamu sudah dngar sudah di-katakan , ‘ Mata ganti mata , dan gigi ganti gigi : ’
40005039	ttapi sahya pula kata sama kamu , jangan mlawan orang jahat : ttapi barang-siapa lpakkan angkau punya pipi kanan , balekkan sama dia lain sblah pipi pun .
40005040	Dan jikalau orang mau d’awa angkau dan ambil angkau punya baju dalam , biar dia ambil baju luar pun .
40005041	Dan jikalau orang paksa angkau jalan satu batu punya jauh , ikut dia jalan sampai dua batu pun .
40005042	Kasi-lah sama orang yang minta sama angkau , dan jangan-lah balekkan muka sama orang yang mau minta pinjam sama angkau .
40005043	" Kamu sudah dngar sudah di-katakan , ‘ Kaseh-lah orang sblah mnyblah , dan bnchi angkau punya musoh : ’
40005044	ttapi sahya pula kata sama kamu , kaseh-lah angkau punya musoh , dan minta-lah do’a kerna orang yang aniayakan angkau ;
40005045	spaya kamu boleh jadi anak-anak Bapa kamu yang di shorga : kerna dia kasi kluar matahari-nya kerna orang jahat dan orang baik pun , dan turunkan hujan atas orang bnar dan yang t’ada bnar pun .
40005046	Kerna kalau kamu kaseh orang yang kaseh sama kamu , apa-kah kamu punya pahala ? bukan-kah orang pungut chukai pun buat bgitu juga ?
40005047	Dan jikalau kamu kasi tabek sama kamu punya sudara saja , apa-kah lbeh baik yang kamu buat ? bukan-kah orang bangsa-asing pun buat bgitu juga ?
40005048	Sbab itu biar-lah kamu jadi smpurna , sperti kamu punya Bapa yang di shorga ada smpurna .
40006001	" Ingat baik-baik spaya jangan kamu buat kamu punya kbaikan dpan orang , mau kasi orang tengok : kalau bgitu kamu t’ada ada pahala sama Bapa kamu yang di shorga .
40006002	" Sbab itu bila angkau kasi sdkah , jangan-lah tiop trompet di dpan angkau , sperti orang pura-pura buat dalam rumah smbahyang dan di jalan-jalan , spaya orang boleh puji . Dngan sunggoh sahya kata sama kamu , itu orang smoa sudah trima dia-orang punya pahala .
40006003	Ttapi bila angkau ini kasi sdkah , jangan-lah kasi angkau punya tangan kiri tahu apa yang tangan kanan buat :
40006004	spaya angkau punya sdkah dalam smbunyi : dan angkau punya Bapa yang lihat dalam smbunyi nanti balas sama angkau .
40006005	" Dan bila kamu minta do’a , jangan-lah kamu sperti orang pura-pura : kerna dia-orang suka berdiri minta do’a dalam rumah smbahyang dan di sempang-sempang jalan , spaya orang boleh tengok . Dngan sunggoh sahya kata sama kamu , itu orang smoa sudah trima dia-orang punya pahala .
40006006	Ttapi angkau ini bila angkau minta do’a , masok-lah dalam angkau punya bilek , dan bila sudah tutop pintu , minta-lah do’a sama Bapa angkau yang dalam smbunyi , dan Bapa angkau yang lihat dalam smbunyi nanti balas sama angkau .
40006007	Dan bila minta do’a , jangan balek-balek kata itu juga , sperti adat orang bangsa-asing : kerna dia-orang sangka yang dia nanti di-dngarkan sbab banyak chakap-nya .
40006008	Sbab itu jangan-lah jadi sperti dia-orang : kerna Bapa kamu tahu apa-apa yang berguna sama kamu s-blum kamu minta sama dia .
40006009	Sbab itu biar-lah kamu minta do’a bgini : ‘ Ya Bapa kami yang di shorga , biar-lah nama-mu di-kuduskan .
40006010	Datang-lah kraja’an-mu . Jadi-lah kahandak-mu , sperti di shorga bgitu juga di atas bumi .
40006011	Bri-lah sama kami ini hari makanan kami yang s-hari-s-hari .
40006012	Dan ampunkan-lah hutang-hutang kami , sperti kami sudah ampunkan orang yang berhutang sama kami .
40006013	Jangan-lah bawa kami masok dalam pnchoba’an , ttapi lpaskan-lah kami deri-pada yang jahat . ’
40006014	Kerna jikalau kamu ampunkan orang punya ksalahan , tntu-lah Bapa kamu yang di shorga nanti ampunkan kamu pun .
40006015	Ttapi jikalau kamu t’ada ampunkan orang punya ksalahan , Bapa kamu pun t’ada nanti ampunkan kamu punya ksalahan .
40006016	" Dan bila kamu puasa , jangan bsukan muka , sperti orang pura-pura : kerna dia-orang ubahkan dia-orang punya rupa muka , spaya orang boleh tengok yang dia-orang ada puasa . Dngan sunggoh sahya kata sama kamu , itu orang smoa sudah trima dia-orang punya pahala .
40006017	Ttapi angkau , bila angkau puasa , pakai minyak atas kpala angkau , dan bersehkan angkau punya muka ;
40006018	spaya jangan orang tengok angkau puasa , chuma Bapa angkau yang dalam smbunyi : dan Bapa angkau yang lihat dalam smbunyi nanti balas sama angkau .
40006019	" Jangan-lah kamu simpan kerna diri kamu herta-bnda di atas bumi , di mana ggat dan karat rosakkan , dan di mana pnchuri boleh tmbus masok dan churi :
40006020	ttapi biar-lah kamu simpan herta-bnda dalam shorga , di mana baik ggat atau karat pun t’ada rosakkan , dan di mana pnchuri t’ada tmbus atau churi :
40006021	kerna di mana ada angkau punya herta , di situ-lah ada angkau punya hati .
40006022	Mata itu badan punya plita : jadi jikalau angkau punya mata ada btul , satu badan angkau pun ada trang .
40006023	Ttapi jikalau angkau punya mata ada jahat , satu badan angkau pun ada glap . Sbab itu jikalau itu trang yang dalam angkau punya diri jadi glap , brapa bsar punya kglapan itu !
40006024	Satu orang pun ta’boleh jadi dua tuan punya hamba : kerna dia nanti bnchi satu dan kaseh yang lain ; atau dia nanti pegang sama satu dan kurang hormatkan yang lain . Kamu t’ada boleh jadi hamba Allah dan hamba kkaya’an dunia pun .
40006025	Sbab itu sahya kata sama kamu , jangan-lah jadi khuatir deri-hal kamu punya nyawa , apa-kah yang kamu nanti makan , atau apa-kah yang kamu nanti minum : atau deri-hal kamu badan pun , apa-kah yang kamu nanti pakai . Bukan-kah nyawa lbeh deri-pada makanan , dan badan lbeh deri-pada pakaian ?
40006026	Tengok-lah itu burong-burong di langit , itu smoa t’ada mnabur , t’ada mnuai , dan t’ada kumpolkan apa-apa dalam gudang ; ttapi Bapa kamu yang di shorga kasi dia makan . Bukan-kah kamu lbeh indah deri-pada burong-burong ?
40006027	Dan siapa-kah antara kamu dngan khuatir-nya boleh lanjutkan umor-nya sikit pun ?
40006028	Dan knapa-kah kamu khuatir deri-hal pakaian ? Blajar-lah deri-pada bunga bakong di padang , bagimana dia bertumboh ; t’ada dia kerja , t’ada dia pintal bnang ;
40006029	ttapi sahya kata sama kamu , mski pun Sulaiman dalam smoa dia punya kmulia’an t’ada berrias sperti satu kuntom bunga itu .
40006030	Ttapi jikalau bgini Allah riaskan rumput di padang , yang ini hari ada , dan besok kna buang dalam dapur , t’ada-kah lbeh lagi Allah nanti kasi pakaian sama kamu pun , hei kamu yang kurang perchaya ?
40006031	Sbab itu jangan-lah jadi khuatir , dan kata , ‘ Apa-kah kita nanti makan ? ’ atau , ‘ Apa-kah kita nanti minum ? ’ atau , ‘ Apa-kah kita nanti pakai ? ’
40006032	Kerna smoa ini perkara sgala orang bangsa-asing ada chari : kerna Bapa kamu yang di shorga tahu yang ini smoa ada berguna sama kamu .
40006033	Ttapi chari-lah dhulu dia punya kraja’an dan kbnaran ; dan smoa ini perkara nanti di-tambahkan k-pada kamu .
40006034	Sbab itu jangan-lah jadi khuatir deri-hal besok : sbab besok nanti ada besok punya khuatir . Chukop k-pada tiap-tiap hari itu hari sndiri punya jahat .
40007001	" Jangan-lah salahkan orang , spaya jangan kamu pun orang salahkan .
40007002	Kerna sperti kamu salahkan orang , bgitu juga orang nanti salahkan kamu : dan sperti kamu sukat kasi orang , bgitu juga orang nanti sukat kasi kamu .
40007003	Dan knapa angkau tengok abok kayu yang ada dalam angkau punya sudara punya mata , ttapi s-batang kayu yang dalam mata sndiri angkau t’ada ingat ?
40007004	Atau bagimana-kah angkau boleh kata sama angkau punya sudara , ‘ Mari sahya kluarkan itu abok deri dalam mata angkau ; ’ dan ada s-batang kayu itu dalam angkau sndiri punya mata ?
40007005	Hei orang pura-pura , mula-mula kluarkan itu kayu deri dalam mata angkau ; kmdian bharu-lah angkau boleh tengok trang-trang mau kluarkan itu abok deri dalam angkau punya sudara punya mata .
40007006	" Jangan-lah kasi barang yang suchi sama anjing , dan jangan champakkan kamu punya mutiara di dpan babi ; spaya jangan babi pinjakkan dngan kaki-nya , dan balek koyakkan kamu pula .
40007007	" Minta-lah , dan nanti di-bri sama kamu ; chari-lah dan kamu nanti dapat ; ktok-lah , dan pintu nanti di-buka pada kamu :
40007008	kerna tiap-tiap orang yang minta dia itu trima ; dan orang yang chari dia itu dapat ; dan sama orang yang ktok , pintu nanti di-buka .
40007009	Orang yang mana-kah antara kamu , kalau anak-nya minta roti nanti kasi batu ;
40007010	atau kalau minta ikan , nanti kasi ular ?
40007011	Jikalau kamu yang ada jahat tahu kasi pmbrian yang baik sama kamu punya anak , brapa lbeh lagi Bapa kamu yang di shorga nanti kasi barang yang baik sama orang yang minta sama dia ?
40007012	Sbab itu smoa apa-apa yang kamu suka orang buat sama kamu , bgitu juga biar kamu buat sama orang : kerna ini-lah hukum-taurit dan kitab nabi-nabi .
40007013	" Masok-lah deri pintu yang smpit : kerna lebar-lah pintu dan bsar-lah jalan yang bawa k-pada binasa , dan banyak-lah orang yang masok deri situ .
40007014	Kerna smpit-lah pintu dan ssak-lah jalan yang bawa k-pada hidop , dan sikit-lah orang yang dapat itu .
40007015	" Jaga-lah deri-pada nabi-nabi yang dusta , yang datang k-pada kamu dngan rupa kambing , ttapi di dalam hati-nya dia-orang jadi anjing hutan yang garang .
40007016	Deri dia-orang punya buah-buahan kamu nanti knal sama dia-orang . Ada-kah pernah orang ptek buah anggor deri pokok duri ? atau buah ara deri-pada pokok onak ?
40007017	Bgitu juga tiap-tiap pokok yang baik kluarkan buah yang baik , ttapi pokok yang ta’baik kluarkan buah yang jahat .
40007018	Pokok yang baik ta’boleh kluarkan buah jahat , dan pokok yang ta’baik ta’boleh kluarkan buah baik .
40007019	Tiap-tiap pokok yang t’ada kluarkan buah baik kna tbang dan buangkan dalam api .
40007020	Sbab itu deri-pada dia-orang punya buah-buahan kamu nanti knal sama dia-orang .
40007021	Bukan-nya s-lagi orang yang kata sama sahya , ‘ Ya Tuhan , ya Tuhan , ’ nanti masok kraja’an shorga : chuma dia itu yang buat kahandak Bapa sahya yang di shorga .
40007022	Itu hari banyak orang nanti kata sama sahya , ‘ Ya Tuhan , ya Tuhan , bukan-kah kita sudah ajar orang dngan nama Tuhan , dan lagi pun dngan nama Tuhan bukan-kah kita sudah buangkan jin , dan dngan nama Tuhan sudah buat brapa banyak punya m’ujizat ? ’
40007023	Dan itu ktika sahya nanti mngaku sama dia-orang , ‘ Sahya blum pernah knal sama kamu : pergi-lah jauh deri sahya , kamu yang buat kerja jahat . ’
40007024	Sbab itu tiap-tiap orang yang dngar smoa sahya punya perkata’an ini , dan turut dia , nanti di-samakan dngan orang yang bijaksana , yang sudah naikkan rumah-nya di atas batu-karang :
40007025	dan hujan turun , ayer bah pun datang , dan angin pun knchang tmpoh itu rumah ; ttapi t’ada ruboh , kerna alas-nya batu-karang .
40007026	Dan barang-siapa yang dngar smoa sahya punya perkata’an ini dan t’ada turut , nanti di-samakan dngan orang yang bodoh , yang sudah naikkan rumah-nya di atas pasir :
40007027	dan hujan turun , ayer bah pun datang , dan angin pun knchang tmpoh itu rumah ; dan ruboh-lah itu rumah ; dan bsar-lah krubohan-nya . "
40007028	Bila Isa sudah habis kata ini smoa , orang-orang banyak jadi hairan sama dia punya pngajaran :
40007029	kerna dia ajar dia-orang sperti orang yang ada kuasa , bukan sperti orang pnulis .
40008001	Bila Isa sudah turun deri atas gunong , banyak orang ikut dia .
40008002	Dan ada satu orang tai-ko datang dan berlutut sama dia , dan kata , " Ya Tuhan , jikalau Tuhan mau , Tuhan boleh kasi sahya berseh . "
40008003	Dan Isa hulorkan tangan jamah sama dia , dan kata , " Sahya mau ; jadi-lah angkau berseh . " Dan itu juga itu orang punya tai-ko sudah berseh .
40008004	Dan Isa kata sama dia , " Ingat baik-baik , jangan angkau kata sama satu orang pun , ttapi angkau pergi-lah tunjokkan angkau punya diri sama imam , dan bawa persmbahan yang Musa sudah psan , jadi satu ksaksian k-pada dia-orang . "
40008005	Bila dia masok negri Kafarnahum , satu hulubalang datang minta sama dia ,
40008006	dan kata , " Tuhan , di rumah ada sahya punya hamba yang terbaring sakit tepok , terlalu banyak sngsara-nya . "
40008007	Dan Isa kata sama dia , " Sahya nanti datang smbohkan dia . "
40008008	Itu hulubalang jawab dan kata , " Ya Tuhan , sahya t’ada layak yang Tuhan boleh masok di bawah pondok sahya : ttapi chuma katakan satu patah saja , dan sahya punya hamba nanti di-smbohkan .
40008009	Kerna sahya pun satu orang yang di bawah prentah orang , dan ada juga soldado di bawah sahya punya prentah : dan sahya kata sama ini satu , ‘ Pergi , ’ dan dia pergi ; dan sama lain satu , ‘ Mari sini , ’ dan dia mari ; dan sama sahya punya hamba , ‘ Buat ini , ’ dan dia buat . "
40008010	Bila Isa dngar , dia hairan , dan kata sama orang yang ikut dia , " Dngan sunggoh sahya kata sama kamu , di antara orang Isra’el pun sahya blum pernah jumpa bgini punya perchaya .
40008011	Dan lagi sahya kata sama kamu , yang banyak orang nanti datang deri sblah timor dan barat , dan nanti dudok sama-sama Ibrahim , dan Isahak , dan Yakob dalam kraja’an shorga :
40008012	ttapi anak-anak kraja’an nanti kna buang dalam glap yang di luar : di situ-lah nanti ada mratap sama gertak gigi . "
40008013	Dan sama itu hulubalang Isa kata , " Pergi-lah ; biar-lah jadi sama angkau sperti angkau sudah perchaya . " Dan itu jam juga itu hamba sudah baik .
40008014	Dan bila Isa sudah masok Petrus punya rumah , dia tengok Petrus punya mertua prempuan terbaring sakit dmam .
40008015	Dan Isa jamah itu prempuan punya tangan , dan dmam-nya hilang , dan dia bangun mlayan sama Isa .
40008016	Dan bila sudah ptang , orang bawa sama dia banyak orang yang terkna jin , dan dia buangkan itu jin dngan s-patah chakap , dan smoa orang yang sakit dia smbohkan :
40008017	spaya di-bnarkan apa yang nabi Yash’aya sudah kata , " Dia sndiri sudah ambil kita punya klmahan , dan mnanggong kita punya pnyakit . "
40008018	Bila Isa tengok terlalu banyak orang kliling , dia suroh berlayer sbrang .
40008019	Dan ada satu orang pnulis datang sama Isa , dan kata , " Hei guru , sahya nanti ikut di mana-mana pun guru pergi . "
40008020	Dan Isa kata sama dia , " Srigala ada lobang-nya , dan burong-burong ada sarang-nya ; ttapi Anak-manusia t’ada tmpat mau ltak kpala pun . "
40008021	Dan ada lagi satu dia punya anak-murid kata sama dia , " Ya Tuhan , biar-lah sahya pergi tanam sahya punya bapa dhulu . "
40008022	Ttapi Isa kata sama dia , " Ikut-lah sama sahya ; dan biarkan orang mati tanamkan dia-orang sndiri punya orang mati . "
40008023	Dan bila Isa naik prahu , dia punya murid-murid ikut sama dia .
40008024	Dan satu ribot yang bsar turun di tasek , sampaikan itu prahu kna timbus dngan ombak ; ttapi Isa ada tidor .
40008025	Dan murid-murid datang bangunkan dia , dan kata , " Ya Tuhan , slamatkan-lah kita ; kita binasa . "
40008026	Dan dia kata sama dia-orang , " Knapa kamu takot , hei kamu yang kurang perchaya . " Kmdian dia bangun , dan tngkingkan itu angin sama ayer tasek , dan jadi tdoh skali .
40008027	Dan smoa itu orang naik hairan , dan kata , " Apa macham punya orang dia ini , sampaikan angin sama tasek pun turut prentah-nya ? "
40008028	Dan bila Isa sudah sampai sbrang di tanah orang Gadara , dia terjumpa dua orang yang terkna jin kluar deri kubur-kubur , banyak garang skali , sampaikan t’ada orang brani lalu itu jalan .
40008029	Dan dia-orang bertriak-triak kata , " Hei Anak Allah , kita sama angkau apa ada terkna ? sudah-kah angkau datang sini mau seksakan kita dhulu deri-pada waktu-nya ? "
40008030	Ada s-kawan babi yang banyak chari makan sikit jauh deri itu orang punya tmpat .
40008031	Dan itu jin minta sama Isa , dan kata , " Kalau mau buangkan kita , suroh kita masok dalam itu kawan babi . "
40008032	Dan dia kata , " Pergi . " Dan itu jin smoa kluar dan masok dalam smoa babi itu ; dan itu kawan babi smoa lari turun itu gunong punya churam , terjun dalam tasek , dan mati dalam ayer .
40008033	Itu orang yang piara babi lari masok negri , dan khabarkan smoa perkara , dan apa yang sudah jadi sama orang-orang yang terkna jin itu .
40008034	Dan satu negri punya orang kluar mau jumpa sama Isa ; dan bila dia-orang sudah tengok dia , dia-orang minta dia kluar deri-pada dia-orang punya jajahan .
40009001	Dan dia naik prahu dan pergi sbrang , dan masok dia punya negri sndiri .
40009002	Dan ada orang bawa sama dia satu orang yang sakit tepok , terbaring di atas tmpat tidor : dan bila Isa lihat dia-orang punya perchaya , dia kata sama orang yang sakit tepok itu , " Ttapkan-lah hati angkau , hei anak ; dosa-dosa angkau sudah di-ampunkan . "
40009003	Dan di situ ada orang-orang pnulis yang kata dalam diri-nya , " Ini orang ada mnghujat . "
40009004	Isa tahu dia-orang punya fikiran , dan dia kata , " Knapa kamu fikir jahat dalam hati kamu ?
40009005	Kerna mana-kah yang lbeh snang , kata , ‘ Dosa-dosa kamu sudah di-ampunkan : ’ atau kata , ‘ Bangun-lah berjalan ’ ?
40009006	Ttapi spaya kamu boleh tahu yang Anak-manusia ada kuasa di atas bumi ampunkan dosa ( habis itu dia kata sama orang yang sakit tepok pula ) bangun-lah angkau , angkat angkau punya tmpat tidor , dan pulang rumah . "
40009007	Itu orang bangun , dan pulang rumah .
40009008	Bila orang-banyak tengok ini , dia-orang jadi takot , dan muliakan Allah yang sudah kasi itu macham punya kuasa sama manusia .
40009009	Dan waktu Isa berjalan deri situ , dia tengok satu orang bernama Matius , dudok di tmpat orang bayer chukai : dan Isa kata sama dia , " Ikut-lah sama sahya . " Dan dia bangun ikut sama Isa .
40009010	Bila Isa dudok makan dalam rumah , banyak orang yang pungut chukai dan orang berdosa pun datang dudok makan juga sama-sama Isa dan murid-murid-nya .
40009011	Dan bila orang Farisi tengok itu hal , dia-orang kata sama dia punya murid-murid , " Knapa kamu punya guru makan sama-sama orang pungut chukai dan orang berdosa pun ? "
40009012	Ttapi bila Isa dngar itu , dia kata " Doktor itu berguna bukan-nya sama orang yang sehat , ttapi sama orang yang sakit .
40009013	Ttapi pergi kamu blajar apa arti-nya ini perkata’an , ‘ Sahya mau ksian bukan-nya korban : ’ kerna sahya datang bukan-nya mau panggil orang yang bnar , ttapi orang yang berdosa . "
40009014	Dan itu waktu Yahya punya murid-murid pula datang kata sama Isa , " Knapa kita sama orang Farisi krap kali puasa , ttapi tuan punya murid-murid t’ada puasa ? "
40009015	Dan Isa kata sama dia orang " Boleh-kah satu kmantin jantan punya sohbat-sohbat susah hati s-lama-nya kmantin jantan ada sama-sama dia-orang ? ttapi ada hari-nya nanti datang bila kmantin jantan itu nanti kna ambil deri-pada dia-orang , bharu-lah dia-orang nanti puasa .
40009016	Dan t’ada orang tampalkan kain bharu atas kain-baju yang lama ; kerna kain-tampal itu tarek deri-pada kain baju itu , dan jadi lbeh bsar punya rabek .
40009017	Lagi pun orang bukan taroh ayer-anggor bharu dalam botol-kulit yang lama : kalau bgitu kulit pun pchah , ayer-anggor pun tumpah , dan kulit pun binasa : ttapi orang taroh ayer-anggor bharu dalam kulit bharu , bharu-lah dua-dua pun slamat . "
40009018	S-tngah Isa kata ini smoa sama dia-orang , ada satu orang pnghulu datang berlutut sama dia , dan kata , " Sahya punya anak prempuan bharu ini mati : ttapi mari-lah guru taroh tangan atas dia , dan dia nanti hidop . "
40009019	Isa bangun ikut sama dia , dngan dia punya murid-murid .
40009020	Dan ada satu prempuan yang sakit tumpah-tumpah darah sudah dua-blas tahun punya lama datang deri blakang jamah Isa punya kaki baju :
40009021	kerna itu prempuan kata sama diri-nya sndiri , " Jikalau sahya chuma dapat jamah baju-nya saja , sahya nanti baik . "
40009022	Ttapi bila Isa sudah balek blakang tengok itu prempuan , dia kata , " Hei anak prempuan , ttapkan-lah angkau punya hati ; angkau punya perchaya sudah slamatkan angkau . " Dan deri itu jam juga itu prempuan sudah baik .
40009023	Dan bila Isa sudah masok itu pnghulu punya rumah , dan tengok orang yang tiop srunai , dan orang-banyak buat gadoh ,
40009024	dia kata , " Lalu : kerna ini budak prempuan bukan mati , dia chuma tidor . " Dan dia-orang tertawakan dia .
40009025	Ttapi bila orang-banyak sudah kna halau kluar , Isa masok dalam , dan pegang itu budak punya tangan ; dana budak itu bangun .
40009026	Dan ini khabar pchah sluroh itu tanah .
40009027	Dan waktu Isa lalu deri sana , dua orang buta ikut sama dia , bertriak-triak kata , " Hei anak Da’ud , ksiankan-lah kita . "
40009028	Bila Isa sudah masok dalam rumah , itu orang buta datang sama dia , dan dia kata sama dia-orang , " Ada-kah kamu perchaya yang sahya ada kuasa boleh buat ini ? " Dia-orang kata sama dia , Perchaya , Tuhan . "
40009029	Habis itu , dia jamah itu dua orang punya mata , dan kata , " Jadi-lah sama kamu sperti kamu punya perchaya . "
40009030	Dan chlek-lah mata dia-orang . Dan Isa larangkan dia-orang baik-baik , dan kata , " Tengok , jangan kasi satu orang pun tahu . "
40009031	Ttapi dia-orang kluar , dan khabarkan dia dalam smoa itu tanah .
40009032	Dan s-tngah dia-orang kluar , ada orang bawa sama Isa satu orang bisu yang terkna jin .
40009033	Dan bila itu jin sudah kna buang , orang bisu itu berchakap ; dan orang-orang-banyak naik hairan , dan kata , " Dalam Isra’el blum pernah orang tengok bgini . "
40009034	Ttapi orang Farisi pula kata , " Dia buangkan jin oleh kuasa kpala jin . "
40009035	Dan Isa berjalan sini-sana dalam smoa negri dan kampong-kampong mngajar dalam rumah smbahyang-nya , khabarkan injil kraja’an , dan smbohkan macham-macham pnyakit dan klmahan .
40009036	Ttapi bila dia tengok orang-orang-banyak itu , dia rasa ksian kerna dia-orang , sbab dia-orang susah dan bertaburan , sperti kambing yang t’ada gombala-nya .
40009037	Itu waktu dia kata sama dia punya murid-murid , " Tuaian-nya btul banyak , ttapi orang yang mnuai chuma sdikit saja .
40009038	Sbab itu minta-lah do’a sama itu tuaian punya tuan , spaya dia boleh suroh orang pergi mnuai di tmpat tuaian-nya . "
40010001	Dan Isa panggil dia punya dua-blas murid-murid , dan kasi dia-orang kuasa atas sgala jin yang najis , spaya boleh buangkan dia , dan smbohkan macham-macham pnyakit dan klmahan .
40010002	Ini-lah itu dua-blas rasul punya nama : Nombor satu , Simon yang berglar Petrus , sama sudara-nya Andrias ; Yakob anak Zabdi , sama sudara-nya Yahya ;
40010003	Filipus sama Bar-Tolmai ; Tomas sama Matius , orang yang pungut chukai itu ; Yakob anak Alfius , sama Tadius ;
40010004	Simon orang Kanani , sama Yudas Iskariot , dia itu yang sudah srahkan Isa .
40010005	Ini dua-blas orang Isa suroh kluar , dan psan dia-orang bgini : " Jangan-lah kamu pergi ikut jalan orang bangsa-asing , dan negri orang Samariah pun jangan kamu masok :
40010006	ttapi lbeh baik pergi k-pada isi rumah Isra’el punya kambing-kambing yang sudah hilang .
40010007	Dan sambil kamu berjalan , khabarkan bgini , ‘ Kraja’an shorga sudah dkat . ’
40010008	Smbohkan orang yang sakit , bangkitkan orang yang mati , suchikan orang tai-ko , buangkan jin : kamu sudah trima dngan t’ada bayeran , kasi-lah pula dngan t’ada bayeran .
40010009	Jangan sdiakan mas , atau perak , atau tmbaga dalam kamu punya ikat-pinggang :
40010010	atau tmpat bkal kerna perjalanan itu , dan dua lai baju pun jangan , kasut pun jangan , tongkat pun jangan : sbab orang yang kerja ada layak dapat makanan-nya .
40010011	Baik di mana punya negri atau kampong kamu nanti masok , chari siapa dalam-nya yang layak ; dan tinggal di situ sampai kamu kluar .
40010012	Bila kamu masok orang punya rumah , minta berkat kerna itu rumah .
40010013	Dan jikalau itu rumah ada layak , biar kamu punya berkat turun atas-nya : ttapi jikalau t’ada layak biar kamu punya berkat pulang k-pada kamu .
40010014	Dan barang-siapa t’ada trima sama kamu , atau dngar kamu punya perkata’an , sambil kamu kluar deri itu rumah atau itu negri , kbaskan habok kaki kamu .
40010015	Dngan sunggoh sahya kata sama kamu , tempo hari kiamat negri Sadom dan Amurah nanti kna lbeh ringan deri-pada itu negri .
40010016	" Ingat , sahya ini-lah suroh kamu kluar sperti kambing di tngah-tngah anjing hutan : jadi-lah bijaksana s-bagai ular , dan tulus hati s-bagai burong komba .
40010017	Ttapi jaga-lah diri kamu deri-pada orang : kerna dia-orang nanti srahkan kamu dpan majlis bichara , dan dalam dia-orang punya rumah smbahyang pun dia-orang nanti ssahkan kamu ;
40010018	dan dpan tuan-tuan gobernor dan raja-raja pun kamu nanti di-bawa kerna sahya punya sbab , spaya mnjadi satu ksaksian k-pada dia-orang dan k-pada orang bangsa-asing pun .
40010019	Ttapi bila dia-orang srahkan kamu , jangan jadi khuatir fasal bagimana atau apa-kah kamu nanti chakap : kerna itu jam juga nanti di-bri sama kamu apa yang kamu patut chakap .
40010020	Kerna bukan-nya kamu yang berchakap , ttapi Roh Bapa kamu yang berchakap di dalam kamu .
40010021	Dan sudara nanti srahkan sudara spaya kna bunoh , dan bapa nanti srahkan anak-nya : dan anak-anak nanti bangun mlawan mak-bapa-nya , dan kasi dia-orang kna bunoh .
40010022	Dan kamu nanti kna bnchi oleh sgala orang kerna nama sahya punya sbab ; ttapi barang-siapa tahan sampai ksudahan , dia-lah nanti slamat .
40010023	Ttapi bila orang aniayakan kamu dalam ini negri , lari masok lain negri pula ; kerna dngan sunggoh sahya kata sama kamu , t’ada nanti kamu habiskan negri-negri Isra’el , sampai Anak-manusia datang .
40010024	" Anak-murid bukan-nya atas guru , dan hamba pun bukan atas tuan-nya .
40010025	Chukop-lah kalau anak-murid jadi sperti dia punya guru , dan hamba pun sperti dia punya tuan . Jikalau orang triak tuan-rumah itu Ba’al-zabul , apa lagi orang isi rumah-nya pula !
40010026	Sbab itu jangan-lah kamu takot sama dia-orang , kerna t’ada satu barang yang tertutop yang t’ada nanti di-nyatakan ; dan yang tersmbunyi yang t’ada nanti orang tahu .
40010027	Apa-apa sahya kata sama kamu dalam glap chakap-lah dalam trang : dan apa-apa yang kamu dngar di kuping , khabarkan di atas gnting yang rata .
40010028	Dan jangan-lah kamu takot sama orang yang kasi badan mati , ttapi t’ada kuasa kasi jiwa mati : ttapi lbeh baik takot sama dia itu yang ada kuasa binasakan jiwa dan badan pun dalam nraka .
40010029	Bukan-kah orang jual burong pipit dua ekor satu duit ? dan satu ekor pun t’ada nanti jatoh di tanah kalau bukan dngan kahandak Bapa kamu :
40010030	ttapi sampai rambot kpala kamu smoa-nya sudah terhitong .
40010031	Sbab itu jangan-lah kamu takot ; kamu ini lbeh indah deri-pada banyak burong pipit .
40010032	Sbab itu barang-siapa nanti mngaku sama sahya dpan manusia , sama dia sahya nanti mngaku dpan Bapa sahya yang ada di shorga .
40010033	Ttapi barang-siapa nanti sangkalkan sahya dpan manusia , sama dia sahya pun nanti sangkalkan dpan Bapa sahya yang di shorga .
40010034	" Jangan fikir yang sahya sudah datang mau bawa sjahtra di atas bumi : sahya bukan datang mau bawa sjahtra , ttapi satu pdang .
40010035	Kerna sahya datang chraikan orang deri-pada bapa-nya , dan anak prempuan deri-pada mak-nya , dan mnantu prempuan deri-pada mertua-nya :
40010036	dan orang punya isi rumah sndiri nanti jadi musoh-nya .
40010037	Dia yang sayang bapa atau mak lbeh deri-pada sahya t’ada layak sama sahya : dan dia yang sayang anak jantan atau anak prempuan-nya lbeh deri-pada sahya t’ada layak sama sahya .
40010038	Dan dia yang t’ada ambil dia punya salib dan ikut sama sahya , dia pun t’ada layak sama sahya .
40010039	Dia yang dapat nyawa-nya nanti hilang itu nyawa ; dan dia yang hilang nyawa-nya kerna sahya punya sbab nanti dapat itu nyawa .
40010040	" Dia yang sambot sama kamu sambot sahya , dan dia yang sambot sahya sambot sama dia itu yang hantarkan sahya .
40010041	Dia yang sambot satu nabi sbab dia jadi nabi , nanti trima nabi punya pahala ; dan dia yang sambot satu orang bnar sbab dia jadi orang bnar , nanti trima orang bnar punya pahala .
40010042	Dan barang-siapa yang nanti kasi minum s-changkir ayer sjok saja sama satu deri antara ini orang yang kchil , sbab dia jadi anak-murid , dngan sunggoh sahya kata sama kamu , t’ada-lah skali-kali dia nanti hilang dia punya pahala . "
40011001	Bila Isa sudah habis psan sama dia punya dua-blas anak-murid , dia undor deri situ mau mngajar dan khabarkan injil dalam negri-negri orang .
40011002	Bila Yahya dngar dalam jel deri-hal sgala perbuatan Almaseh itu , dia suroh murid-murid-nya pergi ,
40011003	dan kata sama dia , " Tuan-kah dia itu yang patut datang , atau msti-kah kita nantikan lain orang pula ? "
40011004	Isa jawab kata sama dia-orang , " Pergi-lah khabarkan sama Yahya smoa perkara yang kamu ada dngar dan tengok :
40011005	orang buta nampak s-mula , dan orang tempang berjalan , orang tai-ko di-suchikan , dan orang pkak dngar , orang mati di-bangkitkan , dan sama orang miskin orang khabarkan injil .
40011006	Dan berkat-lah barang-siapa yang t’ada terantok fasal sahya . "
40011007	Waktu dia-orang pergi , Isa mula’i kata sama orang-orang banyak deri-hal Yahya , " Kamu sudah pergi tanah sunyi , apa mau tengok ? s-batang mndrong yang di-goyang oleh angin-kah ?
40011008	Ttapi apa-kah kamu sudah pergi mau tengok ? orang yang pakai halus-halus-kah ? Orang yang pakai halus-halus itu ada dalam raja-raja punya istana .
40011009	Ttapi sbab apa-kah kamu sudah pergi kluar ? mau tengok satu nabi-kah ? Ya , sahya kata sama kamu , dan lbeh lagi deri-pada nabi .
40011010	Ini-lah dia itu yang deri-hal-nya ada tersurat , ‘ Tengok , sahya ada hantarkan sahya punya psuroh dpan angkau punya muka , Dia nanti sdiakan angkau punya jalan lbeh dhulu angkau . ’
40011011	Dngan sunggoh sahya kata sama kamu , antara sgala orang yang sudah di-beranakkan oleh prempuan , blum terkluar satu orang pun yang lbeh bsar deri-pada Yahya Pmbaptis : ttapi orang yang kchil skali dalam kraja’an shorga ada lbeh bsar deri-pada dia .
40011012	Ttapi deri jman Yahya Pmbaptis sampai skarang ini kraja’an shorga kna langgar , dan orang yang mlanggar ambil dngan kuat-nya .
40011013	Kerna smoa nabi-nabi dan hukum-taurit pun sudah mngajar sampai Yahya punya tempo .
40011014	Dan jikalau kamu suka trima , ini-lah Ilia yang patut datang itu .
40011015	Siapa ada kuping mau dngar , biar-lah dia dngar .
40011016	Ttapi sama apa-kah sahya boleh samakan ini jman punya orang ? Dia ada sama sperti budak-budak yang dudok di pasar , dan bertriak-triak sama kawan-nya ,
40011017	‘ Kita sudah tiop suling kerna kamu , dan kamu t’ada bertandak ; kita sudah mratap , dan kamu t’ada tampar dada . ’
40011018	Kerna Yahya sudah datang dngan t’ada makan t’ada minum , dan dia-orang kata , ‘ Dia ini terkna jin . ’
40011019	Anak-manusia pula datang dngan makan minum , dan dia-orang kata , ‘ Tengok , orang glojoh , dan orang yang minum ayer-anggor , sohbat orang pungut chukai , dan sohbat orang berdosa ! ’ Dan bijaksana di-trangkan jadi bnar oleh perbuatan-nya . "
40011020	Itu waktu Isa mula’i chlakan negri-negri di mana kbanyakan dia punya m’ujizat sudah di-jadikan , sbab negri itu t’ada bertobat .
40011021	" Susah-lah angkau , hei Kurazin , susah-lah angkau , hei Bait-Saida , kerna jikalau dalam Tur dan Sidon sudah jadi m’ujizat sperti yang sudah jadi dalam kamu , lama-lah itu dua negri sudah pun bertobat dngan pakaian karong dan habu .
40011022	Ttapi sahya kata sama kamu , bila hari kiamat negri Tur dan Sidon nanti kna lbeh ringan deri-pada kamu .
40011023	Dan angkau , hei Kafarnahum , angkau nanti di-tinggikan sampai langit-kah ? angkau nanti di-turunkan sampai alam maut : kerna jikalau dalam Sadom sudah jadi m’ujizat yang sudah jadi dalam angkau , tntu-lah itu negri kkal sampai ini hari .
40011024	Ttapi sahya kata sama kamu , tempo hari kiamat Sadom nanti kna lbeh ringan deri-pada angkau . "
40011025	Itu waktu Isa jawab kata , " Ya Bapa , langit dan bumi punya Tuhan , sahya mnguchap shukor k-pada Bapa , sbab Bapa sudah smbunyikan ini smoa deri-pada orang yang bijaksana dan berakal , dan sudah nyatakan ini smoa k-pada anak-anak kchil :
40011026	ya Bapa , kerna bgini-lah yang berknan k-pada-mu .
40011027	Bapa sahya sudah srahkan smoa perkara sama sahya : dan satu orang pun t’ada knal sama Anak itu , chuma Bapa saja ; dan satu orang pun t’ada knal sama Bapa itu , chuma Anak saja , dan orang yang k-pada-nya Anak itu suka nyatakan .
40011028	Mari-lah sama sahya , kamu smoa yang pnat dan yang mnanggong brat , dan sahya-lah nanti kasi kamu perhentian .
40011029	Pakai-lah sahya punya kok , dan blajar-lah deri-pada sahya ; kerna sahya lmbot dan rndah-hati , dan kamu nanti dapat perhentian pada kamu punya jiwa .
40011030	Kerna kok sahya snang , dan tanggongan sahya pun ringan . "
40012001	Itu waktu Isa berjalan di ladang trigu hari perhentian ; dan dia punya murid-murid naik lapar , dan mula’i ptek tangkai trigu buat makan .
40012002	Ttapi bila orang Farisi nampak , dia-orang kata sama Isa , " Tengok , tuan punya murid-murid ada buat perkara yang t’ada halal orang buat tempo hari perhentian . "
40012003	Ttapi dia kata sama dia-orang , " Blum-kah kamu bacha apa yang Da’ud sudah buat , bila dia sudah naik lapar , dan orang-orang yang ikut dia ?
40012004	Bagimana dia sudah masok rumah Allah , dan sudah makan roti persmbahan , yang t’ada halal dia makan , atau orang-orang yang ikut dia , chuma imam-imam saja boleh .
40012005	Atau blum-kah kamu bacha dalam hukum-taurit bagimana hari perhentian imam-imam dalam ka’abah langgar hukum hari perhentian dngan t’ada salah ?
40012006	Ttapi sahya kata sama kamu , di sini ada satu orang yang lbeh bsar deri-pada ka’abah .
40012007	Ttapi jikalau kamu sudah tahu apa arti-nya ini perkata’an , ‘ Sahya mau ksian bukan-nya korban , ’ t’ada kamu nanti salahkan orang-orang yang t’ada salah .
40012008	Kerna Anak-manusia jadi hari perhentian punya tuan . "
40012009	Isa undor deri situ , dan masok dia-orang punya rumah smbahyang :
40012010	dan ada satu orang di sana yang mati sblah tangan-nya . Dan sbab mau d’awa sama dia , dia-orang tanya sama Isa , " Ada-kah halal smbohkan orang hari perhentian ? "
40012011	Dan Isa kata sama dia-orang , " Orang yang mana deri-pada kamu yang kalau dia ada satu ekor kambing , dan ini kambing jatoh dalam lobang tempo hari perhentian , bukan-kah dia nanti pegang sama kambing itu dan angkat kluar ?
40012012	Brapa banyak lbeh indah manusia deri-pada kambing ! Sbab itu halal juga buat baik tempo hari perhentian .
40012013	Kmdian dia kata sama itu orang , " Hulorkan angkau punya tangan . " Dan dia hulorkan , dan tangan-nya pun pulang jadi baik sama sperti tangan sblah-nya .
40012014	Ttapi orang Farisi kluar pakat mlawan Isa bagimana boleh binasakan dia .
40012015	Isa tahu itu hal dan undor deri situ : dan banyak orang ikut sama dia ; dan smoa-nya dia smbohkan ,
40012016	serta psan sama dia-orang jangan mashhurkan dia :
40012017	spaya di-bnarkan apa yang nabi Yash’aya sudah kata ,
40012018	" Tengok , ini-lah sahya punya hamba yang sahya sudah pileh ; Kkaseh sahya yang berknan sama hati sahya ; Sahya nanti taroh sahya punya Roh atas dia , Dan dia nanti khabarkan hukum k-pada sgala bangsa-asing .
40012019	Dia t’ada nanti bertngkar atau bertriak ; Dan t’ada satu orang nanti dngar dia punya suara di jalan-jalan .
40012020	Mndrong yang sudah pchah pun t’ada nanti dia patahkan , Dan sumbu yang lagi berasap pun t’ada nanti dia padamkan , S-blum dia kluarkan hukum sampai mnang .
40012021	Dan sama dia punya nama nanti sgala bangsa-asing harapkan . "
40012022	Itu waktu orang bawa sama Isa satu orang yang terkna jin , buta dan bisu : dan Isa smbohkan dia , sampaikan orang bisu itu berchakap dan mlihat .
40012023	Smoa orang-banyak terchngang , dan kata , " Bukan-kah dia ini anak Da’ud ? "
40012024	Ttapi bila orang Farisi dngar , dia-orang kata , " Dia ini buangkan jin oleh kuasa Ba’al-zabul , kpala jin itu . "
40012025	Isa tahu dia-orang punya fikiran , dan dia kata sama dia-orang , " Tiap-tiap kraja’an yang berblah mlawan sndiri nanti jadi sunyi ; dan tiap-tiap negri atau rumah tangga yang berblah mlawan sndiri t’ada nanti kkal :
40012026	dan jikalau Setan buangkan Setan , dia pun sudah berblah mlawan sndiri ; kalau bgitu bagimana pula boleh kraja’an-nya ttap ?
40012027	Dan jikalau sahya ini buangkan jin dngan kuasa Ba’al-zabul , dngan kuasa siapa pula kamu punya murid-murid buangkan dia ? sbab itu dia-orang-lah nanti jadi kamu punya hakim .
40012028	Ttapi jikalau dngan Roh Allah sahya ini buangkan jin , tntu-lah kraja’an Allah sudah datang atas kamu .
40012029	Atau bagimana-kah boleh orang masok dalam rumah orang yang kuat dan rampas herta-nya , kalau s-blum dia ikatkan orang yang kuat itu dhulu ? bharu-lah dia boleh rampas itu rumah .
40012030	Orang yang t’ada sblah sahya , dia ada mlawan sahya ; dan orang yang t’ada kumpol sama-sama sahya dia itu chrai-braikan .
40012031	Sbab itu sahya kata sama kamu , smoa dosa dan hujat pun nanti di-ampunkan sama orang ; ttapi hujat atas Roh Alkudus t’ada nanti di-ampunkan .
40012032	Dan barang-siapa yang chakap perkata’an mlawan Anak-manusia , itu nanti di-ampunkan sama dia ; ttapi barang-siapa chakap apa-apa mlawan Roh Alkudus , t’ada nanti di-ampunkan sama dia , baik dalam ini jman atau dalam jman yang nanti datang .
40012033	Buatkan pokok itu baik , dan buah-nya pun baik ; atau buatkan pokok itu jahat , dan buah-nya pun jahat : kerna orang knal pokok deri dia punya buah-buahan .
40012034	Hei kturunan ular yang bisa , mana boleh kamu yang jahat chakap perkara yang baik ? kerna mulut chakapkan perkara yang pnoh dalam hati .
40012035	Orang yang baik kluarkan perkara yang baik deri-pada mata-bnda-nya yang baik , dan orang yang jahat pula kluarkan perkara yang jahat deri-pada mata-bnda-nya yang jahat .
40012036	Dan sahya kata sama kamu , tempo hari kiamat orang msti kasi jawab deri-hal tiap-tiap perkata’an sia-sia yang dia sudah chakapkan .
40012037	Kerna deri sbab angkau punya perkata’an angkau nanti di-bnarkan , dan deri sbab angkau punya perkata’an juga angkau nanti di-salahkan . "
40012038	Itu waktu ada orang pnulis sama orang Farisi jawab , kata sama Isa , " Guru , kita mau tengok satu tanda deri-pada guru . "
40012039	Ttapi dia jawab , kata sama dia-orang , " Orang jman yang jahat dan yang berzina chari tanda ; dan t’ada satu tanda nanti di-brikan sama dia , chuma tanda nabi Yunus saja :
40012040	kerna sama sperti Yunus sudah tiga hari tiga malam di dalam prot ikan bsar itu , bgitu-lah Anak-manusia nanti ada tiga hari tiga malam dalam hati bumi .
40012041	Orang negri Ninaweh nanti bangkit hari kiamat sama-sama ini jman punya orang , dan nanti salahkan dia-orang : kerna dia-orang sudah bertobat sbab Yunus punya pngajaran ; dan tengok , di sini ada satu yang lbeh deri-pada Yunus .
40012042	Raja prempuan tanah slatan nanti bangkit hari kiamat sama-sama ini jman punya orang , dan nanti salahkan dia-orang : kerna dia sudah datang deri hujong bumi mau dngarkan raja Sulaiman punya bijaksana ; dan tengok , di sini ada satu yang lbeh deri-pada Sulaiman .
40012043	Ttapi bila jin yang najis sudah kluar deri-pada orang , dia lalu di tmpat-tmpat yang t’ada ayer mnchari perhentian , t’ada juga dapat .
40012044	Habis itu dia kata , ‘ Sahya mau pulang rumah sahya , tmpat di mana sahya sudah kluar ; ’ dan bila sampai , dia tengok itu rumah ada kosong , sudah sapu dan sudah rias .
40012045	Kmdian dia pergi ambil sama-sama dia lagi tujoh jin yang lbeh jahat deri-pada dia sndiri , dan smoa itu jin masok tinggal di sana : jadi , itu orang punya hal pnghabisan lbeh ta’baik deri-pada yang mula-mula . Bgitu juga nanti jadi sama ini jman yang jahat . "
40012046	Ktika Isa lagi berchakap sama orang-orang banyak , ada dia punya mak dan sudara-sudara berdiri di luar mau chakap sama dia .
40012047	Dan ada satu orang kata sama dia , " Tengok , tuan punya mak dan sudara-sudara ada berdiri di luar mau chakap sama tuan . "
40012048	Ttapi Isa jawab kata sama dia itu yang bilangkan sama dia , " Siapa-kah mak sahya ? dan siapa-kah sudara-sudara sahya ? "
40012049	Dan dia unjokkan tangan-nya k-pada murid-murid-nya , dan kata , " Tengok , ini-lah mak sahya dan sudara-sudara sahya !
40012050	Kerna barang-siapa yang buat kahandak Bapa sahya yang di shorga , dia-lah sahya punya sudara jantan , dan sudara prempuan , dan sahya punya mak . "
40013001	Itu hari Isa kluar deri rumah , dan dudok di tpi tasek .
40013002	Dan banyak skali orang berhimpon datang sama dia , sampaikan dia naik prahu dan dudok : dan sgala orang-banyak berdiri di tpi pantai .
40013003	Dan Isa berchakap sama dia-orang banyak perkara dngan perumpama’an dan kata , " Ada orang pnabur itu kluar mau mnabur :
40013004	dan dalam dia mnabur sparoh bneh jatoh di tpi jalan , dan burong-burong datang makan sampai habis :
40013005	dan sparoh jatoh di tmpat-tmpat yang berbatu , di situ t’ada banyak tanah : dan itu juga itu bneh bertumboh , sbab tanah-nya t’ada dalam ;
40013006	dan bila kluar matahari , dia jadi kring , dan sbab t’ada akar dia layu .
40013007	Dan sparoh jatoh di tngah pokok duri ; dan pokok itu bertumboh , dan lmaskan itu bneh :
40013008	dan sparoh jatoh di tanah yang baik , dan kluarkan buah berganda-ganda , ada yang s-ratus , ada yang anam-puloh , ada yang tiga-puloh ganda .
40013009	Siapa ada kuping , biar-lah dia dngar . "
40013010	Dan murid-murid datang kata sama Dia " knapa guru chakap sama dia-orang dngan perumpama’an ? "
40013011	Isa jawab kata sama dia-orang , " K-pada kamu sudah di-brikan boleh tahu kraja’an shorga punya ruhsia , ttapi k-pada dia-orang t’ada di-brikan .
40013012	Kerna barang-siapa yang ada apa-apa , k-pada dia nanti di-brikan , dan dia nanti ada banyak skali : ttapi barang-siapa yang t’ada apa-apa , deri-pada dia sampaikan apa yang dia ada pun nanti kna ambil .
40013013	Itu sbab-lah sahya berchakap sama dia-orang dngan perumpama’an ; kerna sunggoh pun dia-orang tengok , ttapi t’ada juga tengok , dan sunggoh pun dia-orang dngar , ttapi t’ada juga dngar atau mngerti .
40013014	Jadi k-pada dia-orang sudah di-bnarkan nabi Yash’aya punya perkata’an , ‘ Kamu dngar punya dngar , ttapi skali-kali t’ada kamu nanti mngerti ; Dan tengok punya tengok , ttapi skali-kali t’ada kamu nanti nampak :
40013015	Kerna ini bangsa punya hati sudah jadi kras , Dan dia-orang punya kuping sudah brat mau dngar , Dan mata-nya pun sudah dia-orang tutopkan ; Spaya jangan skali-kali dia-orang nampak dngan mata-nya , Dan dngar dngan kuping-nya , Dan mngerti dngan hati-nya , Dan bertobat , Dan sahya smbohkan dia-orang . ’
40013016	Ttapi berkat-lah mata kamu , sbab boleh tengok ; dan kuping kamu pun , sbab boleh dngar .
40013017	Kerna dngan sunggoh sahya kata sama kamu , banyak juga nabi-nabi dan orang-orang bnar sudah ingin mau tengok apa yang kamu tengok , ttapi ta’dapat nampak ; dan mau dngar apa yang kamu dngar , ttapi ta’dapat dngar .
40013018	Sbab itu kamu ini baik dngar perumpama’an orang pnabur .
40013019	Bila barang-siapa dngar perkata’an kraja’an itu , dan t’ada mngerti , datang-lah si-jahat , dan mrbot apa yang sudah di-taburkan dalam hati-nya . Ini-lah dia yang tertabur di tpi jalan .
40013020	Dan yang tertabur di tmpat berbatu , ini-lah dia yang dngar itu perkata’an , dan itu juga dia trima dngan suka-hati :
40013021	ttapi dia t’ada akar dalam diri-nya sndiri , ttapi chuma tahan sikit tempo saja , dan bila ksusahan atau aniaya datang kerna itu perkata’an punya sbab , itu juga dia terantok .
40013022	Dan yang tertabur di tngah-tngah pokok duri , ini-lah dia yang dngar itu perkata’an : ttapi ini dunia punya khuatir sama kkaya’an punya tipu lmaskan itu perkata’an sampaikan dia mnjadi ta’berbuah .
40013023	Dan yang tertabur di tanah yang baik , ini-lah dia yang dngar itu perkata’an dan mngerti ; dia-lah berbuah berganda-ganda , ada yang s-ratus , ada yang anam-puloh dan ada yang tiga-puloh ganda . "
40013024	Lain satu perumpama’an Isa kluarkan sama dia-orang , dan kata , " Kraja’an shorga ada di-samakan dngan satu orang yang sudah tabur bneh yang baik di ladang-nya :
40013025	ttapi ktika orang tidor , dia punya musoh datang , dan tabur bneh lalang pula di tngah-tngah trigu , habis itu dia pergi .
40013026	Ttapi bila daun sudah bertumboh dan buah sudah kluar , bharu-lah itu lalang pun ternampak .
40013027	Dan itu tuan-ladang punya hamba smoa datang kata sama dia , ‘ Tuan , bukan-kah tuan sudah tabur bneh yang baik di ladang tuan ? bagimana pula ini ladang sudah ada lalang ? ’
40013028	Dia kata sama dia-orang , ‘ Satu musoh punya kerja ini . ’ Itu hamba smoa kata sama dia , ‘ Tuan mau-kah kita pergi kumpolkan itu lalang ? ’
40013029	Ttapi dia kata , ‘ Ta’usah ; kerna sambil kamu kumpolkan lalang , barangkali kamu nanti chabotkan trigu skali .
40013030	Biar dua-dua itu bertumboh sama-sama sampai musim mnuai , dan tempo musim mnuai sahya nanti kata sama orang yang mnuai , " Mula-mula kumpolkan itu lalang , dan buat bbrapa ikat , spaya boleh bakar ; ttapi trigu itu bawa masok dalam gudang sahya . " ’ "
40013031	Lain satu perumpama’an Isa kluarkan sama dia-orang , dan kata , " Kraja’an shorga ada sama sperti satu biji ssawi , yang satu orang ambil tanamkan dalam dia punya ladang :
40013032	ini yang kchil skali punya biji ; ttapi bila sudah bertumboh , mnjadi lagi bsar deri-pada sgala sayur-sayur , dan mnjadi satu pokok bsar , sampaikan burong-burong datang mnumpang di dahan-dahan-nya . "
40013033	Lain satu perumpama’an dia chakapkan sama dia-orang : " Kraja’an shorga ada sama sperti ragi , yang satu prempuan ambil smbunyikan dalam tiga sukatan punya tpong , sampaikan smoa-nya sudah berragi . "
40013034	Smoa ini perkara Isa chakapkan sama orang-banyak dngan perumpama’an ; dan kalau dngan t’ada satu perumpama’an dia t’ada chakap sama dia-orang :
40013035	spaya boleh di-bnarkan apa yang itu nabi sudah kata , " Sahya nanti bukakan mulut sahya chakap perumpama’an , Sahya nanti mnguchap perkara-perkara yang sudah tersmbunyi deri asal dunia . "
40013036	Habis itu , Isa tinggalkan orang-banyak dan masok rumah : dan dia punya murid-murid datang sama dia , kata , " Trangkan sama kita itu chrita deri-hal itu lalang yang di ladang . "
40013037	Dia jawab kata , " Yang mnabur bneh yang baik dia-lah Anak-manusia ;
40013038	dan ladang itu-lah dunia ; dan bneh yang baik itu-lah anak-anak kraja’an ; dan lalang itu-lah anak-anak si-jahat ;
40013039	dan musoh yang sudah tabur itu lalang dia-lah iblis ; dan musim mnuai itu-lah ksudahan jman ini ; dan orang yang mnuai itu-lah mla’ikat .
40013040	Sbab itu sperti lalang kna kumpol dan kna bakar dngan api ; bgitu-lah nanti jadi bila ksudahan jman ini .
40013041	Anak-manusia nanti hantarkan dia punya mla’ikat-mla’ikat , dan dia-orang nanti kumpolkan kluar deri-pada dia punya kraja’an s-lagi perkara yang kasi orang terantok , dan orang-orang yang buat jahat ,
40013042	dan nanti buangkan smoa masok dapur yang berapi ; di situ-lah nanti ada mratap sama gertak gigi .
40013043	Itu ktika orang yang bnar nanti berchahya-chahya sperti matahari di dalam Bapa-nya punya kraja’an . Siapa ada kuping , biar-lah dia dngar .
40013044	" Kraja’an shorga ada sama sperti mata-bnda yang tersmbunyi dalam tanah , yang orang dapat dan smbunyikan : dan sbab dia punya suka hati dia pergi jual smoa herta-nya , dan bli itu tanah .
40013045	" Lagi , kraja’an shorga ada sama sperti satu sudagar yang mnchari mutiara yang chantek :
40013046	Dan bila dia sudah dapat satu biji mutiara yang herga bsar , dia pergi jual smoa herta-nya , dan bli itu mutiara .
40013047	" Dan lagi , kraja’an shorga ada sama sperti satu pukat , yang orang buangkan di dalam laut , dan kumpolkan macham-macham punya ikan :
40013048	bila sudah pnoh , orang seret naik di tpi pantai ; dan dia-orang dudok pileh yang baik punya masok bakul , ttapi yang ta’baik punya dia-orang buangkan .
40013049	Bgitu-lah nanti jadi bila ksudahan jman ini : mla’ikat-mla’ikat nanti kluar asingkan orang yang jahat deri-pada yang baik ,
40013050	dan nanti buangkan dia dalam dapur yang berapi : di situ-lah nanti ada mratap sama gertak gigi .
40013051	" Sudah-kah kamu mngerti smoa ini perkara ? " Dia-orang kata sama dia , " Mngerti . "
40013052	Dan dia kata sama dia-orang , " Sbab itu tiap-tiap orang pnulis yang sudah blajar deri-hal kraja’an shorga ada sama sperti satu tuan-rumah , yang kluarkan deri-pada mata-bnda-nya barang yang bharu dan yang lama pun . "
40013053	Bila Isa sudah habis chakapkan smoa ini perumpama’an , dia undur deri sana .
40013054	Dan bila dia sudah masok dia punya negri sndiri , dia ajar orang dalam dia-orang punya rumah smbahyang , sampaikan itu orang smoa naik hairan dan kata , " Deri mana ini orang sudah dapat ini macham punya bijaksana , dan ini m’ujizat smoa ?
40013055	Bukan-kah dia ini anak tukang kayu itu ? dan bukan-kah mak-nya nama Mariam ? dan sudara-sudara-nya Yakob , dan Yusof , dan Simon , dan Yahuda ?
40013056	Dan sudara-sudara prempuan-nya , bukan-kah dia-orang smoa ada sama-sama kita ? Deri mana pula ini orang sudah dapat ini macham punya perkara smoa ? "
40013057	Dan dia-orang terantok fasal dia . Ttapi Isa kata sama dia-orang , " Satu nabi t’ada kurang hormat , chuma dalam dia punya negri , dan dia punya rumah sndiri saja . "
40013058	Dan dia t’ada buat banyak m’ujizat di sana sbab dia-orang punya kurang perchaya .
40014001	Itu ktika raja Herodis dngar khabar deri-hal Isa ,
40014002	dan dia kata sama hamba-nya , " Dia ini-lah Yahya Pmbaptis ; dia sudah bangkit deri antara orang mati ; dan sbab itu-lah smoa ini m’ujizat sudah bkerja dalam dia . "
40014003	Kerna Herodis sudah tangkap Yahya , dan ikatkan dia , dan sudah kasi dia masok jel deri sbab Herodiah , ia’itu bini Filipus sudara Herodis .
40014004	Kerna Yahya sudah kata sama Herodis , " T’ada halal angkau buat bini sama dia . "
40014005	Herodis punya maksud mau bunoh sama dia , ttapi dia takot orang-banyak , sbab dia-orang bilangkan dia satu nabi .
40014006	Ttapi bila Herodis punya hari jadi sudah sampai , Herodiah punya anak-prempuan bertandak di tngah-tngah , dan sukakan Herodis punya hati .
40014007	Sbab itu dia bersumpah janji mau kasi sama itu anak prempuan baik apa pun dia minta .
40014008	Dan anak-prempuan itu , bila mak-nya sudah usutkan dia , kata , " Kasi sahya di sini juga kpala Yahya Pmbaptis dalam satu dulang . "
40014009	Dan raja itu punya hati jadi susah , ttapi sbab dia punya sumpah , dan sbab orang-orang yang dudok makan sama-sama , dia suroh kasi .
40014010	Dan dia suroh orang pergi kratkan Yahya Pmbaptis punya kpala di dalam jel .
40014011	Dan orang bawa kpala-nya dalam satu dulang , dan orang kasi sama itu anak-prempuan : dan dia pula bawa sama dia punya mak .
40014012	Dan Yahya punya murid-murid datang ambil dia punya mayat , dan tanamkan ; habis itu dia-orang pergi bilangkan sama Isa .
40014013	Bila Isa dngar , dia undur deri situ dalam prahu , dan pergi k-pada satu tmpat yang sunyi s’orang-s’orang : dan bila orang-banyak dngar , dia-orang kluar deri sgala negri , dan berjalan kaki ikut sama dia .
40014014	Dan Isa kluar , dan tengok banyak orang skali , dan dia rasa ksian sama dia-orang , dan smbohkan mana yang sakit .
40014015	Dan bila sudah ptang , murid-murid datang sama dia , dan kata , " Ini tmpat sunyi , dan sudah hampir malam ; baik suroh orang-banyak ini pulang , spaya dia-orang boleh pergi masok di kampong-kampong bli makanan kerna diri-nya . "
40014016	Ttapi Isa kata sama dia-orang , " Ta’usah dia-orang pergi ; baik kamu ini kasi dia-orang makan . "
40014017	Dan dia-orang kata sama dia , " Kita di sini t’ada apa-apa chuma lima biji punya roti , sama dua ekor punya ikan saja . "
40014018	Dan Isa kata , " Bawa sini kasi sahya . "
40014019	Dan dia suroh orang-banyak itu dudok di rumput ; dan dia ambil itu lima biji roti sama dua ekor ikan , dan bila dia sudah tngadah k-langit , dia minta berkat , dan pchahkan , dan bhagikan itu roti sama murid-murid , dan murid-murid pula kasi sama itu orang-banyak .
40014020	Dan smoa-nya makan sampai knnyang : dan orang pungut sisa-sisa ada dua-blas bakul pnoh .
40014021	Itu orang yang makan ada lbeh kurang lima-ribu orang dlaki , lain deri-pada prempuan sama budak-budak .
40014022	Dan itu juga dia paksa murid-murid-nya naik prahu , dan pergi sbrang dhulu , sampai dia sudah lpaskan orang-banyak .
40014023	Dan bila dia sudah lpaskan orang-banyak , dia naik gunong sndiri saja mau minta do’a : dan bila sudah malam , dia ada di situ s’orang-s’orang .
40014024	Ttapi itu prahu skarang ada di tngah-tngah tasek , dngan banyak susah skali sbab ombak ; kerna angin ada pukol deri dpan .
40014025	Dan bila sudah pukol tiga pagi bgitu , Isa datang sama dia-orang berjalan di atas tasek .
40014026	Dan bila murid-murid tengok dia berjalan di atas tasek , dia-orang terpranjat , dan kata , " Hantu : " dan bertriak sbab ktakotan .
40014027	Ttapi itu juga Isa chakap sama dia-orang , dan kata , " Ttapkan kamu punya hati : ini sahya ; jangan takot . "
40014028	Dan Petrus jawab , kata sama dia , " Ya Tuhan , jikalau btul Tuhan , suroh-lah sahya datang sama Tuhan berjalan di atas ayer . "
40014029	Dan Isa kata , " Mari . " Dan Petrus turun deri prahu , dan berjalan di atas ayer mau pergi sama Isa .
40014030	Ttapi bila dia tengok itu angin dia naik takot ; dan sbab dia mula’i tngglam , dia bertriak kata , " Tuhan tolong sahya . "
40014031	Dan itu juga Isa hulorkan tangan , pegang sama dia , dan kata , " Hei angkau yang kurang perchaya , knapa bimbang hati . "
40014032	Bila dia-orang dua-dua sudah naik prahu , angin pun tdoh .
40014033	Dan smoa orang yang di dalam prahu berlutut sama Isa , dan kata , " Tuhan btul jadi Anak Allah . "
40014034	Dan bila sudah sbrang , dia-orang naik darat di Gnesarat .
40014035	Itu negri punya orang knal sama dia , dan dia-orang suroh orang pergi smoa tanah yang kliling , dan bawa sama dia sgala orang yang sakit ,
40014036	dan dia-orang minta chuma mau jamah kaki baju-nya saja ; dan tiap-tiap orang yang jamah mnjadi baik .
40015001	Habis itu ada orang Farisi sama orang pnulis datang sama Isa deri Yerusalim , kata ,
40015002	" Knapa guru punya murid-murid langgar ktua-ktua punya pngajaran ? kerna dia-orang t’ada chuchi tangan bila mau makan . "
40015003	Dia jawab kata sama dia-orang , " Knapa kamu pula langgar hukum Allah dngan kamu punya pngajaran ?
40015004	Kerna Allah sudah kata , ‘ Hormatkan-lah angkau punya mak-bapa : ’ dan lagi ‘ Siapa-siapa chakap jahat deri-hal bapa atau mak-nya , patut-lah kna hukum mati . ’
40015005	Ttapi kamu pula kata , ‘ Siapa-siapa yang kata sama bapa atau sama mak , " Apa deri-pada sahya yang boleh kasi untong sama mak dan sama bapa , sudah jadi persmbahan k-pada Allah , "
40015006	ta’usah dia hormatkan mak-bapa-nya lagi . ’ Jadi kamu sudah hilangkan kuasa perkata’an Allah sbab pngajaran kamu .
40015007	Hei orang pura-pura , patut skali nabi Yash’aya sudah bernabuat fasal kamu ,
40015008	‘ Ini bangsa hormatkan sahya sama mulut-nya . Ttapi hati-nya ada jauh deri-pada sahya .
40015009	Jadi perchuma saja dia-orang smbah sama sahya , Sdang dia-orang ajar manusia punya psanan mnjadi pngajaran-nya . ’ "
40015010	Dan Isa panggil orang-banyak , dan kata sama dia-orang , " Dngar-lah dan mngerti .
40015011	Bukan-nya apa yang masok dalam mulut yang najiskan orang ; ttapi apa yang kluar deri dalam mulut ini-lah yang najiskan orang . "
40015012	Kmdian murid-murid datang kata sama dia , " Ada-kah Tuhan tahu yang orang Farisi itu sudah terantok bila dia-orang dngar ini chakap ? "
40015013	Ttapi Isa jawab kata , " Tiap-tiap tanaman yang sahya punya Bapa yang di shorga t’ada tanamkan , nanti kna chabot .
40015014	Diamkan dia-orang : itu smoa pmimpin yang buta . Dan kalau orang buta pimpin orang buta , dua-dua nanti jatoh dalam lobang . "
40015015	Petrus jawab kata sama Isa , " Trangkan-lah sama kita ini perumpama’an . "
40015016	Dan dia kata , " Sampai skarang-kah kamu ini pun kurang mngerti ?
40015017	T’ada-kah kamu mngerti yang apa-apa yang masok dalam mulut lalu di prot , dan kna buang di jamban ?
40015018	Ttapi apa-apa yang kluar deri dalam mulut itu kluar deri dalam hati , dan itu-lah yang najiskan orang .
40015019	Kerna deri dalam hati-lah kluar fikiran jahat , bunoh , zina , persundalan , churi , saksi bohong , umpat :
40015020	ini smoa-lah yang najiskan orang ; ttapi makan dngan t’ada chuchi tangan , itu t’ada najiskan orang . "
40015021	Isa kluar deri situ , dan undor masok jajahan Tur dan Sidon .
40015022	Ada satu prempuan Kana’an deri itu jajahan , yang kluar bertriak , kata , " Ya Tuhan , ya Anak Da’ud , ksiankan-lah sama sahya ; anak prempuan sahya ada terkna jin terlalu kras . "
40015023	Ttapi s-patah kata pun Isa t’ada jawab sama dia . Dan dia punya murid-murid datang minta sama dia , dan kata , " Suroh-lah ini prempuan pergi ; kerna dia ada bertriak-triak di blakang kita . "
40015024	Ttapi Isa jawab kata , " Bukan-nya sahya sudah di-hantarkan k-pada orang yang lain , chuma k-pada kambing-kambing yang sudah hilang deri antara isi rumah Isra’el saja . "
40015025	Ttapi itu prempuan datang berlutut dpan dia , dan kata , " Ya Tuhan , tolong-lah sama sahya . "
40015026	Ttapi Isa jawab , kata , " T’ada baik ambil anak-anak punya roti champakkan k-pada anjing . "
40015027	Dan itu prempuan kata , " Btul , Tuan ; kerna anjing pun dapat makan sisa-sisa yang jatoh deri tuan-nya punya meja . "
40015028	Kmdian Isa jawab , kata sama dia , " Hei nyonya , bsar-lah angkau punya perchaya ; jadi-lah pada angkau sperti angkau punya mau . " Dan dia punya anak prempuan itu jam juga sudah baik .
40015029	Isa berjalan deri situ , dan sampai dkat tasek Galil ; dan dia naik gunong dudok di sana .
40015030	Dan banyak skali orang datang sama dia , bawa orang tempang , orang buta , orang bisu , orang kodong , dan banyak lain-lain lagi , dan smoa ini dia-orang ltakkan di kaki Isa ; dan dia smbohkan smoa-nya ;
40015031	sampaikan sgala orang-banyak jadi hairan tengokkan orang bisu berchakap , orang kodong jadi baik , orang tempang berjalan , dan orang buta mlihat ; jadi dia-orang muliakan orang Isra’el punya Allah .
40015032	Isa panggil murid-murid-nya , dan kata , " Sahya rasa ksian sama ini orang banyak , sbab sudah tiga hari dia-orang sama-sama sahya , dan dia-orang t’ada apa-apa mau makan ; sahya ta’mau lpaskan dia-orang dngan lapar , kerna barangkali dia-orang nanti pengsan di tngah jalan . "
40015033	Ttapi murid-murid kata sama dia , " Deri mana kita ini boleh dapat bgitu banyak punya roti dalam tmpat sunyi , spaya knnyangkan ini macham banyak punya orang ? "
40015034	Dan Isa kata sama dia-orang , " Brapa biji roti kamu ada ? " Dia-orang kata , " Ada tujoh biji , sama sikit ikan kchil-kchil . "
40015035	Isa suroh orang-banyak dudok di tanah ;
40015036	dan dia ambil itu tujoh biji roti sama ikan , dan bila sudah mnguchap shukor , dia pchahkan , dan bhagikan sama murid-murid , dan murid-murid pula sama orang-banyak .
40015037	Smoa-nya makan , sampai knnyang ; dan orang pungut sisa-sisa , ada tujoh kranjang punya pnoh .
40015038	Orang yang makan , banyak-nya orang dlaki saja ampat-ribu orang , lain deri-pada prempuan sama budak-budak
40015039	Kmdian Isa lpaskan orang-banyak , dan naik prahu pergi jajahan Magadan .
40016001	Orang Farisi sama orang Saduki datang mau choba sama Isa , dan minta dia tunjokkan sama dia-orang satu tanda deri langit .
40016002	Isa jawab kata sama dia-orang , " Bila ptang kamu kata , ‘ Chuacha baik , kerna langit ada merah . ’
40016003	Dan bila pagi pula kamu kata , ‘ Ini hari mau ribot , kerna langit ada merah dan rdop . ’ Kamu tahu bagimana mau bedakan langit punya rupa , ttapi tanda-tanda jman ini kamu ta’boleh .
40016004	Orang jman yang jahat dan yang berzina ada chari tanda ; ttapi t’ada satu tanda nanti di-brikan k-pada jman ini , chuma tanda nabi Yunus . " Kmdian dia tinggalkan dia-orang , dan berjalan pergi .
40016005	Bila murid-murid sampai sbrang , dia-orang sudah lupa bawa roti .
40016006	Isa kata sama dia-orang , " Ingat baik-baik , jauhkan diri kamu deri orang Farisi sama orang Saduki punya ragi . "
40016007	Dan dia-orang berrondeng satu sama lain , kata , " Kita t’ada bawa roti . "
40016008	Isa tahu ini , dan kata , " Hei kamu yang kurang perchaya , knapa kamu berrondeng satu sama lain sbab kamu t’ada roti ?
40016009	Blum-kah kamu mngerti , dan t’ada-kah kamu ingat pun , fasal lima biji roti kerna lima-ribu orang itu , dan brapa banyak bakul kamu sudah pungut ?
40016010	Atau fasal tujoh biji roti kerna ampat-ribu orang itu , dan brapa kranjang kamu sudah pungut ?
40016011	Bagimana pula kamu t’ada mngerti yang sahya chakap sama kamu bukan fasal roti ? Ttapi jauhkan diri kamu deri orang Farisi sama orang Saduki punya ragi . "
40016012	Kmdian bharu-lah dia-orang mngerti yang Isa sudah suroh dia-orang jauhkan diri-nya buka deri roti punya ragi , ttapi deri pngajaran orang Farisi sama orang Saduki .
40016013	Bila Isa sudah sampai jajahan Kaisariah-Filipi , dia tanya sama murid-murid-nya , " Orang katakan Anak-manusia ini jadi siapa-kah ? "
40016014	Dia-orang jawab , " Ada yang kata Yahya Pmbaptis ; ada lain orang kata Ilia ; dan ada lain orang pula kata Armia , atau satu deri antara nabi-nabi . "
40016015	Isa kata sama dia-orang , " Ttapi kamu pula kata sahya ini siapa ? "
40016016	Dan Simon Petrus jawab kata , " Tuhan-lah Almaseh , Anak Allah yang hidop . "
40016017	Isa jawab kata sama dia , " Berkat-lah angkau , hei Simon anak Yunus ; kerna bukan-nya manusia yang nyatakan ini k-pada angkau ; ttapi Bapa sahya yang di shorga .
40016018	Dan sahya juga kata sama angkau , yang angkau ini Petrus , dan atas ini batu-karang sahya nanti naikkan sahya punya eklisia ; dan pintu alam maut pun t’ada nanti mnang sama itu .
40016019	Sahya nanti kasi sama angkau anak-anak kunchi kraja’an shorga ; dan apa-apa yang angkau ikatkan di atas bumi nanti terikat di dalam shorga ; dan apa-apa yang angkau lpaskan di atas bumi nanti terlpas di dalam shorga . "
40016020	Habis itu , Isa psan murid-murid-nya jangan dia-orang kata sama satu orang pun yang dia-lah Almaseh .
40016021	Mula’i deri-pada itu tempo , Isa trangkan sama murid-murid-nya bagimana dia msti pergi Yerusalim , dan tanggong banyak sngsara deri-pada ktua-ktua , dan deri-pada kpala-kpala imam , dan deri-pada orang pnulis , dan msti kna bunoh , dan kmdian di-bangkitkan pula hari yang ktiga .
40016022	Jadi Petrus bawa Isa sama dia , dan mula’i tgurkan dia kata , " Ksian-lah sama Tuhan ; ini skali-kali ta’nanti jadi sama Tuhan . "
40016023	Ttapi Isa berbalek , dan kata sama Petrus , " Pergi blakang sahya , hei Setan ; angkau mnjadi satu batu-terantok k-pada sahya ; kerna angkau ingat bukan Allah punya fasal , ttapi manusia punya fasal . "
40016024	Kmdian Isa kata sama murid-murid-nya , " Jikalau satu orang mau datang ikut sama sahya , biar-lah dia sangkalkan diri-nya , dan pikul salib-nya , dan ikut sama sahya .
40016025	Kerna barang-siapa mau slamatkan nyawa-nya , dia nanti hilang itu nyawa ; dan barang-siapa nanti hilang nyawa-nya kerna sahya punya sbab , dia nanti dapat nyawa-nya .
40016026	Kerna apa-kah untong sama satu orang , jikalau dia dapat satu dunia ini jadi dia punya , ttapi rugi nyawa-nya ? Atau apa-kah orang boleh kasi mau gantikan dia punya nyawa ?
40016027	Kerna Anak-manusia nanti datang dngan Bapa-nya punya kmulia’an , sama-sama mla’ikat-nya skali ; dan itu waktu dia nanti balas sama tiap-tiap orang sperti orang itu punya perbuatan .
40016028	Dngan sunggoh sahya bilang sama kamu , antara orang yang berdiri di sini ada orang yang t’ada skali-kali nanti mrasa mati s-blum dia orang tengok Anak-manusia datang dalam kraja’an-nya . "
40017001	Lpas anam hari , Isa ambil Petrus , dan Yakob , sama Yahya , sudara Yakob , dan bawa dia-orang sndiri sahaja naik satu gunong yang tinggi :
40017002	dan dia punya rupa berubah di dpan dia-orang : dan muka-nya berchahya-chahya sperti matahari , dan pakaian-nya pun mnjadi puteh sperti siang-hari .
40017003	Dan ada ternampak k-pada dia-orang Musa dan Ilia berchakap sama Isa .
40017004	Petrus jawab , kata sama Isa , " Ya Tuhan , baik juga kita ada di sini : kalau Tuhan suka , sahya nanti bikin tiga pondok di sini ; satu sbab Tuhan , satu sbab Musa , dan satu sbab Ilia . "
40017005	Sambil Petrus ada berchakap , ada satu awan yang berchahya tutopkan dia-orang : dan ada satu suara deri dalam awan , yang kata , " Ini-lah Anak saya , yang sahya kaseh , dia-lah berknan sama sahya ; dngar-lah sama dia . "
40017006	Bila murid-murid dngar itu , dia-orang jatoh tertiarap , dan jadi takot skali .
40017007	Ttapi Isa datang dkat , dan jamah sama dia-orang , dan kata , " Bangun , jangan-lah takot . "
40017008	Dan bila dia-orang sudah angkat mata , dia-orang t’ada nampak satu orang pun , chuma Isa saja .
40017009	Dan sambil dia-orang turun deri atas gunong , Isa psan sama dia-orang , dan kata , " Jangan kamu katakan ini pnglihatan sama satu orang pun , s-blum Anak-manusia bangkit deri antara orang mati . "
40017010	Murid-murid-nya tanya dia , " Kalau bgitu , knapa-kah orang pnulis kata yang Ilia msti datang dhulu ? "
40017011	Dan Isa jawab , kata , " Ilia btul-lah nanti datang , dan pulangkan s-mula sgala perkara :
40017012	ttapi sahya kata sama kamu , yang Ilia sudah pun datang , dan orang t’ada knal sama dia , ttapi sudah buat sama dia apa-apa dia-orang suka . Bgitu juga Anak-manusia nanti kna aniaya deri-pada dia-orang . "
40017013	Bharu murid-murid mngerti yang fasal Yahya Pmbaptis-lah dia sudah chakap sama dia-orang .
40017014	Bila dia-orang sudah sampai dkat orang-banyak , satu orang datang sama dia , berlutut dpan dia , dan kata ,
40017015	" Ya Tuhan , ksiankan-lah sama sahya punya anak : kerna dia gila-babi , dan kna banyak sngsara , kerna krap kali dia jatoh dalam api , dan krap kali dalam ayer .
40017016	Dan sahya sudah bawa dia sama Tuhan punya murid-murid , ttapi dia-orang ta’boleh smbohkan dia . "
40017017	Dan Isa jawab kata , " Hei orang jman yang kurang perchaya dan yang ssat , brapa lama-kah lagi sahya boleh bersama-sama kamu ? brapa lama-kah lagi sahya boleh sabarkan kamu ? bawa dia sama sahya di sini . "
40017018	Dan Isa tngkingkan dia ; dan itu jin kluar deri dalam dia : dan itu budak jadi baik deri itu jam juga .
40017019	Habis itu , murid-murid datang k-pada Isa sndiri saja , dan kata , " Knapa kita ta’boleh buangkan itu jin ? "
40017020	Dan Isa kata sama dia-orang , " Deri sbab kamu punya kurang perchaya ; kerna dngan sunggoh sahya kata sama kamu , jikalau kamu ada perchaya sperti s-biji ssawi saja , kamu boleh kata sama ini gunong , ‘ Pindah deri sini pergi di sana , ’ dan tntu-lah gunong ini nanti pindah ; dan t’ada satu apa pun yang kamu ta’boleh buat . "
40017022	Dan ktika dia-orang lagi tinggal di tanah Galil , Isa kata sama dia-orang , " Anak-manusia nanti di-srahkan k-pada tangan orang ;
40017023	dan orang nanti bunoh dia , dan hari yang ktiga dia nanti di-bangkitkan s-mula . " Dan dia-orang mnjadi terlalu sangat susah-hati .
40017024	Bila dia-orang sampai Kafarnahum , orang yang pungut itu dua derham datang sama Petrus , dan kata , " T’ada-kah kamu punya guru mau bayer itu dua derham ? "
40017025	Petrus kata , " Mau . " Dan bila dia sudah masok dalam rumah , Isa chakap sama dia lbeh dhulu , " Hei Simon , bagimana angkau punya fikir ? raja-raja di dunia ini trima hasil atau chukai deri-pada siapa ? deri-pada anak-anak-nya-kah , atau deri-pada orang lain-kah ? "
40017026	Petrus jawab , " Deri-pada orang lain . " Kmdian Isa kata sama dia , " Kalau bgitu anak-anak-nya bebas-lah .
40017027	Ttapi spaya kita jangan kasi dia-orang terantok , pergi-lah angkau di tasek panching ikan , dan ambil ikan yang mula-mula naik ; dan bila angkau sudah buka mulut-nya , angkau nanti dapat s-kping wang ampat derham : ambil itu , dan kasi sama dia-orang kerna sahya sama angkau . "
40018001	Itu ktika murid-murid datang k-pada Isa , dan kata , " Siapa-kah yang bsar skali dalam kraja’an shorga ? "
40018002	Isa panggil satu budak kchil , dan bila dia sudah dirikan dia tngah-tngah , dia kata ,
40018003	" Dngan sunggoh sahya kata sama kamu , jikalau kamu t’ada berbalek dan mnjadi sperti budak-budak kchil , skali-kali t’ada kamu nanti masok dalam kraja’an shorga .
40018004	Sbab itu barang-siapa yang rndahkan diri-nya sperti ini budak kchil , dia-lah juga yang bsar skali dalam kraja’an shorga .
40018005	Dan barang-siapa yang sambot satu budak kchil sperti dia ini kerna sahya punya nama , dia sambot sahya :
40018006	ttapi barang-siapa yang kasi terantok sama satu pun deri-pada ini budak-budak kchil yang perchaya sama sahya , lagi baik kerna itu orang jikalau satu batu kisaran di-gantongkan kliling lehir-nya , dan dia di-tngglamkan di tngah-tngah laut .
40018007	Susah-lah sama ini dunia sbab apa-apa yang kasi orang terantok , kerna ta’boleh tidak itu perkara yang kasi orang terantok msti datang ; ttapi susah-lah sama itu orang yang oleh-nya itu terantok jadi .
40018008	Dan jikalau angkau punya tangan atau angkau punya kaki kasi angkau terantok , kratkan , dan buangkan deri-pada angkau : lbeh baik angkau masok dalam hidop dngan kudong atau tempang , deri-pada kna buang dalam api yang kkal dngan dua-dua tangan atau dua-dua kaki .
40018009	Dan jikalau angkau punya mata kasi angkau terantok , korek kluar , dan buangkan deri-pada angkau : lbeh baik angkau masok dalam hidop dngan sblah mata , deri-pada kna buang dalam jhannam api dngan dua-dua mata .
40018010	Ingat baik-baik jangan kamu hinakan satu orang pun deri-pada ini anak kchil-kchil ; kerna sahya kata sama kamu , yang di dalam shorga dia-orang punya mla’ikat slalu ada tengok muka Bapa sahya yang di shorga .
40018012	Bagimana kamu punya fikir ? jikalau siapa-siapa ada s-ratus ekor punya kambing , dan satu ekor sudah ssat , bukan-kah dia nanti tinggalkan yang smbilan-puloh-smbilan itu , dan pergi gunong-gunong chari yang ssat punya ?
40018013	Dan jikalau dia dapat , dngan sunggoh sahya kata sama kamu , dia nanti jadi suka-suka hati sbab kambing ssat itu lbeh deri-pada sbab smbilan-puloh-smbilan kambing yang t’ada ssat punya .
40018014	Bgitu juga bukan-nya kamu punya Bapa yang di shorga punya kahandak yang satu pun deri-pada anak kchil-kchil ini kna binasa .
40018015	" Dan jikalau angkau punya sudara buat salah sama angkau , pergi tgurkan dia s’orang-s’orang : kalau dia dngar , sudah-lah angkau ambil hati sudara angkau .
40018016	Ttapi jikalau dia t’ada dngar , bawa sama angkau lagi satu dua orang , spaya dngan mulut dua tiga orang saksi tiap-tiap perkata’an boleh di-ttapkan .
40018017	Dan jikalau dia-orang pun dia ta’mau dngar , bilangkan itu hal sama eklisia pula : dan kalau eklisia skali pun dia ta’mau dngar , biar-lah dia mnjadi k-pada kamu sperti orang bangsa-asing dan orang yang pungut chukai .
40018018	Dngan sunggoh sahya kata sama kamu , apa-apa yang kamu ikat di atas bumi nanti terikat di dalam shorga : dan apa-apa yang kamu lpaskan di atas bumi nanti terlpas di shorga .
40018019	Lagi pun sahya kata sama kamu , jikalau dua orang deri-pada kamu berstuju di atas bumi deri-hal satu perkara yang dia-orang nanti minta , itu nanti di-jadikan kerna dia-orang oleh Bapa sahya yang di shorga .
40018020	Kerna di mana ada dua tiga orang berhimpon dngan sahya punya nama , di situ-lah sahya ada di tngah-tngah-nya . "
40018021	Itu ktika Petrus datang kata sama dia , " Ya Tuhan , brapa kali boleh sudara sahya buat salah sama sahya , dan sahya patut mahapkan sama dia ? sampai tujoh kali-kah ? "
40018022	Isa kata sama dia , " Bukan-nya sahya kata sama angkau , sampai tujoh kali ; ttapi , sampai tujoh-puloh kali tujoh .
40018023	Sbab itu kraja’an shorga ada di-samakan dngan satu raja yang mau hitong kira-kira sama dia punya hamba-hamba .
40018024	Dan bila dia sudah mula’i hitong , orang bawa sama dia satu orang yang ada hutang sama dia s-laksa talanta .
40018025	Ttapi sbab dia t’ada apa-apa boleh bayer , tuan-nya suroh jualkan dia sama-sama dia punya anak-bini dan apa-apa yang dia ada , dan bayer itu .
40018026	Jadi , itu hamba jatoh berlutut di kaki-nya , dan kata , ‘ Tuan , sabarkan-lah sama sahya dhulu , dan sahya nanti bayer smoa skali . ’
40018027	Dan itu hamba punya tuan ksiankan dia , jadi dia lpaskan dia , dan mahapkan dia itu hutang .
40018028	Ttapi itu hamba pula kluar , dan berjumpa lain satu hamba , yang ada hutang sama dia s-ratus dinar . Dan dia tangkap sama kawan-nya , dan chkekkan dia punya lehir , serta kata , ‘ Bayer angkau punya hutang . ’
40018029	Jadi kawan-nya jatoh di kaki-nya , dan minta sama dia , kata , ‘ Sabarakan-lah sama sahya dhulu , dan sahya nanti bayer . ’
40018030	Ttapi dia itu ta’mau : balek , dia pergi masokkan kawan-nya itu dalam jel , sampai dia boleh bayer dia punya hutang .
40018031	Sbab ini , bila lain-lain hamba tengok apa yang sudah jadi , dia-orang jadi terlalu susah-hati , dan dia-orang pergi bilangkan tuan-nya smoa yang sudah jadi .
40018032	Kmdian dia punya tuan panggil itu hamba , dan kata sama dia , ‘ Hei hamba yang jahat , sahya sudah mahapkan angkau itu hutang smoa , sbab angkau sudah minta sama sahya :
40018033	bukan-kah patut angkau pun ksiankan sama angkau punya kawan , sperti sahya sudah ksiankan sama angkau ? ’
40018034	Dan dia punya tuan naik marah , dan srahkan dia sama orang yang seksakan orang , sampai dia boleh bayer smoa itu hutang .
40018035	Bgitu juga nanti sahya punya Bapa yang di shorga buat sama kamu , jikalau kamu masing-masing t’ada mahapkan kamu punya sudara dngan s-bulat hati . "
40019001	Jadi bila Isa sudah habis kata ini smoa , dia undur deri negri Galil , dan masok jajahan tanah Yahudiah , yang di sbrang sungai Yordan ;
40019002	dan banyak skali orang ikut sama dia ; dan di situ dia smbohkan dia-orang .
40019003	Ada orang Farisi datang sama dia mau choba dia , dan kata , " Ada-kah halal orang chraikan bini-nya kerna s-barang punya sbab ? "
40019004	Isa jawab kata sama dia-orang , " T’ada-kah kamu bacha bagimana dia yang mula-mula sudah jadikan manusia sudah jadikan dia-orang dlaki dan prempuan ,
40019005	dan sudah kata , ‘ Kerna ini sbab-lah orang nanti tinggalkan mak-bapa-nya dan berhubong sama bini-nya ; dan dua-dua itu nanti jadi satu badan ? ’
40019006	Jadi itu , dia-orang t’ada lagi dua orang , ttapi satu badan . Sbab itu apa-apa yang Allah sudah jodohkan , jangan manusia asingkan . "
40019007	Dia-orang kata sama dia , " Kalau bgitu , knapa pula Musa suroh kasi surat chraikan , bharu chraikan ? "
40019008	Isa kata sama dia-orang , " Deri sbab kamu punya kras-hati Musa sudah biarkan kamu chraikan kamu punya bini : ttapi deri mula-mula t’ada s-bgitu .
40019009	Dan sahya ini kata sama kamu , barang-siapa yang chraikan dia punya bini , kalau bukan sbab persundalan , dan berbini sama lain orang , dia itu buat zina : dan orang yang berbini sama prempuan yang sudah kna chrai , dia pun buat zina . "
40019010	Murid-murid kata sama dia , " Jikalau bgitu hal satu laki dngan bini-nya , lbeh baik jangan kahwin . "
40019011	Ttapi Isa kata sama dia-orang , " Bukan-nya sklian orang boleh trima ini perkata’an , chuma orang yang k-pada-nya ini perkata’an sudah di-bri .
40019012	Kerna ada orang kmbiri yang sudah jadi bgitu deri prot mak-nya : dan ada orang kmbiri yang manusia sudah kmbirikan dan ada orang kmbiri pula yang sudah kmbirikan diri-nya sndiri , kerna kraja’an shorga punya sbab . Dia yang boleh trima , biar dia trima . "
40019013	Itu ktika orang bawa sama dia budak-budak kchil , spaya dia boleh taroh tangan-nya atas dia-orang dan minta do’a : dan murid-murid tgurkan itu orang .
40019014	Ttapi Isa kata , " Biarkan-lah budak-budak kchil itu , dan jangan larangkan dia-orang datang sama sahya : kerna bgitu-lah kraja’an shorga punya orang . "
40019015	Dan Isa taroh tangan-nya di atas budak-budak kchil itu , dan berjalan deri sana .
40019016	Dan ada satu orang datang sama dia , dan kata , " Guru , apa perbuatan baik yang sahya boleh buat , spaya dapat hidop yang kkal ? "
40019017	Isa kata sama dia , " Knapa angkau tanya sama sahya deri-hal apa yang baik ? ada Satu juga yang baik : ttapi jikalau angkau mau masok hidop , turut-lah itu hukum-hukum . "
40019018	Dia tanya sama Isa , " Hukum yang mana ? " Dan Isa kata , " Jangan bunoh orang , jangan buat zina , jangan churi , jangan jadi saksi bohong ,
40019019	hormatkan angkau punya mak-bapa : dan lagi , Kaseh-lah orang sblah mnyblah sperti diri-sndiri . "
40019020	Itu orang muda kata sama Isa , " Smoa ini sahya sudah turut : apa kurang lagi sama sahya ? "
40019021	Isa kata sama dia , " Jikalau angkau mau jadi smpurna , pergi jualkan apa-apa yang angkau ada , kasi sama orang miskin , dan angkau nanti dapat herta-bnda di shorga : kmdian mari ikut sama sahya . "
40019022	Ttapi bila itu orang muda dngar ini perkata’an , dia pergi dngan susah-hati : kerna dia ada banyak herta .
40019023	Dan Isa kata sama murid-murid-nya , " Dngan sunggoh sahya kata sama kamu , susah-lah orang kaya masok kraja’an shorga .
40019024	Lagi pun sahya kata sama kamu , lbeh snang satu onta tmbus lobang jarom deri-pada orang kaya masok kraja’an shorga . "
40019025	Bila murid-murid dngar itu , dia-orang jadi banyak hairan skali , dan kata , " Kalau bgitu siapa pula boleh dapat slamat ? "
40019026	Isa mrnong sama dia-orang , dan kata , " Sama manusia ini perkara ta’boleh jadi ; ttapi sama Allah smoa perkara boleh jadi . "
40019027	Kmdian Petrus jawab , kata sama Isa , " Kita ini-lah sudah tinggalkan smoa skali , dan ikut sama Tuhan ; apa-kah kita pula nanti dapat ? "
40019028	Isa kata sama dia-orang , " Dngan sunggoh sahya kata sama kamu , dalam kjadian yang bharu , bila Anak-manusia nanti dudok di atas takhta kmulia’an-nya , kamu yang sudah ikut sama sahya nanti dudok di atas dua-blas takhta , mnjadi hakim k-pada dua-blas suku bangsa Isra’el .
40019029	Dan tiap-tiap orang yang sudah tinggalkan rumah-tangga , atau sudara dlaki , atau sudara prempuan , atau bapa , atau mak , atau anak-anak-nya , atau tanah , kerna nama sahya punya sbab , nanti trima s-ratus kali ganda , dan hidop yang kkal jadi psaka-nya .
40019030	Ttapi banyak orang yang mula-mula nanti jadi blakang skali ; dan yang blakang skali nanti jadi yang mula-mula .
40020001	Kerna kraja’an shorga ada sama sperti satu tuan-rumah , yang kluar pagi-pagi mau upah orang kerja dalam dia punya kbun anggor .
40020002	Dan bila dia sudah janji sama itu orang-gaji mau kasi satu dinar satu hari punya gaji , dia suroh dia-orang pergi di kbun-nya .
40020003	Dan bila itu tuan kluar pukol smbilan pula , dia tengok lain orang terdiri-diri di pasar dngan t’ada kerja ;
40020004	jadi sama dia-orang pun dia kata , ‘ Kamu pun boleh pergi masok kbun , dan apa patut sahya nanti kasi sama kamu . ’ Dan dia-orang pergi-lah .
40020005	Dan itu tuan kluar lagi , ada dkat pukol dua-blas tngah hari , dan pukol tiga ptang , dan buat bgitu juga .
40020006	Bila mau dkat pukol lima ptang pula , dia kluar lagi , dan jumpa lain orang terdiri-diri ; dan dia kata sama dia-orang , ‘ Knapa kamu berdiri di sini s-panjang hari dngan t’ada kerja ? ’
40020007	Dia-orang kata sama dia , ‘ Sbab satu orang pun t’ada upah sama kita ’ Itu tuan kata sama dia-orang , ‘ Kamu pun boleh pergi masok kbun . ’
40020008	Bila sudah ptang , itu kbun anggor punya tuan kata sama dia punya mandor , ‘ Panggil smoa orang yang sudah kerja itu , bayerkan upah-nya , mula’i sama orang yang blakang skali sampai orang yang mula-mula . ’
40020009	Dan bila orang yang sudah masok pukol lima ptang datang , dia-orang masing-masing trima satu dinar .
40020010	Dan bila orang yang masok mula-mula datang , dia-orang sangka nanti dapat lbeh : ttapi dia-orang pun masing-masing trima satu dinar juga .
40020011	Bila dia-orang sudah trima , dia-orang bersungut-sungut sama tuan-rumah itu , dan kata ,
40020012	‘ Ini orang yang datang blakang skali sudah kerja bharu satu jam saja , dan tuan sudah samakan dia dngan kita ini , yang sudah tanggong pnat s-panjang hari dngan panas-nya . ’
40020013	Ttapi itu tuan jawab , dan kata sama satu deri-pada dia-orang , ‘ Hei kawan , sahya t’ada buat salah sama angkau : bukan-kah angkau sudah janji sama sahya satu dinar ?
40020014	Ambil-lah apa yang angkau punya itu , dan pergi-lah ; sahya suka kasi orang yang blakang skali sama sperti sahya kasi angkau .
40020015	T’ada-kah patut sahya buat sahya punya suka sama herta sahya sndiri ? atau mata angkau jahat-kah sbab sahya ini baik ? ’
40020016	Jadi , bgitu-lah orang-orang yang blakang skali nanti jadi mula-mula , dan yang mula-mula nanti jadi blakang skali . "
40020017	Dan sambil Isa berjalan naik Yerusalim , dia bawa dua-blas murid-murid itu sndiri saja , dan sambil berjalan dia kata sama dia-orang ,
40020018	" Ingat , kita ini ada berjalan naik Yerusalim ; dan Anak-manusia nanti di-srahkan k-pada kpala-kpala imam sama orang pnulis ; dia-orang nanti ltakkan hukum mati atas dia ,
40020019	dan nanti srahkan dia sama orang bangsa-asing spaya boleh olok-olokkan , dan ssahkan , dan salibkan sama dia : dan hari yang ktiga dia nanti di-bangkitkan . "
40020020	Itu ktika anak-anak Zabdi punya mak datang sama Isa dngan anak-anak-nya , dan berlutut minta satu perkara sama dia .
40020021	Isa kata sama dia , " Apa-kah angkau punya mau ? " Itu prempuan kata sama Isa , " Bri-lah hukum spaya dua anak sahya ini boleh dudok satu orang sblah kanan dan satu orang sblah kiri dalam tuan punya kraja’an . "
40020022	Ttapi Isa jawab kata , " Kamu smoa ta’tahu apa kamu ada minta . Boleh-kah kamu minum deri chawan yang sahya ini nanti minum ? " Dia-orang kata sama dia , " Boleh . "
40020023	Isa kata sama dia-orang , " Deri sahya punya chawan juga kamu nanti minum : ttapi fasal dudok sblah kanan dan sblah kiri sahya , itu bukan atas sahya yang kasi , chuma sama orang-orang yang kerna-nya Bapa sahya sudah sdiakan itu . "
40020024	Bila yang s-puloh itu dngar , dia-orang naik gram deri-hal itu dua adek-beradek .
40020025	Ttapi Isa panggil dia-orang , dan kata , " Kamu smoa tahu yang orang-orang bangsa-asing punya pnghulu-pnghulu pegang prentah atas dia-orang , dan orang bsar-bsar-nya pegang kuasa atas-nya .
40020026	Ttapi antara kamu jangan jadi bgitu : ttapi barang-siapa yang mau mnjadi bsar antara kamu msti mnjadi kamu punya playan ;
40020027	dan barang-siapa yang mau mnjadi kpala antara kamu msti mnjadi kamu punya hamba :
40020028	sperti Anak-manusia pun sudah datang bukan-nya mau di-layankan oleh orang , ttapi spaya boleh layankan sama orang , dan kasi nyawa-nya mnjadi tbusan kerna orang-banyak . "
40020029	Bila dia-orang berjalan kluar deri Yeriko , banyak orang skali ikut sama dia .
40020030	Dan ada dua orang buta dudok di tpi jalan . Bila dia-orang dngar yang Isa ada lalu , dia-orang bertriak kata , " Ya Tuhan , ya Anak Da’ud , ksiankan sama kita . "
40020031	Itu orang-banyak tgurkan dia , suroh diam : ttapi mingkin lbeh dia-orang bertriak , dan kata , " Ya Tuhan , ya Anak Da’ud , ksiankan sama kita . "
40020032	Isa brenti , serta panggil itu dua orang , dan tanya , " Apa-kah kamu mau sahya buat sama kamu ? "
40020033	Dia-orang kata sama dia , " Ya Tuhan , spaya kita punya mata boleh chlek . "
40020034	Isa ksiankan itu dua orang , dan jamah mata-nya : dan itu juga dia-orang boleh nampak , dan ikut sama Isa .
40021001	Dan bila dia-orang smoa sampai dkat Yerusalim , datang di Bait-Fagi , yang di Bukit Zaitun , itu ktika Isa , hantarkan dua murid-murid-nya ,
40021002	dan kata sama dia-orang , " Pergi masok itu kampong yang tntang kamu , dan itu juga kamu nanti jumpa satu kaldai terikat , sama-sama anak-nya : bukakan , dan bawa sama sahya .
40021003	Dan jikalau ada orang kata apa-apa sama kamu , kamu boleh kata , ‘ Tuhan mau pakai sama dia ; ’ dan itu juga dia nanti hantarkan . "
40021004	Ini sudah jadi , spaya boleh bnarkan perkata’an nabi , yang kata ,
40021005	‘ Bilangkan-lah sama anak-prempuan Sion , 6 Tengok , angkau punya raja datang sama angkau , Dngan rndah hati , dan mnunggang kaldai , Ia’itu anak binatang yang angkat muatan . ’ "
40021006	Itu dua murid-murid pergi buat sperti Isa sudah psan dia-orang ,
40021007	dan bawa kaldai itu sama anak-nya , dan ltak dia-orang punya pakaian atas-nya ; kmdian Isa dudok di atas-nya .
40021008	Dan kbanyakan orang bntangkan dia-orang punya pakaian di jalan ; dan yang ada pula kratkan plpah pokok khurma , dan bntangkan di jalan .
40021009	Dan orang banyak yang jalan dhulu , dan yang ikut pun bersorak-sorak , kata , " Hosanna k-pada Anak Da’ud ; berkat-lah dia itu yang datang dngan nama Tuhan ; hosanna dalam ktinggian . "
40021010	Dan bila Isa masok Yerusalim , satu negri punya orang terkachau , dan kata , " Siapa ini ? "
40021011	Dan orang-banyak kata , " Ini-lah itu nabi , Isa , yang deri Nasarat di tanah Galil . "
40021012	Dan Isa masok ka’abah Allah , dan halaukan smoa orang yang jual-bli dalam ka’abah itu , serta balekkan meja-meja orang yang mniaga tukar wang , dan krusi orang yang jual burong komba :
40021013	dan Isa kata sama itu orang smoa , " Sudah tersurat , ‘ Rumah sahya orang nanti sbotkan rumah berdo’a : ttapi kamu ada buatkan dia satu goa pnyamon . "
40021014	Dan orang-orang buta sama orang tempang datang sama dia di ka’abah : dan dia smbohkan smoa-nya .
40021015	Ttapi bila kpala-kpala imam sama orang pnulis tengok sgala perkara hairan yang dia buat , dan tengok budak-budak pun bersorak-sorak dalam ka’abah dngan berkata , " Hosanna k-pada anak Da’ud , " dia-orang naik gram ,
40021016	dan kata sama Isa , " Ada-kah angkau dngar apa ini smoa ada kata ? " Isa kata sama dia-orang , " Ya : ttapi blum-kah pernah kamu bacha , ‘ Deri mulut anak kchil-kchil , sama budak-budak yang hisap susu , Tuhan sudah smpurnakan pujian ? ’ "
40021017	Dan Isa tinggalkan dia-orang , dan kluar deri negri , pergi di Bait-Ani , dan tumpang di situ .
40021018	Dan pagi-pagi bila Isa balek pergi negri , dia lapar .
40021019	Dia tengok satu pokok ara di tpi jalan , dan pergi dkat itu pokok , dan t’ada dapat satu apa pun di pokok itu , chuma daun saja : dan dia kata sama itu pokok , " Jangan-lah angkau berbuah lagi sampai s-lama-lama-nya . " Dan itu juga itu pokok ara jadi layu .
40021020	Bila murid-murid tengok itu , dia-orang jadi hairan , dan kata , " Bagimana ini pokok ara sudah layu ini juga ? "
40021021	Isa jawab kata sama dia-orang , " Dngan sunggoh sahya kata sama kamu , jikalau kamu ada perchaya , dngan t’ada bimbang hati , bukan saja kamu boleh buat sama sperti sudah jadi sama ini pokok , ttapi jikalau kamu kata sama ini gunong , ‘ Terangkat-lah angkau , dan terchampak-lah dalam lautan , ’ itu skali pun nanti jadi .
40021022	Dan sgala perkara yang kamu minta dalam do’a , jikalau dngan perchaya , kamu nanti dapat . "
40021023	Bila Isa sudah masok dalam ka’abah , kpala-kpala imam sama itu bangsa punya ktua-ktua datang sama dia s-tngah dia ada mngajar , dan kata , " Dngan apa kuasa angkau ada buat ini smoa ? dan siapa sudah kasi angkau ini kuasa ? "
40021024	Isa jawab kata sama dia-orang , " Sahya pun mau tanya kamu satu perkara , dan jikalau kamu kata sama sahya , bharu sahya pun nanti kata sama kamu dngan apa kuasa sahya buat ini smoa .
40021025	Yahya punya baptisan itu deri mana ? deri shorga-kah atau deri-pada manusia ? " Dan dia-orang bichara satu sama lain , kata , " Kalau kita bilang ‘ Deri shorga , ’ dia nanti kata sama kita , ‘ Kalau bgitu , knapa-kah kamu t’ada perchaya sama dia ? ’
40021026	Ttapi kalau kita bilang , ‘ Deri-pada manusia , ’ kita takot orang-banyak ini , kerna smoa-nya bilangkan Yahya satu nabi . "
40021027	Dan dia-orang jawab sama Isa , dan kata , " Kita ta’tahu . " Isa pula kata sama dia-orang , " Sahya pun t’ada kata sama kamu dngan apa kuasa sahya buat ini smoa .
40021028	Ttapi apa kamu punya fikir ? Satu orang ada dua anak dlaki : dan dia datang sama anak yang pertama , dan kata , ‘ Anak , ini hari pergi kerja di kbun anggor . ’
40021029	Dan itu anak jawab kata , ‘ Sahya ta’mau-lah : ’ ttapi kmdian dia mnysal pula , dan pergi .
40021030	Dan itu orang datang sama anak yang nombor dua , dan kata bgitu juga . Dan dia jawab kata , ‘ Ya , tuan , ’ ttapi t’ada pergi .
40021031	Dalam ini dua , mana satu yang sudah buat kahandak bapa-nya ? " Dia-orang kata , " Yang mula-mula itu . " Isa kata sama dia-orang , " Dngan sunggoh sahya kata sama kamu , orang yang pungut chukai dan prempuan sundal pun masok kraja’an Allah lbeh dhulu kamu .
40021032	Kerna Yahya sudah datang sama kamu dngan jalan kbnaran , dan kamu t’ada perchaya sama dia : ttapi orang yang pungut chukai dan prempuan sundal sudah perchaya dia : dan kamu ini , sunggoh pun kamu tengok itu , kmdian t’ada juga mnysal spaya boleh perchaya sama dia .
40021033	" Dngar lain satu perumpama’an : Ada satu tuan-rumah yang sudah tanam satu kbun anggor , dan pasang pagar kliling-nya , dan korek satu irekan anggor di situ , dan naikkan satu bangun-bangunan , dan sewakan itu kbun sama orang ladang , kmdian dia pergi lain negri .
40021034	Bila sampai musim buah , itu tuan-rumah hantarkan hamba-hamba-nya sama itu orang ladang , mau trima buah .
40021035	Ttapi itu orang ladang tangkap sama itu hamba-hamba , satu dia-orang pukol , lain dia bunoh , dan lain pula dia hntam batu .
40021036	Lagi skali itu tuan hantarkan hamba-nya , lbeh banyak orang deri dhulu : dan dia-orang buat bgitu juga sama ini smoa .
40021037	Kmdian skali dia hantarkan anak-nya , dan kata , ‘ Dia orang nanti kasi hormat sama anak sahya . ’
40021038	Ttapi bila itu orang ladang tengok itu anak , dia-orang kata satu sama lain , ‘ Dia ini-lah waris-nya ; mari kita bunoh sama dia , dan rampas dia punya psaka . ’
40021039	Jadi dia-orang tangkap sama dia , dan tolak dia kluar kbun , dan bunoh sama dia .
40021040	Sbab itu bila tuan kbun itu datang , apa-kah dia nanti buat sama itu orang ladang ? "
40021041	Dia-orang kata sama Isa , " Dia nanti kasi kbinasa’an yang jahat sama itu orang jahat , dan itu kbun dia nanti sewakan sama lain orang ladang , yang nanti bayer hasil buah-nya tiap-tiap musim . "
40021042	Isa kata sama dia-orang , " Blum pernah-kah kamu bacha dalam Kitab , Batu yang sgala tukang sudah buangkan , Itu-lah sudah di-jadikan kpala pnjuru : Ini-lah perbuatan Tuhan , Dan hairan-lah itu sama mata kita ? ’
40021043	Itu sbab-lah sahya kata sama kamu , kraja’an Allah nanti di-ambil deri-pada kamu , dan di-kasikan sama satu bangsa yang nanti kluarkan buah-nya .
40021044	Dan orang yang jatoh atas batu itu nanti rmok , ttapi orang yang kna dia timpa nanti habis hanchor . "
40021045	Bila kpala-kpala imam sama orang Farisi sudah dngar Isa punya perumpama’an smoa , dia-orang tahu yang dia sudah chakap deri-hal dia-orang sndiri .
40021046	Ttapi bila dia-orang choba mau tangkap sama Isa , dia-orang takot orang-banyak , sbab smoa orang bilangkan dia satu nabi .
40022001	Isa jawab , dan chakap lagi sama dia-orang dngan perumpama’an , dan kata ,
40022002	" Kraja’an shorga ada di-samakan dngan satu raja , yang buat perjamuan kahwin kerna dia punya anak dlaki ,
40022003	dan suroh hamba-hamba-nya pergi panggil smoa orang yang sudah di-jmpot datang pada perjamuan kahwin itu : ttapi itu orang smoa ta’mau datang .
40022004	Lagi skali itu raja suroh lain hamba-hamba , dan kata , ‘ Bilang orang yang sudah di-jmpot , " Tengok , sahya sudah sdiakan sahya punya perjamuan : sahya punya lmbu-lmbu dan binatang gmok sudah di-smblehkan , dan smoa sudah siap : mari-lah pada itu perjamuan kahwin . " ’
40022005	Ttapi t’ada dia-orang pdulikan , mlainkan dia-orang pergi satu di ladang-nya sndiri , satu buat perniaga’an-nya :
40022006	dan yang lain tangkap itu raja punya hamba-hamba , dan aniayakan dan bunohkan dia-orang .
40022007	Itu raja naik marah , dan suroh tntra-nya kluar , dan dia binasakan itu orang pmbunoh smoa , serta bakarkan dia-orang punya negri .
40022008	Kmdian itu raja kata sama hamba-nya smoa , " Perjamuan kahwin sudah sdia , ttapi orang yang sudah di-jmpot itu t’ada layak .
40022009	Sbab itu pergi di sempang-sempang jalan , dan s-brapa orang yang kamu jumpa , jmpot pada ini perjamuan kahwin . ’
40022010	Itu hamba smoa kluar pergi di jalan-jalan , dan kumpolkan s-brapa yang dia-orang dapat , deri-pada orang jahat dan orang baik pun : dan itu perjamuan pnoh dngan orang yang dudok makan .
40022011	Ttapi bila itu raja masok mau tngok orang-orang yang dudok makan , dia jumpa satu orang di situ yang t’ada pakai pakaian perjamuan kahwin :
40022012	dan dia kata sama itu orang , ‘ Hei kawan , bagimana angkau sudah masok di sini dngan t’ada pakai pakaian perjamuan kahwin ? ’ Dia itu terdiam saja .
40022013	Kmdian itu raja kata sama orang playan-nya , ‘ Ikat kaki tangan-nya , buangkan dalam glap yang di luar : di situ-lah nanti ada mratap sama gertak gigi . ’
40022014	Kerna banyak-lah orang yang di-panggil , ttapi sikit yang di-pileh . "
40022015	Habis itu , orang Farisi pergi berpakat bagimana mau jratkan Isa dalam berchakap .
40022016	Dia-orang hantarkan dia-orang punya murid-murid pergi sama dia , sama-sama orang Herodis , dan dia-orang kata , " Guru , kita tahu yang guru satu orang bnar , dan mngajar jalan Allah dngan kbtulan , dan t’ada pdulikan siapa pun : kerna guru t’ada tengok-tengok muka orang .
40022017	Sbab itu katakan-lah sama kita , apa guru punya fikir ? Ada-kah halal bayer chukai sama Kaisar , atau tidak ? "
40022018	Ttapi Isa tahu dia-orang punya jahat , dan dia kata , " Hei orang pura-pura , knapa kamu choba sama sahya ?
40022019	Tunjokkan sahya itu wang chukai . " Dan dia-orang bawa sama dia satu dinar .
40022020	Isa kata sama dia-orang , " Ini gambar sama ini chap siapa punya ? "
40022021	Dia-orang kata sama dia , " Kaisar punya . " Kmdian Isa kata sama dia-orang , " Sbab itu apa yang Kaisar punya , bayer-lah sama Kaisar ; dan apa yang Allah punya , sama Allah . "
40022022	Bila dia-orang dngar , dia-orang naik hairan , dan tinggalkan Isa serta undor pergi
40022023	Dan itu hari juga ada datang sama dia orang-orang Saduki , yang kata tidak ada kbangkitan orang mati : dan dia-orang tanya sama dia ,
40022024	dan kata , " Guru , Musa kata , ‘ Jikalau satu orang mati dngan t’ada dapat anak , adek-nya patut kahwin bini-nya , spaya boleh dapat kturunan kerna sudara-nya . ’
40022025	Antara kita ada tujoh adek-beradek : dan yang sulong sudah kahwin , dan mati , dan sbab dia tidak ada anak , sudah tinggalkan dia punya bini sama adek-nya ;
40022026	bgitu juga hal adek yang nombor dua , dan adek yang nombor tiga , sampaikan yang nombor tujoh punya .
40022027	Kmdian deri-pada itu smoa , itu prempuan pula mati .
40022028	Sbab itu dalam kbangkitan orang mati , itu prempuan jadi siapa punya bini antara itu tujoh orang , kerna smoa-nya sudah kahwin sama dia . "
40022029	Ttapi Isa jawab kata sama dia-orang , " Kamu ini ssat , sbab ta’tahu kitab-kitab atau kuasa Allah .
40022030	Kerna dalam kbangkitan orang mati , orang t’ada kahwin atau di-kahwinkan , ttapi dia-orang sperti mla’ikat dalam shorga .
40022031	Ttapi deri-hal kbangkitan orang mati , blum-kah kamu bacha apa yang sudah di-katakan sama kamu oleh Allah , ia’itu ,
40022032	‘ Sahya-lah Allah Ibrahim , dan Allah Isahak , dan Allah Yakob ? ’ Allah bukan-nya orang mati punya Allah , ttapi orang hidop punya . "
40022033	Bila orang-banyak dngar , dia-orang jadi hairan sbab pngajaran-nya .
40022034	Ttapi orang Farisi , bila dia-orang dngar yang Isa sudah kasi diam sama orang Saduki , berhimpon sama-sama .
40022035	Dan satu deri-pada-nya , ia’itu guru taurit , tanya satu perkara , mau choba sama dia , dan kata ,
40022036	" Hei guru , hukum mana yang bsar dalam taurit ? "
40022037	Dan Isa kata sama dia , " ’ Kaseh-lah sama Tuhan-mu Allah dngan s-bulat-bulat hati-mu , dan dngan s-gnap jiwa-mu , dan dngan sgala ingatan-mu . ’
40022038	Ini-lah hukum yang bsar dan yang nombor satu .
40022039	Dan yang nombor dua punya sama juga , ia’itu , ‘ Kaseh-lah sama orang sblah-mnyblah sperti diri-mu sndiri . ’
40022040	Atas ini dua hukum bergantong s-gnap taurit dan nabi-nabi pun . "
40022041	Waktu orang Farisi ada lagi berhimpon sama-sama , Isa tanya dia-orang , dan kata ,
40022042	" Apa kamu fikir deri-hal Almaseh ? Dia anak siapa ? " Dia orang kata sama dia , " Anak Da’ud . "
40022043	Isa kata sama dia-orang , " Kalau bgitu , bagimana pula Da’ud dalam Roh triak dia Tuan , kata-nya ,
40022044	‘ Tuhan sudah kata sama sahya punya Tuan , " Dudok-lah angkau di sblah kanan sahya Sampai sahya taroh angkau punya musoh-musoh di bawah angkau punya kaki . " ’
40022045	Sbab itu jikalau Da’ud triak dia ‘ Tuan , ’ bagimana pula dia boleh jadi dia punya anak ? "
40022046	Satu orang pun t’ada boleh jawab sama Isa satu patah pun , dan deri itu hari satu orang pun t’ada brani tanya dia apa-apa lagi .
40023001	Itu ktika Isa berchakap sama orang-banyak , dan sama dia punya murid-murid ,
40023002	dan kata , " Orang-orang pnulis sama orang Farisi ada dudok Musa punya krusi :
40023003	sbab itu buat dan turut smoa perkara yang dia-orang suroh : ttapi klakuan-nya jangan kamu ikut ; kerna dia-orang chakap , ttapi t’ada buat .
40023004	Ttapi dia-orang ikatkan tanggongan yang brat dan yang susah pikul punya , dan ltakkan atas orang punya bahu ; ttapi dia-orang sndiri ta’mau kasi grak itu tanggongan dngan satu jari-nya skali pun .
40023005	Dan smoa dia-orang punya klakuan dia-orang buat spaya orang tengok : dia-orang lebarkan tangkal-nya , dan panjangkan rambu-rambu pakaian-nya ,
40023006	dan suka dudok di tmpat yang mulia-mulia dalam perjamuan , dan krusi yang mulia-mulia di rumah smbahyang ,
40023007	dan suka trima orang punya tabek di pasar , dan suka orang triak dia , ‘ Rabbi . ’
40023008	Ttapi kamu ini jangan orang triak ‘ Rabbi ’ : kerna satu juga guru kamu , dan kamu smoa jadi sudara .
40023009	Dan satu orang pun dalam dunia ini jangan kamu triak ‘ Bapa ; ’ kerna satu juga Bapa kamu , ia’itu yang di shorga .
40023010	Lagi pun kamu ini jangan orang triak ‘ kpala : ’ kerna satu saja kamu punya kpala , ia’itu Almaseh .
40023011	Ttapi yang bsar skali antara kamu , dia nanti jadi kamu punya orang playan .
40023012	Barang-siapa yang tinggikan diri-nya sndiri nanti di-rndahkan ; dan barang-siapa yang rndahkan diri-nya sndiri nanti di-tinggikan . "
40023013	" Ttapi susah-lah kamu , hei orang pnulis dan orang Farisi , orang pura-pura ! kerna kamu kunchikan kraja’an shorga di dpan orang : sbab kamu sndiri t’ada masok , dan orang yang mau masok pun kamu t’ada kasi .
40023015	" Susah-lah kamu , hei orang pnulis dan orang Farisi , orang pura-pura ! kerna kamu berjalan kliling laut dan darat pun mau buat satu orang mu’alaf ; dan bila dia sudah jadi bgitu , kamu buatkan dia satu anak jhannam dua kali lbeh deri-pada kamu sndiri .
40023016	" Susah-lah kamu , hei pmimpin yang buta , yang kata , ‘ Barang-siapa yang bersumpah dmi ka’abah , t’ada apa ; ttapi barang-siapa yang bersumpah dmi mas ka’abah , dia kna tanggong . ’
40023017	Bodoh kamu , dan buta : kerna yang mana lbeh bsar ? itu mas , atau itu ka’abah yang suchikan itu mas ?
40023018	Dan lagi kamu kata , ‘ Barang-siapa yang bersumpah dmi tmpat korban , t’ada apa ; ttapi barang-siapa yang bersumpah dmi korban yang di atas-nya , dia-lah kna tanggong . ’
40023019	Buta kamu : kerna yang mana lbeh bsar ? itu korban-kah , atau itu tmpat korban yang suchikan itu korban ?
40023020	Sbab itu orang yang bersumpah dmi tmpat korban , dia bersumpah dmi itu tmpat , sama smoa yang ada di atas-nya .
40023021	Dan orang yang bersumpah dmi ka’abah , dia bersumpah dmi ka’abah juga , dan dmi dia yang tinggal dalam-nya .
40023022	Dan orang yang bersumpah dmi shorga , dia bersumpah dmi takhta Allah , dan dmi dia yang dudok di atas takhta .
40023023	" Susah-lah kamu , hei orang pnulis dan orang Farisi , orang pura-pura ! kerna kamu kasi s-puloh satu deri-pada slaseh dan adas manis dan jintan , ttapi perkara-perkara dalam taurit yang lbeh brat punya , sperti hukum yang adil dan ksian dan perchaya , kamu tinggalkan : ttapi ini smoa-lah kamu sudah patut buat , dan yang lain itu ta’patut tinggalkan .
40023024	Hei pmimpin yang buta , yang tapis nyamok , ttapi tlan onta .
40023025	" Susah-lah kamu , hei orang pnulis dan orang Farisi , orang pura-pura ! kerna kamu bersehkan mangkok dan pinggan punya sblah luar , ttapi di dalam-nya pnoh dngan rampasan dan glojoh .
40023026	Hei orang Farisi yang buta , mula-mula bersehkan sblah dalam pinggan-mangkok , spaya dia punya luar pun boleh jadi berseh .
40023027	" Susah-lah kamu , hei orang pnulis dan orang Farisi , orang pura-pura ! kerna kamu sperti kubor yang sapu kapur puteh , luar nampak chantek , ttapi dalam-nya pnoh dngan tulang orang mati dan sgala najis .
40023028	Bgitu-lah juga kamu pun di luar nampak bnar pada orang , ttapi di dalam kamu ada pnoh dngan pura-pura dan kjahatan .
40023029	" Susah-lah kamu , hei orang pnulis dan orang Farisi , orang pura-pura ! kerna kamu naikkan nabi-nabi punya kubor , dan chantekkan orang-orang bnar punya kramat ,
40023030	dan kamu kata , ‘ Katakan kita sudah hidop pada jman nenek-moyang kita , tntu kita t’ada turut dia-orang tumpahkan darah nabi-nabi . ’
40023031	Deri ini kamu bersaksi atas kamu punya diri , yang kamu-lah anak-chuchu orang-orang yang sudah bunoh nabi-nabi itu .
40023032	Pnohkan-lah sukatan nenek-moyang kamu .
40023033	Hei ular , hei bangsa ular yang bisa , bagimana boleh kamu dapat lpas deri-pada hukuman jhannam ?
40023034	Sbab itu , ingat , sahya nanti hantarkan k-pada kamu nabi-nabi , dan orang bijaksana , dan orang pnulis pun : dan sparoh kamu nanti bunoh dan salibkan ; dan sparoh kamu nanti ssahkan dalam kamu punya rumah smbahyang , dan aniayakan deri satu negri sampai lain negri :
40023035	spaya kamu ini boleh tanggong sgala orang bnar punya darah yang sudah di-tumpahkan atas bumi , mula’i deri-pada darah Habil orang yang bnar itu , sampai darah Zakaria anak Barakhia , yang kamu sudah bunoh di antara ka’abah dan tmpat korban .
40023036	Dngan sunggoh sahya kata sama kamu , smoa ini perkara nanti datang atas ini jman punya orang .
40023037	" Hei Yerusalim , Yerusalim , yang bunoh nabi-nabi , dan hntam batu sama orang yang di-hantarkan k-pada-mu ! brapa kali sahya sudah mau kampongkan angkau punya anak-anak , sperti satu ekor ibu ayam kampongkan anak-anak-nya di bawah kpak , ttapi kamu ta’mau !
40023038	Tengok-lah , rumah kamu nanti di-tinggalkan sunyi k-pada kamu .
40023039	Kerna dngan sunggoh sahya kata sama kamu , deri-pada ini ktika skali-kali kamu t’ada nanti tengok sama sahya s-blum kamu nanti kata , ‘ Berkat-lah dia yang datang dalam nama Tuhan . ’ "
40024001	Dan bila Isa sudah kluar deri ka’abah , dan ada berjalan , murid-murid-nya datang sama dia mau tunjokkan smoa bangunan ka’abah .
40024002	Ttapi Isa jawab kata sama dia-orang , " Ada-kah kamu tengok ini smoa ? dngan sunggoh sahya kata sama kamu , di sini t’ada nanti tertinggal satu batu bersusun atas lain , yang t’ada nanti di-rubohkan . "
40024003	Waktu Isa ada dudok di atas Bukit Zaitun , murid-murid datang sama dia sndiri saja , dan kata , " Bilang sama kita , bila-kah ini smoa nanti jadi ? dan apa-kah tanda Tuhan punya kdatangan , dan ksudahan jman ini ? "
40024004	Isa jawab kata sama dia-orang , " Jaga baik-baik jangan orang kasi kamu ssat .
40024005	Kerna banyak orang nanti datang dalam nama sahya , dan kata , ‘ Sahya-lah Almaseh , ’ dan dia-orang nanti ssatkan banyak orang .
40024006	Kamu nanti dngar deri-hal prang dan khabar prang : ingat , jangan terpranjat : kerna ini smoa msti jadi ; ttapi ksudahan itu blum lagi .
40024007	Kerna bangsa nanti bangun mlawan bangsa , dan kraja’an mlawan kraja’an : dan dalam brapa tmpat-tmpat nanti ada klaparan sama gmpa bumi .
40024008	Ttapi smoa ini permula’an sakit-beranak .
40024009	Itu ktika orang nanti srahkan kamu spaya kna sngsara , dan nanti bunoh kamu : dan kerna nama sahya punya sbab kamu nanti kna bnchi oleh sgala bangsa .
40024010	Itu ktika juga nanti banyak orang terantok , dan nanti srahkan satu sama lain , dan bnchikan satu sama lain .
40024011	Dan banyak nabi-nabi yang palsu pun nanti terkluar , dan nanti ssatkan banyak orang .
40024012	Dan sbab kjahatan bertambah-tambah , kbanyakan orang punya kaseh nanti jadi sjok .
40024013	Ttapi orang yang tahan sampai ksudahan itu , dia-lah nanti di-slamatkan .
40024014	Dan ini injil , ia’itu injil kraja’an , nanti di-khabarkan dalam sluroh dunia mnjadi saksi k-pada sgala bangsa ; bharu-lah nanti datang itu ksudahan .
40024015	" Sbab itu , bila kamu tengok itu kbnchian yang bawa binasa berdiri di tmpat suchi , sperti perkata’an nabi Dani’el ( biar-lah orang yang bacha ingat baik-baik ) ,
40024016	itu waktu orang yang ada di tanah Yahudiah baik dia-orang lari pergi naik gunong-gunong :
40024017	orang yang ada di atas rumah punya gnting-rata , jangan dia turun ambil kluar barang-barang yang ada di dalam rumah-nya :
40024018	dan orang yang ada di ladang , jangan dia pulang ambil baju-nya .
40024019	Ttapi susah-lah sama prempuan yang mngandong dan yang kasi anak tetek itu tempo .
40024020	Dan baik kamu minta do’a spaya jangan kamu punya lari tempo musim sjok atau hari perhentian :
40024021	kerna itu ktika nanti jadi ksusahan yang bsar , yang blum pernah jadi deri-pada asal dunia ini sampai skarang , dan skali-kali t’ada nanti jadi lagi .
40024022	Dan jikalau itu hari t’ada di-kurangkan , t’ada satu orang pun boleh slamat : ttapi sbab orang-orang pilehan , itu hari nanti di-kurangkan .
40024023	Itu waktu jikalau orang kata sama kamu , ‘ Tengok , sini-lah Almaseh ’ , atau , ‘ Di situ-lah ; ’ jangan-lah perchaya .
40024024	Kerna nanti terkluar palsu punya Almaseh dan palsu punya nabi-nabi , dan dia-orang nanti kasi tanda-tanda yang bsar dan perkara yang hairan ; sampai ssatkan , kalau boleh , orang pilehan skali pun .
40024025	Ingat , sahya sudah bilangkan kamu lbeh dhulu .
40024026	Sbab itu , jikalau orang kata sama kamu , ‘ Lihat , dia ada di tanah sunyi ; ’ jangan kamu kluar : atau , ‘ Tengok dia ada dalam bilek ; ’ jangan perchaya .
40024027	Kerna sperti kilat terkluar deri timor , dan boleh nampak sampai di barat , bgitu-lah juga kdatangan Anak-manusia .
40024028	Di mana ada bangkai , di situ-lah burong lang berkumpol .
40024029	" Ttapi kmdian deri itu tempo punya ksusahan , itu juga matahari nanti mnjadi glap , dan bulan ta’nanti kasi trang-nya , dan bintang-bintang pun nanti gugor deri langit , dan sgala kuasa langit nanti di-gonchangkan :
40024030	dan bharu-lah nanti ternampak tanda Anak-manusia di langit : dan itu ktika sgala bangsa di atas bumi nanti mratap , dan dia-orang nanti tengok Anak-manusia datang di atas awan-awan langit , dngan kuasa dan kmulia’an yang bsar .
40024031	Dan dia nanti hantarkan mla’ikat-mla’ikat-nya dngan satu trompet yang bsar bunyi , dan itu mla’ikat nanti himponkan dia punya orang pilehan deri ampat pnjuru mata-angin , deri hujong langit sampai hujong langit .
40024032	" Deri pokok ara blajar-lah dia punya perumpama’an : waktu ranting-nya lagi lmbot , dan ada kluarkan daun , kamu tahu musim panas sudah dkat :
40024033	bgitu juga kamu pun , bila kamu tengok ini smoa , baik kamu tahu yang dia itu ada dkat , sampai di muka pintu .
40024034	Dngan sunggoh sahya kata sama kamu , ini jman punya orang t’ada nanti lnnyap s-blum ini smoa jadi .
40024035	Langit sama bumi nanti lnyap , ttapi sahya punya perkata’an t’ada skali-kali nanti lnyap .
40024036	Ttapi deri-hal itu hari dan itu jam t’ada satu orang pun tahu , mski-pun mla’ikat di shorga , atau Anak itu pun , chuma Bapa saja .
40024037	Dan sperti jman Noh itu , bgitu juga nanti jadi kdatangan Anak-manusia .
40024038	Kerna sperti bila jman yang dhulu deri-pada ayer bah , orang makan-minum , kahwin dan di-kahwinkan , sampai hari bila Noh masok dalam bahtra ,
40024039	dan dia-orang ta’sdar sampai ayer bah datang dan bawa pergi dia-orang smoa ; bgitu juga nanti jadi kdatangan Anak-manusia .
40024040	Itu ktika nanti ada dua orang dlaki di ladang ; satu nanti kna ambil , dan satu tertinggal :
40024041	dua prempuan nanti kerja sama kisaran ; satu nanti kna ambil , dan satu tertinggal .
40024042	Sbab itu jaga-lah : kerna kamu ta’tahu hari yang mana kamu punya Tuhan nanti datang .
40024043	Ttapi baik kamu tahu ini , jikalau itu tuan-rumah sudah tahu jam yang mana pnchuri nanti datang , dia tntu sudah jaga dan t’ada kasi rumah-nya kna tmbus .
40024044	Sbab itu baik kamu pun bersdia : kerna dalam satu jam yang kamu t’ada sangka Anak-manusia datang .
40024045	Jadi siapa-kah itu hamba yang stiawan dan bijaksana , yang tuan-nya sudah kasi prentah atas orang isi-rumah-nya , mau kasi dia-orang makanan ktika yang patut ?
40024046	Berkat-lah itu hamba yang tuan-nya jumpa buat bgitu bila dia datang .
40024047	Dngan sunggoh sahya kata sama kamu , dia nanti kasi dia prentah atas smoa apa-apa yang dia ada .
40024048	Ttapi jikalau hamba yang jahat kata dalam hati-nya , ‘ Sahya punya tuan lambat datang , ’
40024049	dan mula’i pukol dia punya kawan-kawan , dan makan-minum sama orang mabok ;
40024050	itu hamba punya tuan nanti datang satu hari bila dia ta’sangka , dan dalam satu jam yang dia ta’tahu , dan ssahkan dia ,
40024051	serta tntukan bhagian-nya sama-sama orang pura-pura : di situ-lah nanti ada mratap sama gertak gigi .
40025001	" Dan itu ktika kraja’an shorga nanti di-samakan dngan s-puloh anak-dara , yang ambil dia punya lampu dan kluar mau hantarkan pngantin .
40025002	Antara itu s-puloh , lima ada bodoh , dan lima cherdek .
40025003	Kerna yang bodoh itu sudah bawa lampu , ttapi t’ada bawa minyak sama-sama :
40025004	ttapi yang cherdek itu sudah bawa minyak dalam tmpat-nya sama-sama lampu-nya .
40025005	Dan tlanju pngantin lambat datang , dia-orang smoa mngantok dan tertidor skali .
40025006	Ttapi tngah malam ada satu triak : ‘ Tengok , pngantin datang ! Mari kluar hantarkan dia . ’
40025007	Itu ktika smoa anak-dara itu bangun , dan btulkan lampu-nya .
40025008	Dan yang bodoh punya anak-dara kata sama yang cherdek , ‘ Kasi kita kamu punya minyak sikit ; kerna lampu kita mau padam . ’
40025009	Ttapi yang cherdek jawab kata , ‘ Barangkali t’ada chukop kerna kita dan kamu smoa : lagi baik kamu sndiri pergi bli sama orang yang jual . ’
40025010	Dan waktu itu anak-dara yang bodoh pergi bli , pngantin pun datang ; dan anak-dara yang sudah sdia ikut dia masok perjamuan kahwin : dan orang tutopkan pintu .
40025011	Kmdian anak-dara yang lain pula datang , dan kata , ‘ Tuan , tuan , bukakan kita pintu . ’
40025012	Ttapi dia jawab kata , ‘ Dngan sunggoh sahya kata sama kamu , sahya ta’knal kamu . ’
40025013	Sbab itu baik kamu jaga , kerna kamu ta’tahu hari-nya atau jam-nya .
40025014	" Kerna itu pun sperti orang yang mau pergi lain negri . Dia panggil dia punya hamba-hamba , dan srahkan herta-nya sama dia-orang .
40025015	Satu orang dia kasi lima talanta , lagi satu orang dua , dan lagi satu orang pula satu ; masing-masing sperti dia punya kuasa ; dan kmdian dia pergi .
40025016	Itu orang yang sudah trima lima talanta itu juga pergi mniaga dngan itu wang , dan untong lagi lima talanta .
40025017	Bgitu juga orang yang sudah trima dua talanta , dia pun untong lagi dua talanta .
40025018	Ttapi orang yang trima satu talanta pergi korek lobang dalam tanah , dan smbunyikan tuan-nya punya wang .
40025019	Dan brapa lama kmdian , itu hamba-hamba punya tuan pulang , dan hitong kira-kira sama dia-orang .
40025020	Dan orang yang sudah trima lima talanta datang , bawa lagi lima talanta , dan kata , ‘ Tuan , lima talanta tuan sudah srahkan sama sahya : tengok sahya sudah untong lagi lima talanta . ’
40025021	Dia punya tuan kata sama dia , ‘ Itu baik , hei hamba yang baik dan stiawan : angkau sudah jadi stiawan atas sikit perkara , sahya nanti tntukan angkau prentahkan banyak perkara , masok-lah dalam angkau punya tuan punya ksuka’an . ’
40025022	Dan itu orang yang sudah trima dua talanta pula datang , kata , ‘ Tuan , dua talanta tuan sudah srahkan sama sahya : tengok , sahya sudah untong lagi dua talanta . ’
40025023	Dia punya tuan kata sama dia , ‘ Itu baik , hei hamba yang baik dan stiawan : angkau sudah jadi stiawan atas sikit perkara , sahya nanti tntukan angkau prentahkan banyak perkara : masok-lah dalam angkau punya tuan punya ksuka’an . ’
40025024	Dan itu orang yang sudah trima satu talanta pun datang , dan dia kata , ‘ Tuan , sahya sudah knal sama tuan , yang tuan satu orang kras , yang mnuai di tmpat tuan t’ada mnabur , dan kumpol di tmpat tuan t’ada tebar :
40025025	jadi sahya sudah naik takot , dan pergi smbunyikan tuan punya talanta dalam tanah : tengok ini-tah tuan sndiri punya . ’
40025026	Ttapi dia punya tuan jawab , kata sama dia , ‘ Hei hamba yang jahat dan malas , sudah pun angkau tahu sahya mnuai di mana sahya t’ada mnabur , dan kumpol di mana sahya t’ada tebar ;
40025027	sbab itu angkau patut srahkan sahya punya wang sama bank punya orang , spaya bila sahya pulang sahya boleh trima wang sahya balek dngan bunga-nya .
40025028	Sbab itu kamu sklian ambil itu satu talanta deri-pada ini orang , dan kasikan sama orang yang ada s-puloh talanta .
40025029	Kerna barang-siapa yang ada , pada dia nanti di-brikan , dan dia nanti dapat mewah : ttapi barang-siapa yang t’ada apa-apa , apa yang ada sama dia , itu pun nanti di-ambil deri-pada dia ,
40025030	Dan buangkan itu hamba yang ta’berguna dalam glap yang di luar : di situ-lah nanti ada mratap sama gertak gigi . ’
40025031	" Ttapi bila Anak-manusia datang dngan kmulia’an-nya , dan sgala mla’ikat-nya pun sama-sama dia , itu ktika dia nanti dudok di atas takhta kmulia’an-nya :
40025032	dan dpan dia nanti di-himponkan sgala bangsa : dan dia nanti asingkan s’orang deri-pada s’orang , sperti satu gombala asingkan domba-domba deri-pada kambing :
40025033	dan itu domba dia nanti dirikan sblah kanan-nya , ttapi itu kambing sblah kiri-nya .
40025034	Kmdian Raja nanti kata sama orang yang sblah kanan-nya , ‘ Mari-lah kamu yang di-berkatkan oleh Bapa sahya , trima-lah psaka , ia’itu kraja’an yang sudah di-sdiakan kerna kamu deri-pada asal dunia :
40025035	sbab bila sahya lapar , kamu sudah kasi sahya makan : sahya haus , dan kamu kasi sahya minum : sahya orang dagang , dan kamu kasi sahya tumpang ;
40025036	sahya tlanjang , dan kamu kasi sahya pakaian : sahya sakit , dan kamu mlawat sahya : sahya dalam jel , dan kamu datang sama sahya . ’
40025037	Habis itu , orang yang bnar itu nanti jawab sama Raja , dan kata , ‘ Ya Tuhan , bila-kah kita tengok Tuhan lapar , dan kasi Tuhan makan ? atau haus , dan kasi Tuhan minum ?
40025038	Dan bila-kah kita sudah tengok Tuhan orang dagang , dan kasi Tuhan tumpang ? atau tlanjang , dan kasi Tuhan pakaian ?
40025039	Dan bila-kah kita sudah tengok Tuhan sakit , atau dalam jel , dan sudah pergi sama Tuhan ? ’
40025040	Itu Raja nanti jawab kata sama dia-orang , ‘ Dngan sunggoh sahya kata sama kamu , dalam hal kamu sudah buat bgitu k-pada satu deri-pada sahya punya sudara-sudara ini yang kchil skali , kamu sudah buat k-pada sahya . ’
40025041	Kmdian dia nanti kata pula sama orang yang di sblah kiri-nya ‘ Hei kamu yang kna kutok undor deri-pada sahya masok api yang kkal , yang sudah sdia kerna iblis sama sgala mla’ikat-nya :
40025042	sbab bila sahya lapar , kamu t’ada kasi sahya makan : sahya haus , dan t’ada kamu kasi sahya minum :
40025043	sahya orang dagang , dan t’ada kamu kasi sahya tumpang ; sahya tlanjang , dan t’ada kamu kasi sahya pakaian ; sahya sakit dan dalam jel , dan t’ada kamu mlawat sahya . ’
40025044	Kmdian dia-orang pula nanti jawab , dan kata , ‘ Tuhan , bila-kah kita sudah tengok Tuhan s’orang lapar , atau haus , atau dagang , atau tlanjang , atau sakit , atau dalam jel , dan kita t’ada layankan Tuhan ? ’
40025045	Kmdian itu Raja nanti jawab kata sama dia-orang , ‘ Dngan sunggoh sahya kata sama kamu , dalam hal kamu t’ada buat bgitu k-pada satu deri-pada orang yang kchil ini , kamu t’ada buat k-pada sahya . ’
40025046	Dan ini smoa nanti pergi masok hukuman yang kkal : ttapi orang-orang yang bnar masok hidop yang kkal . "
40026001	Dan sudah jadi , bila Isa sudah habis ini perkata’an smoa , dia kata sama murid-murid-nya ,
40026002	" Kamu tahu yang lpas dua hari jadi hari Paska , dan Anak-manusia nanti di-srahkan spaya kna salib . "
40026003	Kmdian sgala kpala-kpala imam sama itu bangsa punya ktua-ktua berhimpon dalam rumah imam-bsar , yang bernama Kayafa ;
40026004	dan dia-orang smoa berpakat mau tangkap Isa dngan tipu-daya , dan bunoh dia .
40026005	Ttapi dia-orang kata , " Jangan tempo hari-bsar , takot nanti jadi gadoh antara bangsa kita . "
40026006	Waktu Isa ada di Bait-Ani dalam rumah Simon orang tai-ko ,
40026007	satu prempuan datang sama dia , bawa satu botol berisi minyak wangi , yang bsar herga-nya , dan tuangkan atas kpala Isa , waktu dia ada dudok makan .
40026008	Ttapi bila murid-murid tengok , dia-orang naik gram , dan kata , " Apa buat buangkan barang bgitu ?
40026009	Kerna ini minyak boleh jual dngan herga bsar , dan wang-nya boleh kasi orang miskin . "
40026010	Ttapi Isa tahu itu hal , dan kata sama dia-orang , " Knapa kamu kasi susah sama ini prempuan ? kerna dia sudah buat satu baik punya kerja atas sahya .
40026011	Kerna slalu kamu ada orang miskin sama-sama kamu ; ttapi sahya ini t’ada slalu sama kamu .
40026012	Kerna dalam hal dia tuangkan ini minyak atas badan sahya , dia sudah buat itu kerna sahya punya tanam .
40026013	Dngan sunggoh sahya kata sama kamu , di mana-mana ini injil nanti di-khabarkan dalam suroh dunia , apa yang ini prempuan sudah buat nanti di-chakapkan , mnjadi satu peringatan kerna dia . "
40026014	Habis itu , satu orang deri-pada itu dua-blas murid , bernama Yudas Iskariot , pergi sama kpala-kpala imam ,
40026015	dan kata , " Apa kamu mau kasi sahya , dan sahya nanti srahkan dia sama kamu ? " Dan dia-orang timbang tiga-puloh kping punya wang perak kasi sama dia .
40026016	Dan deri itu tempo , dia chari ktika yang baik mau srahkan Isa .
40026017	Pada hari yang nombor satu deri-pada hari-bsar makan roti yang ta’ragi , murid-murid datang sama Isa , dan kata , " Di mana Tuhan mau kita siapkan kerna Tuhan spaya makan Paska ? "
40026018	Dan Isa kata , " Masok negri , pergi sama satu orang , dan kata sama dia , ‘ Guru bilang , " Sudah dkat sahya punya waktu ; sahya makan Paska dalam angkau punya rumah sama-sama sahya punya murid-murid . " ’ "
40026019	Itu murid-murid buat sperti Isa sudah psan ; dan dia-orang siapkan Paska .
40026020	Bila sudah ptang , Isa ada dudok makan sama-sama itu dua-blas anak-murid ;
40026021	dan sambil dia-orang makan , dia kata , " Dngan sunggoh sahya kata sama kamu , satu orang antara kamu nanti srahkan sahya . "
40026022	Dan dia-orang sangat-lah susah hati , dan masing-masing mula’i kata sama Isa , " Ya Tuhan , sahya-kah ? "
40026023	Dan dia jawab kata , " Dia itu yang tadi chlopkan tangan-nya dalam pinggan sama-sama sahya , dia-lah nanti srahkan sahya .
40026024	Anak-manusia pergi , sperti ada tersurat fasal dia : ttapi susah-lah pada itu orang yang oleh-nya Anak-manusia kna srah ! lagi baik kerna dia jikalau dia t’ada di-beranakkan . "
40026025	Dan Yudas yang srahkan dia , jawab kata , " Rabbi , sahya-kah ? " Isa kata sama dia , " Angkau sudah katakan . "
40026026	Dan waktu dia-orang ada makan , Isa ambil roti , minta berkat , dan pchahkan ; habis itu , dia kasi sama murid-murid , dan kata , " Ambil , makan : ini-lah badan sahya . "
40026027	Dan dia ambil mangkok , dan mnguchap shukor , dan kasi sama dia-orang , serta kata , " Kamu sklian minum-lah deri-pada ini mangkok ;
40026028	kerna ini-lah darah sahya , ia’itu darah perjanjian , yang di-churahkan kerna banyak orang , spaya mmbawa ampunan dosa .
40026029	Ttapi sahya kata sama kamu , deri-pada ini waktu t’ada-lah sahya nanti minum ini ayer buah anggor , sampaikan itu hari bila sahya minum dia bharu sama-sama kamu dalam kraja’an Bapa sahya . "
40026030	Bila dia-orang smoa sudah nyanyi puji-pujian , dia-orang kluar pergi Bukit Zaitun .
40026031	Kmdian Isa kata sama dia-orang , " Kamu sklian nanti terantok sbab sahya ini malam : kerna ada tersurat , ‘ Sahya nanti pukol gombala , dan domba-domba yang s-kawan nanti chrai-brai . ’
40026032	Ttapi bila sahya sudah di-bangkitkan , sahya nanti pergi Galil lbeh dhulu kamu . "
40026033	Ttapi Petrus jawab kata sama dia , " Jikalau smoa-nya terantok sbab Tuhan , sahya ini t’ada skali-kali nanti terantok . "
40026034	Isa kata sama dia , " Dngan sunggoh sahya kata sama angkau , ini malam juga , s-blum ayam berkokok , angkau nanti sangkalkan sahya tiga kali . "
40026035	Petrus kata sama dia , " Jikalau sahya msti mati pun sama-sama Tuhan , t’ada juga sahya nanti sangkalkan Tuhan . " Bgitu juga smoa murid-murid kata .
40026036	Kmdian deri-pada itu , Isa sampai sama-sama dia-orang dalam satu kbun yang bernama Gatsemani , dan dia kata sama murid-murid-nya , " Dudok-lah di sini , waktu sahya pergi di situ minta do’a . "
40026037	Dan Isa bawa sama-sama dia Petrus dngan dua-dua anak Zabdi , dan mula’i mnjadi susah-hati , dan sangat-lah terkachau .
40026038	Kmdian Isa kata sama dia-orang , " Jiwa sahya sangat-lah susah , bagai mau mati bgitu : tunggu-lah di sini , dan berjaga sama-sama sahya . "
40026039	Dan dia jalan dpan sikit , dan jatoh tertiarap minta do’a bgini , " Ya Bapa sahya , jikalau boleh , biar-lah ini chawan lalu deri-pada sahya : ttapi bukan-nya sperti kahandak sahya , ttapi sperti kahandak Bapa . "
40026040	Dan dia datang sama murid-murid , dan jumpa dia-orang tertidor , dan kata sama Petrus , " Bagimana ini ; kamu smoa t’ada-kah kuasa berjaga satu jam sama-sama sahya ?
40026041	Berjaga-lah dan minta do’a , spaya kamu jangan masok pnchoba’an : btul roh itu suka , ttapi badan ada lmah . "
40026042	Dan lagi nombor dua kali dia pergi minta do’a , dan kata , " Ya Bapa sahya , jikalau ini ta’boleh lalu , mlainkan sahya msti minum , biar-lah jadi kahandak Bapa . "
40026043	Dan lagi skali dia datang , dan jumpa dia-orang tertidor , kerna mata dia-orang sudah rasa brat .
40026044	Dan lagi skali dia tinggalkan dia-orang , dan pergi minta do’a nombor tiga kali , dan kata itu perkata’an juga .
40026045	Habis itu , dia datang sama murid-murid , dan kata sama dia orang , " Skarang tidor-lah dan snangkan diri : sudah-lah dkat waktu-nya , dan Anak-manusia sudah di-srahkan sama tangan orang berdosa .
40026046	Bangun , mari-lah kita berjalan : tengok , itu orang yang srahkan sahya sudah dkat . "
40026047	Dan s-tngah dia ada lagi berchakap , Yudas , ia’itu satu orang deri-pada itu dua-blas , ada datang , dan sama-sama dia ada banyak orang dngan pdang dan tongkat , datang deri-pada kpala-kpala imam dan ktua-ktua bangsa itu .
40026048	Itu orang yang srahkan Isa sudah kasi satu tanda sama itu orang smoa , dan kata , " Barang-siapa yang sahya chium , itu-lah dia : tangkap sama dia . "
40026049	Dan itu juga , dia datang dkat Isa , dan kata , " Tabek , Rabbi ; " dan chium sama dia .
40026050	Dan Isa kata sama dia , " Hei kawan , buat-lah apa yang angkau datang mau buat . " Kmdian itu orang-orang datang taroh tangan atas Isa , dan tangkap sama dia .
40026051	Dan antara orang yang sama-sama Isa ada satu orang hulorkan tangan-nya chabot pdang , dan ttak imam-bsar punya hamba , sampai kratkan kuping-nya .
40026052	Kmdian Isa kata sama dia , " Masokkan angkau punya pdang dalam sarong-nya : kerna sgala orang yang ambil pdang nanti binasa dngan pdang juga .
40026053	Atau ya-kah angkau fikir yang sahya ta’boleh minta sama Bapa sahya dan dia nanti ini jam juga hantarkan sahya lbeh dua-blas ligion punya mla’ikat ?
40026054	Jikalau bgitu , bagimana pula boleh kitab-kitab di-bnarkan yang kata ini smoa msti jadi bgini ? "
40026055	Itu jam Isa kata sama orang-orang-banyak , " Ada-kah kamu kluar sperti mau mlawan orang pnyamon , dngan pdang sama tongkat mau tangkap sahya ? Hari-hari sahya sudah dudok mngajar dalam ka’abah , dan kamu t’ada tangkap sahya .
40026056	Ttapi smoa ini sudah jadi spaya surat nabi-nabi boleh di-bnarkan . " Kmdian smoa murid-murid lari tinggalkan dia .
40026057	Itu orang-orang yang tangkap Isa bawa dia pergi k-pada Kayafa , imam-bsar itu , dan di sana orang-orang pnulis sama ktua-ktua sudah sdia berhimpon .
40026058	Ttapi Petrus sudah ikut sama dia deri jauh sampai rumah imam-bsar , dan dia masok dalam , dan dudok sama mata-mata mau tengokkan pnghabisan-nya .
40026059	Kpala-kpala imam sama sgala orang majlis chari saksi yang bohong mlawan Isa , spaya boleh bunoh dia ;
40026060	dan dia-orang ta’boleh dapat , sunggoh pun banyak saksi bohong yang datang . Ttapi kmdian dua saksi datang ,
40026061	yang kata , " Ini orang sudah kata , ‘ Sahya ada kuasa rubohkan Allah punya ka’abah , dan naikkan dalam tiga hari . ’ "
40026062	Itu imam-bsar berdiri , dan kata sama Isa , " T’ada-kah angkau jawab apa-apa ? apa ini yang ini orang smoa saksikan atas angkau ? "
40026063	Ttapi Isa diam saja . Dan imam-bsar itu kata sama dia , " Sahya suroh angkau bersumpah dmi Allah yang hidop , bilang sama kita , ya-kah angkau Almaseh , Anak-Allah itu ? "
40026064	Isa kata sama dia , " Angkau sudah bilang : ttapi sahya kata sama kamu smoa , deri-pada ini waktu kamu nanti tengok Anak-manusia dudok di sblah kanan Kuasa itu , dan datang di atas awan-awan langit . "
40026065	Habis itu , imam bsar koyakkan pakaian sndiri , dan kata , " Dia sudah mnghujat : apa guna sama saksi lagi ? Tengok skarang kamu smoa sudah dngar itu hujatan :
40026066	apa kamu punya fikir ? " Dia-orang jawab kata , " Dia patut mati . "
40026067	Kmdian dia-orang ludahkan muka-nya , dan tumbok dia : yang ada spak sama dia ,
40026068	dan kata , " Hei Almaseh , nabuat-lah sama kita : siapa pukol angkau ? "
40026069	Petrus dudok di luar dalam hlaman , dan satu tman prempuan datang kata sama dia , " Angkau pun sudah ada sama-sama Isa orang Galil itu . "
40026070	Ttapi dia bersangkal di dpan smoa orang , dan kata , " Sahya ta’tahu ‘ ntah apa-kah angkau ini ada bilang . "
40026071	Dan bila dia kluar di srambi , lain prempuan pula tengok dia , dan kata sama orang yang ada di situ , " Ini orang pun sudah ada sama-sama Isa orang Nasarat itu . "
40026072	Dan lagi skali dia bersangkal dngan sumpah pula , " Sahya t’ada knal sama itu orang . "
40026073	Dan lagi s-kjap orang-orang yang berdiri dkat-dkat situ datang kata sama Petrus , " Btul skali angkau s-bhagian sama dia-orang smoa ; kerna angkau punya chakap nyatakan angkau . "
40026074	Itu waktu dia mula’i berkutok dan bersumpah , " Sahya t’ada knal sama itu orang . " Dan itu juga ayam pun berkokok .
40026075	Dan Petrus ingat perkata’an yang Isa sudah kata , " S-blum ayam berkokok , angkau nanti sangkalkan sahya tiga kali . " Dan dia kluar mnangis tersdeh-sdeh .
40027001	Bila sudah siang hari , smoa kpala-kpala imam sama ktua-ktua bangsa itu berbichara mlawan Isa mau bunoh dia :
40027002	dan bila dia-orang sudah ikatkan dia , dia-orang bawa dia pergi , dan srahkan sama gobernor Pilatus .
40027003	Kmdian deri-pada itu , Yudas , yang srahkan dia , bila dia tengok yang Isa punya hukuman sudah tntu , dia mnysal , dan bawa balek itu tiga-puloh kping punya wang perak sama kpala-kpala imam dan ktua-ktua ,
40027004	dan kata , " Sahya sudah berdosa , sbab sahya sudah srahkan darah orang yang t’ada salah . " Ttapi dia-orang kata , " Kita apa pduli ? itu angkau punya fasal . "
40027005	Dan Yudas champakkan wang perak itu dalam ka’abah , dan kluar ; kmdian dia pergi gantong diri-nya .
40027006	Dan kpala-kpala imam ambil itu wang perak , dan kata , " T’ada halal masokkan ini wang sama wang persmbahan , sbab ini wang herga darah orang . "
40027007	Dan dia-orang bichara , dan dngan itu wang bli tanah tukang priok , spaya jadi tmpat kubor orang dagang .
40027008	Itu sbab-lah itu tanah di-sbot " tanah darah " sampai ini hari .
40027009	Itu ktika sudah-lah di-bnarkan itu perkata’an yang nabi Armia kata , ia’itu , " Dan dia-orang sudah ambil itu tiga-puloh kping punya wang perak , herga orang yang di-hergakan itu , sperti yang anak-anak Isra’el sudah hergakan ;
40027010	dan dia-orang kasi itu wang mau bli itu tanah tukang priok , sperti Tuhan sudah tntukan kerna sahya . "
40027011	Dan Isa berdiri di dpan gobernor : dan gobernor tanya dia , " Angkau raja orang Yahudi-kah ? " Isa kata sama dia , " Sperti angkau bilang . "
40027012	Dan bila kpala-kpala imam sama ktua-ktua d’awa dia , satu pun dia t’ada jawab .
40027013	Itu ktika Pilatus kata sama Isa , " T’ada-kah angkau dngar brapa banyak perkara dia-orang saksikan atas angkau ? "
40027014	Ttapi Isa t’ada jawab sama dia satu patah pun : sampaikan itu gobernor naik hairan skali .
40027015	Ktika hari-bsar gobernor sudah biasa lpaskan kerna orang-banyak satu orang jel , barang-siapa yang dia-orang suka .
40027016	Itu waktu ada satu orang jel yang mashhur , nama-nya Bar-Abbas .
40027017	Sbab itu bila smoa-nya sudah berhimpon , Pilatus kata sama dia-orang , " Siapa-kah kamu suka sahya lpaskan kerna kamu ? Bar-Abbas-kah , atau Isa yang di-sbot Almaseh ? "
40027018	Kerna dia tahu yang sbab dngki dia-orang sudah srahkan Isa .
40027019	Dan waktu Pilatus dudok di atas krusi bichara , dia punya bini suroh orang pergi kata sama dia , " Jangan-lah skali-kali masok tangan dalam itu orang bnar punya fasal : kerna ini hari sahya sudah kna banyak seksa dalam mnimpi sbab dia . "
40027020	Kpala-kpala imam sama ktua-ktua usutkan orang-banyak itu , spaya dia-orang boleh minta Bar-Abbas dan binasakan Isa .
40027021	Itu gobernor jawab kata sama dia-orang , " Dalam ini dua orang , mana satu kamu suka sahya lpaskan kerna kamu ? " Dia-orang kata , " Bar-Abbas . "
40027022	Pilatus kata sama dia-orang , " Kalau bgitu , apa-kah sahya msti buat sama Isa yang di-sbot Almaseh ? " Dia-orang smoa kata , " Biar dia kna salib . "
40027023	Dia kata , Apa kjahatan pula dia sudah buat ? " Ttapi dia-orang bertriak-triak bukan sikit lagi , kata , " Biar dia kna salib . "
40027024	Jadi bila Pilatus tengok yang t’ada guna lagi dia punya perkata’an , balek ada jadi satu gadoh , dia ambil ayer , chuchi tangan di dpan orang-banyak , dan kata , " Sahya Ipas deri-pada ini orang bnar punya darah itu pulang sama kamu . "
40027025	Dan smoa orang bangsa itu jawab kata , " Darah-nya atas kita , dan atas anak-anak kita pun . "
40027026	Habis itu , Pilatus lpaskan Bar-Abbas sama dia-orang : ttapi Isa dia ssahkan , dan srahkan spaya kna salib .
40027027	Kmdian deri-pada itu , gobernor punya soldado bawa Isa masok istana , dan himponkan s-gnap pasokan kliling dia .
40027028	Dia orang bukakan pakaian Isa , dan kasi dia pakai baju werna ungu .
40027029	Dan bila dia-orang sudah anyamkan satu makota deri-pada duri , dia-orang tarohkan atas kpala-nya , dan satu bambu di tangan kanan-nya ; dan dia-orang berlutut dpan dia , dan tertawakan dia , kata , " Tabek , Raja orang Yahudi . "
40027030	Dan dia-orang ludahkan dia , dan ambil itu bambu pukol kpala-nya .
40027031	Dan bila dia-orang sudah tertawakan dia , dia-orang bukakan itu baju ungu , dan pakaikan pakaian-nya sndiri , dan bawa dia pergi mau salibkan dia .
40027032	Bila dia-orang kluar dia-orang jumpa satu orang Kurini , bernama Simon : dan dia-lah dia-orang paksa suroh pikul Isa punya kayu salib .
40027033	Dan bila dia-orang sampai satu tmpat yang bernama Golgota , arti-nya tmpat tngkorak ,
40027034	dia-orang kasi Isa minum ayer-anggor champur hmpdu : dan bila dia sudah kchap , dia ta’mau minum .
40027035	Bila dia-orang sudah salibkan dia , dia-orang bhagikan pakaian-nya dngan buang undi :
40027036	dan dia-orang dudok jaga sama dia di sana .
40027037	Dan di sblah atas kpala-nya dia-orang knakan surat d’awa’an-nya , " INI-LAH ISA RAJA ORANG YAHUDI . "
40027038	Itu ktika ada dua orang pnyamon yang kna salib sama-sama Isa , satu sblah kanan , satu sblah kiri .
40027039	Dan orang-orang yang lalu di situ umpatkan dia , dan gonchang-gonchang kpala ,
40027040	kata , " Hei angkau yang rubohkan ka’abah , dan naikkan dalam tiga hari , slamatkan angkau punya diri : jikalau btul angkau Anak Allah , turun-lah deri itu salib . "
40027041	Bgini juga kpala-kpala imam sama orang pnulis dan ktua-ktua tertawakan dia , dan kata ,
40027042	" Lain orang dia sudah slamatkan ; ttapi diri-nya sndiri dia ta’rupa slamatkan ! Dia Raja orang Isra’el ; biar dia skarang turun deri salib , dan kita nanti perchaya sama dia .
40027043	Dia sudah taroh harap sama Allah ; jikalau Tuhan suka sama dia , biar Tuhan slamatkan dia skarang : kerna dia sudah kata , ‘ Sahya Anak Allah . ’ "
40027044	Dan itu dua pnyamon pun yang kna salib sama-sama dia maki dia bgitu juga .
40027045	Dan deri-pada pukol dua-blas tngah hari mnjadi glap sluroh tanah itu , sampai pukol tiga ptang .
40027046	Dan ada pukol tiga ptang bgitu Isa bertriak dngan suara yang bsar , dan kata , " Ili , Ili , lama sabaktani , " arti-nya , " Tuhan-ku , Tuhan-ku , knapa tinggalkan sahya ? "
40027047	Bila s-tngah orang yang berdiri di sana dngar itu , dia-orang kata , " Dia ini ada triak Ilia . "
40027048	Dan itu juga satu orang deri-pada itu orang ambil lumut-karang , dan isikan chuka dan taroh di hujong bambu kasi dia minum .
40027049	Ttapi lain orang pula kata , " Diamkan : biar kita tengok kalau Ilia nanti datang slamatkan dia . "
40027050	Dan Isa bertriak lagi skali dngan suara yang bsar , dan srahkan roh-nya .
40027051	Dan tengok , ka’abah punya tirai blah dua , deri atas sampai bawah ; dan bumi pun gmpa ; dan batu-batu gunong pun terblah ;
40027052	dan kubor-kubor pun terbuka ; dan banyak mayat orang suchi yang sudah tidor pun berbangkit pula ;
40027053	dia-orang kluar deri kubor , kmdian deri-pada kbangkitan Isa , dan masok negri suchi , dan ternampak sama banyak orang .
40027054	Itu hulubalang , dan orang-orang yang jaga perkara-perkara yang sudah jadi , naik takot skali , dan kata , " Btul-lah dia ini Anak Allah . "
40027055	Dan di sana ada banyak prempuan-prempuan yang pandang deri jauh , yang dhulu sudah ikut Isa deri Galil dan layankan dia :
40027056	antara dia-orang ada Mariam orang Magdala , sama Mariam mak Yakob dan Yosis , sama anak-anak Zabdi punya mak .
40027057	Bila sudah ptang , ada satu orang kaya datang , bernama Yusof deri Arimatiah , dan dia pun satu anak-murid Isa :
40027058	ini orang pergi sama Pilatus minta Isa punya mayat . Kmdian Pilatus suroh kasikan .
40027059	Dan Yusof ambil itu mayat , gulongkan itu dngan kain khasah halus yang berseh ,
40027060	dan taroh dalam kubor-nya sndiri yang bharu , yang dia sudah pahatkan dalam batu gunong : dan bila dia sudah golekkan satu batu yang bsar di pintu kubor itu , dia jalan pergi .
40027061	Dan di situ ada Mariam orang Magdala , sama Mariam yang lain , dudok di dpan itu kubor .
40027062	Besok-nya , ia’itu hari yang kmdian deri-pada hari-sdiakan , kpala-kpala imam sama orang Farisi mnghadap Pilatus ,
40027063	kata , " Tuan , kita ingat itu orang pnipu sudah kata waktu dia lagi hidop , ‘ Kmdian deri-pada tiga hari sahya nanti bangkit . ’
40027064	Sbab itu baik tuan suroh orang tgohkan itu kubor sampai hari yang ktiga , spaya jangan pula murid-murid-nya datang churi sama dia , dan kata sama ini bangsa , ‘ Dia sudah bangkit deri antara orang mati , ’ dan tipu-daya yang kmdian punya nanti jadi lbeh jahat deri-pada yang mula-mula punya . "
40027065	Pilatus kata sama dia-orang , " Kamu ada orang jaga : pergi-lah dan tgohkan itu kubor s-brapa boleh . "
40027066	Jadi itu , dia-orang pergi tgohkan itu kubor , dngan silkan itu batu , dan orang jaga pun ada sama-sama dia-orang .
40028001	Kmdian deri-pada hari perhentian , dan ktika mau trang tanah , hari yang pertama dalam itu minggo , Mariam orang Magdala sama Mariam yang lain datang tengok itu kubor .
40028002	Dan ada jadi satu gmpa bumi yang bsar ; kerna satu mla’ikat Tuhan turun deri shorga , datang golekkan itu batu kluar , dan dudok atas-nya .
40028003	Rupa-nya sperti kilat , dan pakaian-nya puteh sperti salju :
40028004	dan sbab takot sama dia itu orang jaga mngglitar , dan jadi sperti mati .
40028005	Dan itu mla’ikat jawab kata sama itu prempuan-prempuan , " Kamu jangan takot : kerna sahya tahu kamu ada chari Isa , yang sudah di-salibkan .
40028006	Dia t’ada di sini ; kerna dia sudah bangkit , sperti dia kata . Mari tengok itu tmpat di mana Tuhan sudah terbaring .
40028007	Dan lkas pergi bilang sama dia punya murid-murid , ‘ Dia sudah bangkit deri antara orang mati ; dan ingat , dia ada berjalan lbeh dhulu kamu pergi Galil ; di sana kamu nanti tengok sama dia : ’ ingat , sahya sudah katakan kamu . "
40028008	Dan itu prempuan lkas undor deri itu kubor , dngan ktakotan dan sangat suka-hati , dan dia-orang lari mau khabarkan itu hal sama murid-murid Isa .
40028009	Dan itu juga Isa jumpa dia-orang , dan kata , " Slamat-lah . " Dan dia-orang datang dkat pegang kaki-nya , dan berlutut dpan dia .
40028010	Kmdian Isa kata sama dia-orang , " Jangan takot : pergi khabarkan sama sahya punya sudara-sudara , suroh dia-orang pergi Galil , dan di sana dia-orang nanti tengok sahya . "
40028011	Waktu itu dua prempuan pergi , sparoh itu orang-jaga masok negri kasi tahu sama kpala-kpala imam smoa perkara yang sudah jadi .
40028012	Dan bila dia-orang sudah berhimpon sama-sama ktua-ktua , dan sudah bichara , dia-orang kasi banyak wang sama itu soldado-soldado ,
40028013	dan kata , " Kamu msti kata , ‘ Ktika kita tidor , murid-murid-nya sudah datang tempo malam churi sama dia . ’
40028014	Dan kalau ini hal kdngaran sama gobernor , kita ini nanti pujok dia , dan kamu ta’usah kna khuatir . "
40028015	Dan dia-orang ambil itu wang , dan buat sperti dia-orang sudah di-ajarkan : dan ini macham punya chakap jadi mashhur antara orang Yahudi sampai skarang .
40028016	Ttapi itu s-blas murid-murid pergi Galil , dkat itu gunong yang Isa sudah tntukan sama dia-orang .
40028017	Dan bila dia-orang tengok sama dia , dia-orang berlutut : ttapi ada juga yang bimbang hati .
40028018	Dan Isa datang berchakap sama dia-orang , dan kata , " Sgala kuasa , baik di shorga baik di atas bumi , sudah di-bri k-pada sahya .
40028019	Sbab itu pergi-lah kamu , bawa sgala bangsa mnjadi murid-murid , dan baptiskan dia-orang dalam nama Bapa dan Anak dan Roh Alkudus :
40028020	dan ajarkan dia-orang turut smoa perkara yang sahya sudah psan sama kamu ; dan ingat , sahya ada sama-sama kamu s-hari-hari , sampai ksudahan jman . "
41001001	Ini-lah permula’an injil Isa Almaseh Anak Allah .
41001002	Sperti sudah tersurat dalam kitab nabi Yash’aya , " Tengok , sahya ada hantarkan pnyuroh sahya pergi lbeh dhulu angkau , Dia-lah nanti sdiakan jalan angkau ;
41001003	Suara satu orang yang bertriak di tanah sunyi , ‘ Sdiakan jalan Tuhan , Btulkan lorong-lorong-nya ; ’ "
41001004	Yahya datang , yang baptiskan orang di dalam tanah sunyi , dan khabarkan baptisan tobat kerna k’ampunan dosa .
41001005	Dan smoa orang tanah Yahudiah sama smoa orang negri Yerusalim kluar pergi sama Yahya ; dan dia-orang trima baptis deri-pada dia dalam sungai Yordan , serta masing-masing mngaku dosa-nya .
41001006	Dan Yahya punya pakaian deri-pada bulu onta , dan ikat pinggang-nya kulit , dan dia makan bilalang sama gula-lbah hutan .
41001007	Dan dia mngajar , kata , " Ada orang datang kmdian deri-pada sahya yang lbeh kuasa deri-pada sahya , dan t’ada-lah sahya layak tundok bukakan tali kasut-nya .
41001008	Sahya sudah baptiskan kamu dngan ayer ; ttapi dia pula nanti baptiskan kamu dngan Roh Alkudus . "
41001009	Dan itu ktika Isa pun datang deri Nasarat tanah Galil , dan dia trima baptis deri-pada Yahya dalam sungai Yordan .
41001010	Sambil dia naik deri dalam ayer , itu juga dia tengok langit terbuka , dan Roh Allah turun atas-nya s-rupa burong komba :
41001011	dan ada satu suara deri langit , " Angkau-lah Anak sahya yang sahya kaseh , dan angkau-lah berknan sama sahya . "
41001012	Dan itu juga Roh tolakkan dia pergi tanah sunyi .
41001013	Dan ampat-puloh hari dia di tanah sunyi itu , kna choba oleh Setan ; dan dia ada sama-sama binatang buas ; dan ada mla’ikat-mla’ikat mlayan sama dia .
41001014	Bila Yahya sudah di-srahkan , Isa masok tanah Galil , khabarkan injil Allah ,
41001015	dan kata , " Sudah sampai waktu-nya , dan kraja’an Allah sudah dkat : bertobat-lah kamu , dan perchaya injil . "
41001016	Ktika Isa berjalan di tpi tasek Galil , dia tengok Simon sama Andrias sudara Simon s-tngah mnjala di tasek : kerna dua-dua itu , orang tangkap ikan .
41001017	Dan Isa kata sama dia-orang , " Mari-lah ikut sama sahya , dan sahya nanti jadikan kamu orang tangkap manusia . "
41001018	Dan itu juga dia-orang tinggalkan jala-jaring-nya , dan ikut sama dia .
41001019	Dan bila Isa jalan lagi sikit jauh , dia tengok Yakob anak Zabdi sama sudara-nya Yahya , dan dia-orang dua-dua pun ada dalam prahu s-tngah btulkan jala-jaring-nya .
41001020	Dan itu juga dia panggil dia-orang : dan dua-dua tinggalkan bapa-nya Zabdi dalam prahu dngan orang-orang gaji , dan pergi ikut sama Isa .
41001021	Dan dia-orang masok negri Kafarnahum ; dan itu hari perhentian juga Isa masok rumah-smbahyang mngajar .
41001022	Dan orang-orang naik hairan sama dia punya ajaran : kerna dia mngajar sperti orang yang ada kuasa , bukan-nya sperti orang pnulis .
41001023	Dan itu juga di dalam dia-orang punya rumah-smbahyang ada satu orang yang terkna jin yang najis ; dan dia bertriak-triak ,
41001024	kata , " Hei Isa orang Nasarat , kita sama angkau apa ada terkna ? sudah-kah angkau datang mau binasakan kita ? Sahya pun tahu angkau siapa , ia’itu Yang Kudus datang deri-pada Allah . "
41001025	Dan Isa tngkingkan dia , kata , " Diam , dan kluar deri-pada itu orang . "
41001026	Dan itu jin yang najis tarek-tarek sama itu orang , dan bertriak dngan suara bsar , bharu dia kluar .
41001027	Dan sklian orang terchngang-chngang , sampai satu tanya sama lain , " Apa pula ini ? pngajaran yang bharu ! Dngan kuasa dia kasi hukum sama jin yang najis pun , dan dia-orang turut prentah-nya . "
41001028	Dan itu juga pchah-lah khabar deri-hal Isa dalam smoa tmpat sluroh jajahan Galil .
41001029	Dan itu juga , bila dia-orang sudah kluar deri rumah-smbahyang , dia-orang masok rumah Simon dan Andrias , sama-sama Yakob dan Yahya .
41001030	Simon punya mertua prempuan ada terbaring sakit dmam ; dan itu juga dia-orang bilangkan Isa deri-hal dia :
41001031	dan dia datang pegang tangan-nya dan kasi dia bangun ; dan itu dmam pun hilang , dan itu prempuan mlayankan dia-orang .
41001032	Dan bila sudah ptang , ktika matahari turun , orang bawa sama dia sgala orang yang sakit , sama orang yang terkna jin .
41001033	Dan satu negri punya orang sudah berhimpon di muka pintu .
41001034	Dan Isa sumbohkan banyak orang yang sakit macham-macham punya pnyakit , dan dia buangkan banyak jin ; dan lagi pun dia ta’mau kasi itu jin smoa berchakap , kerna dia-orang knal sama dia .
41001035	Dan pagi-pagi , waktu jauh malam lagi , Isa bangun kluar , dan pergi satu tmpat sunyi , dan di situ dia minta do’a .
41001036	Dan Simon , dngan smoa orang yang ada sama-sama dia , ikut dia ;
41001037	dan dia-orang dapat sama dia , dan kata , " Smoa orang ada chari Tuhan . "
41001038	Dan dia kata sama dia-orang , " Mari kita pergi lain tmpat pula , di negri-negri yang dkat ini , spaya di situ pun sahya boleh mngajar ; kerna itu-lah sbab-nya sahya sudah kluar . "
41001039	Dan dia pergi mngajar dalam dia-orang punya rumah-smbahyang sluroh tanah Galil , dan buangkan jin .
41001040	Dan ada satu orang tai-ko datang sama dia , terminta-minta sama dia , dan berlutut , kata sama dia , " Jikalau Tuhan mau , Tuhan boleh kasi sahya berseh . "
41001041	Dan Isa rasa ksian , dan hulorkan tangan jamah dia , dan kata sama dia , " Sahya mau ; jadi-lah angkau berseh . "
41001042	Dan itu juga hilang itu orang punya tai-ko , dan dia mnjadi berseh .
41001043	Dan Isa psan dia baik-baik , dan itu juga suroh dia pergi ,
41001044	dan kata sama dia , " Ingat , jangan angkau kata apa-apa sama satu orang pun : ttapi pergi tunjokkan angkau punya diri sama imam , dan bawa persmbahan kerna angkau punya ksuchian , apa-apa yang Musa sudah psan , jadi satu ksaksian k-pada dia-orang . "
41001045	Ttapi itu orang kluar , dan mula’i khabarkan dan mashhurkan itu perkara , sampai Isa ta’boleh masok lagi dalam negri nyata-nyata , ttapi dia ada di luar di tmpat yang sunyi-sunyi : dan orang datang sama dia deri sana-sini .
41002001	Dan ada brapa hari kmdian , bila dia masok Kafarnahum lagi skali , orang dngar yang dia ada di rumah .
41002002	Dan banyak orang berhimpon , sampaikan tidak ada tmpat lagi , dan di muka pintu pun t’ada : dan Isa katakan itu perkata’an k-pada dia-orang .
41002003	Dan ada orang yang datang sama dia , mmbawa satu orang sakit tepok , yang di-pikul oleh ampat orang .
41002004	Dan itu orang-orang ta’boleh datang dkat Isa , sbab itu orang-banyak ; jadi dia-orang bukakan gnting-rata di mana Isa ada : dan bila itu gnting sudah pchah , dia-orang turunkan itu tmpat-tidor di mana itu orang sakit ada berbaring .
41002005	Dan bila Isa tengok dia-orang punya perchaya , dia kata sama itu orang sakit , " Hei anak , angkau punya dosa-dosa sudah di-ampunkan . "
41002006	Ttapi ada orang-orang pnulis dudok di situ , dan berrondeng dalam hati-nya ,
41002007	" Knapa ini orang berchakap bgini ? dia ada mnghujat : siapa ada kuasa ampunkan dosa , chuma satu saja , ia’itu Allah ? "
41002008	Itu juga Isa tahu dalam roh-nya yang itu orang smoa ada berrondeng bgitu dalam diri-nya , dan dia kata sama dia-orang , " Knapa kamu berrondeng ini smoa dalam kamu punya hati ?
41002009	Mana lbeh snang ? kata sama orang sakit tepok ini , ‘ Angkau punya dosa-dosa sudah di-ampunkan , ‘ atau kata , ‘ Bangun , angkat angkau punya tmpat-tidor , dan jalan-lah .
41002010	Ttapi spaya kamu boleh tahu yang Anak-manusia ada kuasa di atas bumi ampunkan dosa ( dia kata sama itu orang sakit tepok ) ,
41002011	sahya kata sama angkau , bangun , angkat angkau punya tmpat-tidor , dan pulang rumah . "
41002012	Dan itu orang bangun , dan itu juga dia angkat tmpat-tidor-nya , dan kluar di dpan sklian-nya , sampaikan smoa orang terchngang-chngang dan muliakan Allah . Dia-orang kata , " Blum-pernah kita tengok ini macham punya hal . "
41002013	Dan Isa kluar berjalan lagi di tpi tasek ; dan smoa orang-banyak datang sama dia , dan dia ajarkan dia-orang .
41002014	Dan s-tngah dia berjalan , dia tengok Liwi anak Halfi dudok di tmpat orang bayer chukai , dan Isa kata sama dia , " Ikut-lah sama sahya . " Dan dia bangun ikut sama Isa .
41002015	Dan Isa ada dudok makan dalam rumah Liwi , dan ada banyak orang yang pungut chukai sama orang-orang berdosa pun ada dudok makan sama-sama Isa dngan murid-murid-nya : kerna ada banyak orang , dan dia-orang ikut dia .
41002016	Dan bila orang Farisi punya orang pnulis tengok Isa makan sama-sama orang-orang berdosa dngan orang yang pungut chukai , dia-orang kata sama dia punya murid-murid , " Dia ada makan minum sama-sama orang yang pungut chukai dan orang berdosa pun ! "
41002017	Dan bila Isa dngar , dia kata sama dia-orang , " Doktor ada berguna bukan-nya sama orang yang sihat , ttapi sama orang yang sakit : sahya datang bukan-nya mau panggil orang yang bnar , ttapi orang yang berdosa . "
41002018	Yahya punya murid-murid sama orang Farisi ada puasa : dan orang datang sama Isa , dan kata , " Knapa murid-murid Yahya dan murid-murid orang Farisi pun puasa , ttapi tuan punya murid-murid t’ada puasa ? "
41002019	Dan Isa kata sama dia-orang , " Boleh-kah satu kmantin jantan punya sohbat-sohbat puasa waktu kmantin jantan ada sama-sama dia-orang ? s-lama-nya dia-orang ada kmantin jantan sama-sama dia-orang , tntu t’ada boleh dia-orang puasa .
41002020	Ttapi ada hari-nya nanti datang bila kmantin jantan itu nanti kna ambil deri-pada dia-orang , bharu-lah dia-orang nanti puasa .
41002021	T’ada orang tampalkan kain bharu atas pakaian yang lama : kalau bgitu kain-tampalan kain yang bharu itu nanti koyakkan pula , ia’itu yang bharu koyak yang lama , dan jadi lbeh bsar punya rabek .
41002022	Dan lagi , orang bukan taroh ayer-anggor bharu dalam botol-kulit yang lama : kalau bgitu , itu ayer-anggor nanti rabekkan itu kulit , dan ayer-anggor sama kulit pun nanti rosak : ttapi ayer-anggor bharu tmpat-nya dalam kulit yang bharu . "
41002023	Dan ada satu hari perhentian , Isa berjalan lalu ladang trigu ; dan sambil berjalan dia punya murid-murid mula’i ptek tangkai-tangkai trigu .
41002024	Dan orang Farisi kata sama dia , " Tengok , knapa dia-orang buat perkara yang t’ada halal orang buat kalau hari perhentian ? "
41002025	Ttapi Isa kata sama dia-orang , " Blum pernah-kah kamu bacha deri-hal apa yang Da’ud sudah buat , bila dia sudah terkurang , dan naik lapar , dia dngan orang-orang yang sama-sama dia ?
41002026	Bagimana dia sudah masok dalam rumah Allah , jman Abiatar mnjadi imam-bsar , dan sudah makan roti persmbahan , yang t’ada halal dia makan , chuma imam-imam saja , dan dia sudah kasikan sama orang-orang yang ada sama-sama dia ? "
41002027	Kmdian dia kata sama dia-orang , " Hari perhentian itu sudah di-jadikan kerna manusia , bukan-nya manusia di-jadikan kerna hari perhentian .
41002028	Sbab itu Anak-manusia mnjadi hari perhentian pun punya tuan . "
41003001	Dan lagi skali Isa masok dalam rumah-smbahyang ; dan di situ ada satu orang yang mati sblah tangan-nya .
41003002	Dan dia-orang intai sama dia , kalau dia mau smbohkan itu orang waktu hari perhentian ; spaya dia-orang boleh d’awa sama dia .
41003003	Dan Isa kata sama itu orang yang mati tangan , " Berdiri di tngah-tngah . "
41003004	Dan dia kata sama sklian orang , " Mana yang halal waktu hari perhentian ? buat baik , atau buat aniaya ? Slamatkan nyawa orang , atau bunohkan ? " Ttapi dia-orang diam skali .
41003005	Dan bila Isa sudah tengok kliling sama dia-orang dngan marah , dan susah-hati kerna dia-orang punya kras-hati , dia kata sama dia itu , " Hulorkan angkau punya tangan . " Itu orang hulorkan tangan-nya , dan tangan-nya jadi baik .
41003006	Orang Farisi kluar , dan itu juga pakat sama orang Herodis mlawan Isa , bagimana boleh binasakan dia .
41003007	Dan Isa dngan murid-murid-nya undor pergi tasek : dan banyak skali orang ikut sama dia deri Galil : dan deri tanah Yahudiah ,
41003008	dan deri Yerusalim , dan deri Adum , dan deri sbrang Yordan , dan dkat Tur dan Sidon , banyak skali orang datang sama dia , sbab dia-orang sudah dngar brapa bsar dia punya perbuatan .
41003009	Dan Isa chakap sama murid-murid-nya ; suroh dia-orang sdiakan satu prahu kchil mnantikan dia , sbab orang banyak itu , spaya jangan dia-orang krumunkan sama dia :
41003010	kerna dia sudah smbohkan banyak orang ; sampaikan s-banyak orang yang ada pnyakit datang berimpit mau jamah dia .
41003011	Dan sgala jin yang najis pun , bila-bila dia-orang tengok Isa , dia-orang jatoh dpan dia , dan bertriak-triak , kata , " Angkau-lah Anak Allah . "
41003012	Ttapi dia psan sama dia-orang baik-baik jangan mashhurkan dia .
41003013	Isa naik gunong , dan panggil barang-siapa yang dia suka : dan dia-orang datang sama dia .
41003014	Dan dia tntukan dua-blas orang , spaya boleh bersama-sama dia , dan saya dia boleh hantarkan dia-orang pergi mngajar ,
41003015	dan dapat kuasa buangkan jin .
41003016	Dan Simon dia glarkan Petrus ;
41003017	dan Yakob anak Zabdi , sama Yahya sudara Yakob ; ini dua dia glarkan Buanargis , arti-nya anak-anak guntor :
41003018	dan Andrias sama Filipus , dan Bar-Tolmai , dan Matius , dan Tomas , dan Yakob anak Halfi , dan Tadius , dan Simon orang Kanani ,
41003019	dan Yudas Iskariot , yang sudah srahkan Isa . Dan Isa masok satu rumah .
41003020	Dan lagi skali orang-banyak berhimpon , sampaikan dia-orang mau makan pun ta’boleh .
41003021	Jadi bila orang rumah-nya dngar ini , dia-orang kluar mau pegang sama dia : kerna dia-orang kata , " Dia sudah gila . "
41003022	Dan orang-orang pnulis yang turun deri Yerusalim kata , " Dia ini ada Ba’al-zabul , " dan lagi , " Dia buangkan jin dngan kuasa kpala jin . "
41003023	Dan dia panggil sama dia-orang , dan kata sama dia-orang dngan perumpama’an , " Bagimana boleh Setan buangkan Setan ?
41003024	Dan jikalau satu kraja’an berblah mlawan sndiri , itu kraja’an ta’boleh kkal .
41003025	Dan jikalau satu rumah-tangga berblah mlawan sndiri , itu rumah-tangga pun ta’boleh kkal .
41003026	Dan jikalau Setan sudah bangun mlawan sndiri , dan berblah , dia pun ta’boleh kkal , ttapi sudah-lah sampai ksudahan-nya .
41003027	Ttapi satu orang pun ta’boleh masok dalam rumah orang kuat dan rampas herta-nya , jikalau blum dia ikat itu orang kuat dhulu ; bharu-lah dia boleh rampas itu rumah .
41003028	Dngan sunggoh sahya kata sama kamu , yang kerna anak-anak Adam sgala dosa-dosa-nya dan hujat-nya pun , s-brapa yang dia-orang sudah hujatkan , nanti di-ampunkan :
41003029	ttapi barang-siapa yang mnghujatkan Roh Alkudus , dia itu t’ada dapat ampunan s-lama-lama-nya , ttapi dia terkna dosa yang kkal : "
41003030	kerna dia-orang sudah kata , " Dia ini ada jin yang najis . "
41003031	Dan mak-nya sama sudara-sudara-nya pula datang ; dan berdiri di luar , dan suroh orang pergi panggil sama dia .
41003032	Dan ada orang-banyak dudok kliling dia , dan dia-orang kata sama dia , " Tengok , tuan punya mak dan sudara-sudara di luar ada chari sama tuan . "
41003033	Dan dia jawab kata sama dia-orang , " Siapa-kah sahya punya mak , dan sahya punya sudara-sudara ? "
41003034	Dan dia tengok kliling sama orang yang dudok kliling dia , dan kata , " Tengok , ini-tah mak sahya dan sudara-sudara sahya .
41003035	Kerna barang-siapa yang berbuat kahandak Allah , dia-lah sahya punya sudara jantan , dan sudara prempuan , dan sahya punya mak . "
41004001	Dan lagi skali dia mula’i mngajar orang di tpi tasek . Dan terlalu banyak orang berhimpon datang sama dia , sbab itu dia naik satu prahu , dan dudok di tasek , dan sgala orang-banyak ada di darat di tpi tasek .
41004002	Dan dia ajar dia-orang banyak perkara dngan perumpama’an , dan dalam dia punya pngajaran dia kata sama dia-orang ,
41004003	" Dngar-lah : ada satu orang pnabur kluar mau mnabur bneh ;
41004004	dan dalam dia mnabur , ada sparoh bneh pula jatoh di tpi jalan , dan burong-burong datang makan sampai habis .
41004005	Dan sparoh pula jatoh di tmpat yang berbatu , di situ t’ada banyak tanah ; dan itu juga itu bneh bertumboh , sbab tanah-nya t’ada dalam :
41004006	ttapi bila matahari sudah kluar , dia jadi kring ; dan sbab t’ada akar , dia layu .
41004007	Dan sparoh jatoh di tngah-tngah pokok duri , dan pokok itu bertumboh , dan lmaskan itu bneh , jadi dia t’ada kluarkan buah .
41004008	Dan sparoh jatoh di tanah yang baik , dan kluarkan buah , yang bertumboh-tumboh dan bertambah-tambah , dan berbuah berganda-ganda ada yang tiga-puloh , ada yang anam-puloh , dan ada yang s-ratus ganda . "
41004009	Dan dia kata pula , " Siapa ada kuping mau dngar , biar-lah dia dngar . "
41004010	Dan bila Isa ada s’orang-s’orang saja , orang yang bserta dngan dia sama dua-blas murid-murid pun tanya dia itu perumpama’an .
41004011	Dan dia kata sama dia-orang , " K-pada kamu sudah di-brikan kraja’an shorga punya ruhsia : ttapi k-pada orang yang di luar sgala perkara jadi dngan perumpama’an :
41004012	spaya dia-orang tengok punya tengok , ttapi t’ada juga nampak ; dan dngar punya dngar , ttapi t’ada juga mngerti ; spaya jangan dia-orang bertobat , atau dapat ampunan .
41004013	Dan Isa kata sama dia-orang , " T’ada-kah kamu tahu ini perumpama’an ? bagimana pula kamu nanti tahu sklian perumpama’an ?
41004014	Itu orang pnabur mnabur perkata’an itu .
41004015	Dan ini-lah yang di tpi jalan , di mana perkata’an itu sudah di-taburkan : bila dia-orang sudah dngar , itu juga Setan datang ambil itu perkata’an yang sudah di-taburkan dalam-nya .
41004016	Dan bgitu juga ini-lah yang di-tabur di tmpat-tmpat yang berbatu , yang bila dia dngar itu perkata’an , itu juga dia-orang trima dia dngan ksuka’an ;
41004017	ttapi dalam diri-nya dia-orang t’ada akar , dan tahan chuma sikit tempo saja ; kmdian bila ksusahan datang , atau aniaya deri sbab perkata’an itu , itu juga dia terantok .
41004018	Dan ada lain pula yang sudah di-taburkan di tngah-tngah pokok duri ; ini-lah orang yang sudah dngar itu perkata’an ,
41004019	ttapi ini dunia punya khuatir pula masok , sama kkaya’an punya tipu , dan inginan atas perkara-perkara yang lain , ini smoa lmaskan itu perkata’an , dan dia mnjadi ta’berbuah .
41004020	Dan ini-lah pula yang sudah di-taburkan di tanah yang baik ; ia’itu yang dngar perkata’an itu , dan trima dia , dan berbuah berganda-ganda , ada yang tiga-puloh , ada yang anam-puloh , ada yang s-ratus kali ganda . "
41004021	Dan Isa kata sama dia-orang , " Ada-kah orang bawa plita spaya boleh taroh di bawah satu gantang , atau di bawah ranjang ? bukan-kah spaya taroh atas kaki-plita ?
41004022	Kerna satu pun t’ada tersmbunyi , ttapi spaya di-nyatakan ; dan t’ada satu pun dalam ruhsia , ttapi spaya boleh jadi trang .
41004023	Jikalau orang ada kuping mau dngar , biar-lah dia dngar . "
41004024	Dan lagi pula dia kata sama dia-orang , " Jaga baik-baik apa yang kamu dngar : kerna dngan sukatan yang kamu sukat itu , orang pula nanti sukatkan sama kamu : dan lbeh lagi nanti di-bri k-pada kamu .
41004025	Kerna orang yang ada apa-apa , k-pada dia nanti di-brikan , ttapi orang yang t’ada apa-apa , barang yang dia ada pun nanti kna ambil . "
41004026	Dan dia kata , " Bgini-lah kraja’an Allah , sperti satu orang yang mnabur bneh di tanah ;
41004027	dan dia tidor dan bangun siang malam , dan bneh itu pun naik dan bertumboh , dia ta’tahu apa macham itu punya hal .
41004028	Itu bumi kluarkan buah deri-pada diri-nya sndiri ; mula-mula daun , kmdian ari , dan kmdian skali trigu yang smpurna dalam ari .
41004029	Ttapi bila buah-nya sudah masak , itu juga dia kluarkan sabit-nya , sbab musim mnuai sudah sampai . "
41004030	Dan dia kata , " Bagimana-kah kita boleh samakan kraja’an Allah ? atau dngan apa perumpama’an kita boleh nyatakan dia ?
41004031	Ia’itu sperti s-biji bneh ssawi , bila di-taburkan di tanah , dia satu bneh yang kchil skali di atas bumi ini .
41004032	Ttapi bila sudah tabur , dia bertumboh dan mnjadi lbeh bsar deri-pada sgala sayur , dan kluarkan dahan-dahan yang bsar ; sampaikan burong-burong di udara pun boleh bertdoh di bawah nawong-nya . "
41004033	Dan dngan banyak perumpama’an yang bgini punya dia chakapkan itu perkata’an , s-kdar dia-orang boleh dngar :
41004034	dan kalau dngan t’ada perumpama’an dia t’ada chakap sama dia-orang : ttapi bila sndiri saja , dia trangkan smoa perkara sama dia punya murid-murid sndiri .
41004035	Dan itu hari , bila sudah sampai ptang , Isa kata sama dia-orang , " Mari kita pergi sbrang . "
41004036	Dan dia-orang tinggalkan orang-banyak , dan bawa dia sama-sama dia-orang s-bagimana dia ada dalam prahu , dan ada lain-lain prahu sama-sama dia .
41004037	Dan satu angin ribot yang bsar turun , dan ombak pun tmpoh-mnmpoh masok dalam prahu , sampaikan itu prahu hampir pnoh ayer .
41004038	Dan Isa sndiri ada di sblah blakang prahu , tertidor di bantal : dan dia-orang bangunkan sama dia , dan kata sama dia , " Guru , t’ada-kah guru pdulikan yang kita binasa ? "
41004039	Dan dia bangun , dan tngkingkan itu angin , dan kata sama itu tasek , " Diam , tdoh-lah angkau . " Dan angin ribot brenti , dan jadi tdoh skali .
41004040	Dan dia kata sama dia-orang , " Knapa kamu takot ? blum-kah kamu perchaya ? "
41004041	Dan dia-orang jadi terlalu-lah sangat takot , dan kata satu sama lain , " Siapa pula dia ini ? sampaikan angin dan tasek pun turut prentah-nya ? "
41005001	Dan dia-orang sampai di sbrang tasek di tanah orang Garasa .
41005002	Bila Isa turun deri prahu , itu juga dia terjumpa sama satu orang yang terkna jin yang najis datang deri kubor-kubor .
41005003	Ini orang punya tmpat tinggal di kubor-kubor : dan satu orang pun ta’boleh ikatkan dia lagi , dngan rantai pun ta’boleh .
41005004	Sbab krap kali orang sudah ikatkan dia dngan pasong dan rantai , dan rantai itu dia putuskan , dan pasong itu dia patah-patahkan : dan t’ada satu orang ada kuat-kuasa mau jinakkan dia .
41005005	Dan slalu , baik siang baik malam , baik di dalam kubor-kubor , baik di gunong-gunong , dia bertriak-triak , dan potong-potongkan diri-nya dngan batu-batu .
41005006	Dan bila dia tengok Isa deri jauh , dia lari datang berlutut dpan dia ;
41005007	dan dia bertriak-triak dngan suara yang bsar , kata , " Hei Isa , Anak Allah yang Maha Tinggi , sahya sama angkau apa ada terkna ? sahya sumpahkan sama angkau dmi Allah jangan angkau seksakan sahya . "
41005008	Kerna Isa sudah kata sama dia , " Hei jin yang najis , kluar-lah angkau deri-pada ini orang . "
41005009	Dan Isa tanya sama dia , " Apa angkau punya nama ? " Dan dia kata sama dia , " Nama sahya Ligion , kerna banyak juga kita ini . "
41005010	Dan itu orang minta sama Isa banyak-banyak jangan suroh dia-orang kluar deri negri itu .
41005011	Dan di situ di sblah gunong punya churam ada satu kawan bsar punya babi chari makan .
41005012	Dan dia-orang smoa minta sama dia , dan kata , " Suroh kita pergi sama itu babi-babi , spaya kita boleh masok dalam-nya . "
41005013	Dan dia biarkan . Dan itu jin najis Smoa kluar , dan masok dalam itu babi-babi : dan itu kawan babi lari turun itu gunong punya churam , terjun dalam tasek , ada kira-kira dua-ribu ekor , dan lmas dalam tasek .
41005014	Dan orang-orang yang piara babi lari , dan kasi tahu di dalam negri dan di dusun pun . Dan orang datang mau tengok apa-kah itu perkara yang sudah jadi .
41005015	Dan dia-orang datang sama Isa , dan tengok itu orang yang sudah terkna jin , dudok dngan sudah pakai pakaian , dan otak-nya btul , ia’itu orang yang sudah terkna ligion : dan dia-orang smoa naik takot .
41005016	Dan orang-orang yang sudah tengok itu perkara trangkan sama dia-orang bagimana sudah jadi sama itu orang yang terkna jin , dan deri-hal itu babi-babi pun .
41005017	Dan dia-orang mula’i minta dia kluar deri-pada dia-orang punya jajahan .
41005018	Ktika Isa naik prahu , orang yang sudah terkna jin minta sama dia spaya dia boleh ikut sama Isa .
41005019	Ttapi Isa t’ada kasi , balek dia kata sama dia , " Pulang rumah k-pada angkau punya orang , dan kasi tahu sama dia-orang brapa bsar punya perkara Tuhan sudah buat kerna angkau , dan sudah ksiankan sama angkau . "
41005020	Dan dia pergi , dan mula’i khabarkan di Dkapolis brapa bsar punya perbuatan Isa sudah buat kerna dia : dan smoa orang jadi hairan .
41005021	Bila Isa sudah pergi sbrang pula dalam itu prahu , banyak orang sudah berhimpon datang sama dia : dan dia ada di tpi tasek .
41005022	Dan ada satu kpala rumah-smbahyang , bernama Ya’ir , datang sama dia ; bila dia ini tengok Isa , dia jatoh di kaki-nya ,
41005023	dan banyak-banyak minta sama dia , serta kata , " Anak prempuan sahya yang kchil ada hampir mati : minta Tuhan datang taroh tangan atas dia , spaya dia boleh slamat dan hidop . "
41005024	Dan Isa pergi sama-sama dia ; dan banyak skali orang ikut , dan krumunkan dia .
41005025	Dan ada satu prempuan yang sakit tumpah-tumpah darah sudah dua-blas tahun punya lama ,
41005026	dan dia sudah kna macham-macham susah deri-pada banyak doktor , dan smoa dia punya herta dia sudah blanjakan dngan t’ada apa untong-nya , balek tambah-tambah pnyakit-nya ,
41005027	ini prempuan sudah dngar Isa punya fasal , dan dia datang deri blakang , dan jamah baju Isa .
41005028	Kerna dia kata , " Kalau sahya dapat jamah dia punya pakaian saja , sahya nanti slamat . "
41005029	Dan itu juga lelehan darah-nya pun kring ; dan dia rasa dalam badan-nya dia sudah baik deri itu pnyakit .
41005030	Dan itu juga Isa tahu dalam diri-nya yang kuasa sudah kluar deri-pada diri-nya , dan dia balek di tngah orang-banyak , dan kata , " Siapa sudah jamah pakaian sahya ? "
41005031	Dan murid-murid-nya kata sama dia , " Tuhan tengok ini orang-banyak krumunkan Tuhan , dan bagimana pula Tuhan kata , ‘ Siapa sudah jamah sahya ? "
41005032	Ttapi Isa pandang kliling mau tengok orang yang sudah buat ini .
41005033	Dan itu prempuan datang dngan ktakotan dan mngglitar-nya , sbab dia tahu apa yang sudah jadi sama dia , dan berlutut dpan Isa , dan katakan sgala hal dngan s-bnar-nya .
41005034	Dan Isa kata sama itu prempuan , " Hei anak prempuan , angkau punya perchaya sudah slamatkan angkau ; pergi-lah dngan sjahtra , dan jadi baik deri itu pnyakit . "
41005035	S-tngah dia ada lagi berchakap , orang datang deri kpala rumah smbahyang punya rumah , dan kata , " Tuan punya anak sudah mati : knapa tuan susahkan guru lagi ? "
41005036	Ttapi Isa dngar itu perkata’an yang sudah di-katakan , dan kata sama itu kpala rumah-smbahyang , " Jangan takot , chuma perchaya saja . "
41005037	Dan satu orang pun dia t’ada kasi ikut sama dia , chuma Petrus dan Yahya dan Yakob sudara Yahya .
41005038	Dan dia-orang sampai kpala rumah-smbahyang punya rumah ; dan Isa tengok ada gadoh , ia’itu orang mnangis dan mratap bukan kchil banyak lagi .
41005039	Dan bila Isa sudah masok dalam , dia kata sama dia-orang , " Knapa kamu bikin gadoh dan mnangis ? Ini budak bukan-nya mati , chuma tidor saja . "
41005040	Dan orang tertawakan dia . Ttapi bila dia sudah suroh smoa orang kluar , dia bawa itu budak punya mak-bapa , dngan orang yang ada bersama-sama dia , dan masok di mana budak itu ada .
41005041	Dia pegang itu budak punya tangan , dan kata sama dia , " Talita kumi : " yang tersalin arti-nya , " Hei budak , sahya kata sama angkau , bangun-lah . "
41005042	Dan itu juga itu budak bangun , dan berjalan ; kerna dia punya umor dua-blas tahun . Dan itu juga dia-orang terpranjat bukan kchil hairan lagi .
41005043	Dan Isa psan dia-orang baik-baik jangan satu orang pun dapat tahu deri-hal ini : dan dia suroh kasi makan sama itu budak prempuan .
41006001	Isa kluar deri situ , dan masok negri-nya sndiri , dan murid-murid-nya pun ikut dia .
41006002	Dan bila sampai hari perhentian , dia mula’i mngajar di dalam rumah smbahyang : dan banyak orang hairan dngarkan dia , dan kata , " Deri mana dia ini sudah dapat smoa ini ? dan apa macham punya bijaksana ini yang sudah di-brikan sama dia , dan ini m’ujizat yang di-jadikan oleh tangan-nya ?
41006003	Bukan-kah dia ini itu tukang kayu , anak Mariam , dan sudara Yakob , Yusis , Yahuda dan Simon ? dan bukan-kah dia punya sudara-sudara prempuan ada di sini sama kita ? " Dan dia-orang khuatir fasal dia .
41006004	Ttapi Isa kata sama dia-orang , " Satu nabi t’ada kurang hormat , chuma dalam negri-nya sndiri , dan di antara daging-darah-nya dan orang rumah tangga-nya sndiri . "
41006005	Dan Isa ta’boleh buat satu m’ujizat pun di situ , chuma ada sikit orang sakit yang dia tarohkan tangan-nya dan smbohkan .
41006006	Dan dia mnjadi hairan sbab dia-orang punya-kurang perchaya . Dan dia berjalan kliling kampong-kampong mngajar orang .
41006007	Dan dia panggil itu dua-blas murid , dan mula’i hantarkan dia-orang pergi dua sama dua ; dan dia kasi dia-orang kuasa atas sgala jin yang najis ;
41006008	dan dia psan dia-orang jangan bawa satu apa pun kerna perjalanan-nya , chuma tongkat saja ; roti pun jangan , pundi pun jangan , wang dalam ikat pinggang pun jangan ;
41006009	chuma pakai kasut saja , dan jangan pakai dua lai baju .
41006010	Dan dia kata sama dia-orang , " Di mana-mana kamu masok rumah orang , tinggal-lah kamu di situ sampai kamu kluar deri itu tmpat .
41006011	Dan tmpat yang ta’mau sambot sama kamu , dan orang ta’mau dngar kamu , bila kamu kluar deri situ , kbaskan habok yang ada di tapak kaki kamu mnjadi ksaksian k-pada dia-orang . "
41006012	Dan dia-orang kluar mngajar yang orang patut bertobat .
41006013	Dan dia-orang buangkan banyak jin , dan banyak orang sakit dia-orang minyakkan dngan minyak , dan smbohkan .
41006014	Dan raja Herodis pun dngar , kerna nama Isa sudah mashhur : dan dia kata , " Yahya Pmbaptis sudah bangkit deri antara orang mati , dan sbab itu-lah dia ada buat smoa ini m’ujizat . "
41006015	Ttapi ada orang lain pula kata , " Dia ini Ilia . " Dan orang lain pula kata , " Dia ini satu nabi , sama sperti satu deri-pada sgala nabi . "
41006016	Ttapi bila Herodis dngar ini smoa , dia kata , " Itu Yahya yang sahya sudah kratkan kpala , dia sudah bangkit . "
41006017	Kerna Herodis sndiri sudah suroh orang tangkap sama Yahya , dan sudah ikat dia dalam jel , kerna sbab Herodiah sudara-nya Filipus punya bini : sbab Herodis sudah kahwin sama dia .
41006018	Kerna Yahya sudah kata sama Herodis , " T’ada halal angkau buat bini sama angkau punya sudara punya bini . "
41006019	Dan Herodiah taroh dndam sama Yahya , dan mau bunoh dia ; ttapi ta’boleh ;
41006020	kerna Herodis ada takot sama Yahya , sbab dia tahu dia satu orang yang bnar dan suchi , jadi dia jagakan dia . Dan bila-bila dia dngar sama Yahya , hati-nya jadi serba-salah ; dalam pada itu dia suka juga dngar sama dia .
41006021	Ada satu hari yang baik , ktika Herodis buat satu perjamuan hari jadi-nya kerna smoa orang bsar-bsar-nya , dan panglima-panglima-nya , dan kpala-kpala negri Galil ;
41006022	dan bila Herodiah punya anak prempuan sndiri masok bertandak , dia sukakan Herodis sama orang-orang yang dudok makan dngan dia ; dan raja kata sama itu anak prempuan , " Apa-apa nyonya suka , minta-lah sama sahya , dan tntu sahya nanti kasi . "
41006023	Lagi pun dia bersumpah sama itu budak , " Baik apa pun nyonya minta , sahya nanti kasi , sampai sparoh kraja’an sahya skali pun . "
41006024	Dan itu budak kluar , kata sama mak-nya , " Apa baik sahya minta ? " Dan mak-nya kata , " Kpala Yahya Pmbaptis . "
41006025	Dan itu juga dngan sgra dia masok mnghadap raja minta , dan kata , " Sahya minta yang ini jam juga raja boleh kasi sahya kpala Yahya Pmbaptis dalam satu pinggan . "
41006026	Dan itu raja punya hati jadi susah skali , ttapi sbab dia punya sumpah , dan sbab orang-orang yang dudok meja , dia t’ada sudi mau tolakkan itu budak .
41006027	Ttapi itu juga raja suroh satu soldado pergi bawa kpala-nya : dan itu orang pergi kratkan kpala-nya di dalam jel ,
41006028	dan bawa itu kpala dalam satu pinggan , dan kasi sama itu budak prempuan ; dan dia pula kasi sama dia punya mak .
41006029	Dan bila Yahya punya murid-murid dngar , dia-orang datang ambil dia punya mayat , dan tarohkan dalam kubor .
41006030	Dan rasul-rasul itu berhimpon datang sama Isa : dan dia-orang bilangkan dia smoa perkara , apa-apa yang dia-orang sudah buat dan sudah ajar .
41006031	Dan Isa kata sama dia-orang , " Mari-lah kamu ini sndiri saja di tmpat yang sunyi , dan brenti s-kjap . " Kerna banyak orang yang pergi datang , sampai mau makan pun t’ada smpat .
41006032	Jadi dia-orang pergi-lah dalam itu prahu di tmpat yang sunyi sndiri saja .
41006033	Ttapi orang nampak dia-orang pergi , dan banyak juga yang knal sama dia-orang , dan lari berhimpon di sana deri dalam sgala negri dngan jalan kaki , dan sampai lbeh dhulu dia-orang .
41006034	Bila Isa turun , dia tengok banyak skali orang , dan dia rasa ksian sama dia-orang , kerna dia-orang sperti kambing-kambing yang t’ada gombala-nya : dan dia mula’i mngajar dia-orang banyak perkara .
41006035	Dan bila sudah ptang , murid-murid-nya datang sama dia , dan kata , " Ini tmpat sunyi , dan skarang sudah ptang :
41006036	baik suroh ini orang smoa pulang , spaya dia-orang boleh pergi di dusun-dusun dan kampong-kampong yang kliling , bli makanan kerna diri-nya . "
41006037	Ttapi Isa jawab kata sama dia-orang , " Baik kamu ini kasi dia-orang makan . " Dan dia-orang kata sama dia , " Baik-kah kita pergi bli dua-ratus dinar punya roti , dan kasi dia-orang makan ? "
41006038	Isa kata sama dia-orang , " Brapa biji roti kamu ada ? pergi tengok . " Dan bila dia-orang sudah dapat tahu , dia-orang kata , " Lima biji , sama dua ekor ikan . "
41006039	Dan dia suroh murid-murid-nya kasi smoa orang dudok s-tompok s-tompok di atas rumput yang hijau itu .
41006040	Dan smoa-nya dudok berbaris-baris , ada yang s-ratus , ada yang lima-puloh .
41006041	Dan dia ambil itu lima biji roti sama dua ekor ikan , dan bila dia sudah tngadah k-langit , dia minta berkat , dan pchahkan itu roti ; dan bhagikan sama murid-murid , spaya boleh ltakkan dpan dia-orang ; dan itu dua ekor ikan pun dia bhagikan sama dia-orang smoa .
41006042	Dan smoa-nya makan sampai knnyang .
41006043	Dan orang pungut sisa-sisa dua-blas bakul pnoh , dan deri-pada ikan-ikan itu pun .
41006044	Itu orang yang makan ada lima-ribu orang dlaki .
41006045	Dan itu juga dia paksa murid-murid-nya naik prahu , dan pergi sbrang Ibeh dhulu dia di negri Bait-Saida , ktika dia sndiri ada kasi orang-banyak itu pulang .
41006046	Bila dia sudah minta lpas , dia naik gunong mau minta do’a .
41006047	Dan bila sudah malam , itu prahu sampai di tngah-tngah tasek , dan dia sndiri ada di darat s’orang-s’orang .
41006048	Dan bila dia tengok dia-orang terlalu susah berdayong , sbab angin pukol deri dpan , ada pukol tiga pagi bgitu dia datang sama dia-orang berjalan di atas tasek ; dan dia mau lalu Ipas dia-orang :
41006049	ttapi bila dia-orang tengok dia berjalan di atas tasek , dia-orang sangkakan dia satu hantu , dan dia-orang bertriak :
41006050	kerna smoa-nya tengok dia , dan terpranjat . Ttapi itu juga Isa berchakap sama dia-orang , dan kata , Ttapkan kamu punya hati : ini sahya ; jangan takot . "
41006051	Dan Isa naik prahu k-pada dia-orang ; dan angin pun tdoh : dan dia-orang terchngang skali dalam diri-nya ;
41006052	sbab blum lagi dia-orang mngerti deri-hal roti itu , ttapi hati-nya ada kras juga .
41006053	Bila sudah sbrang , dia-orang naik darat di Gnesarat , dan tambat prahu-nya .
41006054	Dan bila dia-orang turun deri prahu , itu juga orang knal sama Isa ,
41006055	dan berlari-lari kliling tanah itu , dan mula’i bawa s-lagi orang sakit di atas tmpat-tidor-nya di mana-mana dia-orang dngar dia ada .
41006056	Dan baik di mana Isa masok , baik di kampong-kampong , atau di negri-negri , atau di dusun pun , dia-orang ltakkan orang sakit di pasar-pasar , dan minta dia jamah chuma kaki baju-nya saja : dan s-brapa banyak orang yang jamah dia , smoa-nya jadi baik .
41007001	Dan orang-orang Farisi sama brapa orang pnulis yang sudah turun deri Yerusalim berhimpon datang sama Isa ,
41007002	dan dia-orang tengok ada brapa murid-murid-nya makan dngan tangan yang najis , ia’itu yang blum chuchi lagi .
41007003	Kerna orang Farisi sama smoa orang Yahudi pun kalau blum chuchi tangan sampai di siku , t’ada dia nanti makan , ia’itu ikut pngajaran ktua-ktua :
41007004	dan bila pulang deri pasar kalau blum mandi , t’ada dia nanti makan : dan ada banyak lain perkara lagi yang dia-orang trima dan ikut , sperti chuchi mangkok , chawan , dan priok tmbaga .
41007005	Jadi orang-orang Farisi sama orang pnulis tanya sama dia , " Knapa guru punya murid-murid t’ada ikut ktua-ktua punya pngajaran , ttapi makan roti dngan tangan yang najis ? "
41007006	Isa kata sama dia-orang , " Patut skali nabi Yash’aya sudah katakan lbeh dhulu fasal kamu , orang pura-pura , sperti ada tersurat , ‘ Ini bangsa hormatkan sahya sama mulut-nya , Ttapi hati-nya ada jauh deri-pada sahya .
41007007	Jadi perchuma saja dia-orang smbah sama sahya , Sdang dia-orang ajar chuma manusia punya pngajaran . ’
41007008	Kamu tinggalkan hukum Allah , dan pegang manusia punya pngajaran . "
41007009	Dan lagi dia kata sama dia-orang , " Bagus skali kamu tolakkan hukum Allah spaya boleh turut kamu sndiri punya pngajaran .
41007010	Kerna Musa kata , ‘ Hormatkan-lah angkau punya mak-bapa ; ’ dan lagi , ‘ Siapa-siapa chakap jahat deri-hal bapa atau mak-nya , patut-lah dia kna hukum mati . ’
41007011	Ttapi kamu pula kata , ‘ Siapa-siapa yang kata sama bapa atau sama mak , " Apa deri-pada sahya yang boleh kasi untong sama mak , dan sama bapa , sudah jadi Korban , " ’ arti-nya persmbahan k-pada Allah ,
41007012	kamu t’ada kasi dia buat satu apa pun lagi , baik kerna bapa atau kerna mak-nya .
41007013	Bgitu-lah kamu sudah hilangkan kuasa perkata’an Allah sbab pngajaran yang kamu ajar , dan banyak lain perkara kamu buat s-bgini . "
41007014	Dan lagi skali Isa panggil itu orang-banyak , dan kata sama dia-orang , " Kamu smoa dngar-lah sama sahya dan mngerti :
41007015	t’ada satu apa pun deri luar orang yang masok dalam mulut-nya boleh najiskan dia : ttapi apa yang kluar deri dalam orang , ini-lah yang najiskan orang . "
41007017	Bila dia sudah tinggalkan itu orang-banyak dan masok rumah , murid-murid-nya tanya dia fasal itu perumpama’an .
41007018	Dan dia kata sama dia-orang , " Kamu pun bgitu kurang mngerti-kah ? t’ada-kah kamu mngerti yang barang-apa deri luar yang masok dalam orang ta’boleh najiskan dia :
41007019	kerna itu t’ada masok dalam hati-nya , ttapi dalam prot-nya , dan kluar di jamban ? " ( Dngan ini chakap Isa jadikan smoa makanan berseh . )
41007020	Dan lagi dia kata , " Barang yang kluar deri dalam orang , itu-lah yang najiskan orang .
41007021	Kerna deri dalam , ia’itu deri dalam hati-lah , kluar fikiran jahat , persundalan ,
41007022	churi , bunoh , zina , tma’a , kjahatan , tipu-daya , hawa-nafsu , mata-jahat , umpat , chongkak dan kbodohan :
41007023	smoa ini perkara yang jahat kluar deri dalam hati , dan najiskan orang . "
41007024	Isa berjalan deri situ , dan pergi masok jajahan negri Tur dan Sidon . Dia masok satu rumah , dan maksud-nya jangan satu orang pun tahu : ttapi ta’boleh dia tersmbunyi .
41007025	Ttapi itu juga ada satu prempuan yang anak prempuan-nya terkna jin najis , bila dia dngar deri-hal Isa dia datang jatoh di kaki-nya .
41007026	Ini prempuan orang Grik , bangsa Suro-Finiki . Dia minta Isa buangkan itu jin deri dalam anak-nya .
41007027	Dan Isa kata sama itu prempuan , " Biar-lah anak-anak knnyang dhulu , kerna t’ada baik ambil anak-anak punya roti champakkan k-pada anjing . "
41007028	Ttapi dia jawab kata sama Isa , " Btul , Tuhan : sampai anjing yang di bawah meja pun dapat makan anak-anak punya sisa-sisa . "
41007029	Isa kata sama dia , " Deri sbab ini chakap nyonya boleh pergi ; itu jin sudah kluar deri dalam nyonya punya anak . "
41007030	Dan itu prempuan pulang rumah , dan jumpa budak itu berbaring di atas tmpat tidor , dan itu jin sudah kluar .
41007031	Dia kluar pula deri jajahan Tur , dan lalu negri Sidon sampai datang di tasek Galil , trus tngah-tngah jajahan Dkapolis .
41007032	Dan ada orang bawa sama dia satu orang pkak dan telur ; dan minta dia taroh tangan atas itu orang .
41007033	Isa bawa dia itu s’orang-s’orang jauh sikit deri-pada orang-banyak , dan chochokkan jari-nya dalam itu orang punya kuping , dan dia ludah , dan jamah lidah-nya ;
41007034	kmdian dia tngadah k-langit dan tarek nafas panjang , serta kata sama itu orang , " Iffata , " arti-nya , " Terbuka-lah . "
41007035	Dan dia punya kuping terbuka , dan lidah-nya punya ikatan pun terlpas , dan dia berchakap btul-btul .
41007036	Dan Isa psan dia-orang jangan katakan sama satu orang pun : ttapi makin dia psan dia-orang , makin lbeh dia-orang khabarkan .
41007037	Dan dia-orang sangat-lah terchngang-chngang , serta kata , " Sgala perbuatan-nya ada baik ; orang yang pkak pun dia kasi dngar , dan orang bisu pun dia kasi berchakap . "
41008001	Dan itu ktika ada lagi skali satu kumpolan orang-banyak , dan sbab t’ada apa-apa mau makan , Isa panggil murid-murid-nya , dan kata sama dia-orang ,
41008002	" Sahya rasa ksian sama ini orang-banyak , sbab sudah tiga hari dia-orang sama-sama sahya , dan t’ada apa-apa mau makan :
41008003	dan kalau sahya lpaskan dia-orang dngan lapar , dia-orang boleh pengsan di tngah jalan ; dan yang ada datang deri jauh . "
41008004	Murid-murid-nya jawab sama dia , " Deri mana boleh knnyangkan ini smoa dngan roti di tmpat sunyi ? "
41008005	Isa tanya sama dia-orang , " Brapa biji roti kamu ada ? " Dia-orang kata , " Ada tujoh biji . "
41008006	Dan Isa suroh orang-banyak dudok di tanah : dan dia ambil itu tujoh biji punya roti , dan bila sudah mnguchap shukor , dia pchahkan , dan bhagikan sama murid-murid , spaya dia-orang boleh ltakkan ; dan dia-orang ltakkan di dpan orang-banyak .
41008007	Lagi pun dia-orang ada sdikit punya ikan kchil-kchil : dan bila sudah berkatkan , ini pun dia suroh ltakkan .
41008008	Smoa-nya makan sampai knnyang : dan orang pungut sisa-sisa , ada tujoh kranjang punya pnoh .
41008009	Ada lbeh kurang ampat-ribu orang : dan Isa lpaskan dia orang .
41008010	Itu juga dia naik prahu sama murid-murid-nya , dan pergi di jajahan Dalmanutah .
41008011	Dan orang Farisi kluar dan mula’i berbantah sama Isa , minta sama dia satu tanda deri langit , mau choba sama dia .
41008012	Dan dalam roh-nya Isa mngrang , dan kata , " Knapa ini jman punya orang mau chari tanda ? dngan sunggoh sahya kata sama kamu , t’ada satu tanda pun nanti di-brikan k-pada jman ini . "
41008013	Isa tinggalkan dia-orang , dan lagi satu kali naik prahu pergi sbrang .
41008014	Dia-orang sudah terlupa bawa roti ; dan t’ada sama dia-orang dalam prahu chuma s-biji saja .
41008015	Dan Isa psan dan kata sama dia-orang , " Ingat baik-baik , jaga sama ragi orang Farisi dan ragi orang Herodis . "
41008016	Dan dia-orang berbichara satu sama lain , kata , " Kita t’ada bawa roti . "
41008017	Isa tahu ini , dan kata sama dia-orang , " Knapa kamu berbichara sbab kamu t’ada roti ? blum-kah kamu tahu , dan blum-kah kamu mngerti ? ada-kah kamu punya hati kras ?
41008018	Ada mata , t’ada-kah kamu tengok ? ada kuping , t’ada-kah kamu dngar ? dan t’ada-kah kamu ingat pun ?
41008019	Bila sahya pchahkan roti yang lima biji itu antara lima-ribu orang , brapa bakul pnoh punya sisa-sisa kamu sudah angkat ? " Dia-orang kata sama dia , " Dua-blas bakul . "
41008020	" Dan ktika yang tujoh biji antara ampat-ribu orang itu pula , brapa kranjang pnoh punya sisa-sisa kamu sudah angkat ? " Dia-orang kata sama dia , " Tujoh kranjang . "
41008021	Dan Isa kata sama dia-orang , " Blum-kah kamu mngerti ? "
41008022	Dan dia-orang sampai di negri Bait-Saida , dan orang bawa sama Isa satu orang buta , dan minta dia jamah itu orang .
41008023	Dan Isa pegang itu orang buta punya tangan , dan bawa dia kluar kampong ; dan bila dia sudah ludah di mata-nya dan taroh tangan atas dia , dia tanya itu orang buta , " Ada-kah angkau nampak apa-apa ? "
41008024	Itu orang angkat mata-nya , dan kata , " Sahya nampak orang ; sbab sahya tengok dia berjalan-jalan sperti pokok . "
41008025	Kmdian lagi satu kali Isa taroh tangan atas dia punya mata ; dan dia mrnong , dan dia jadi baik , dan boleh tengok smoa barang dngan trang .
41008026	Isa suroh dia pulang rumah , dan kata , " Jangan masok kampong pun . "
41008027	Dan Isa kluar sama-sama murid-murid-nya pergi di kampong-kampong Kaisariah-Filipi : dan di tngah jalan dia tanya sama murid-murid-nya , dan kata sama dia-orang , " Orang katakan sahya ini siapa ? "
41008028	Dan dia-orang bilang sama dia , kata , " Yahya Pmbaptis : dan lain orang kata , ‘ Ilia ; ’ ttapi ada yang lain pula kata , ‘ Satu deri antara nabi-nabi . ’ "
41008029	Dan Isa tanya sama dia-orang , " Ttapi kamu pula kata sahya ini siapa ? " Dan Petrus jawab kata sama dia , " Tuhan-lah Almaseh . "
41008030	Dan Isa psan sama murid-murid jangan dia-orang kata sama satu orang fasal dia .
41008031	Kmdian dia mula’i ajar dia-orang bagimana yang Anak-manusia itu msti tanggong banyak sngsara , dan msti kna tolak oleh ktua-ktua , dan kpala-kpala imam sama orang pnulis , dan msti kna bunoh , dan bangkit s-mula tiga hari kmdian .
41008032	Ini chakap dia kata nyata-nyata . Jadi Petrus bawa Isa sama dia , dan mula’i tgurkan dia .
41008033	Ttapi Isa berbalek , dan pandang sama murid-murid-nya , dan dia tgurkan Petrus , dan kata , " Pergi blakang sahya , hei Setan : kerna angkau ingat bukan Allah punya fasal , ttapi manusia punya fasal . "
41008034	Dan dia panggil smoa orang-banyak itu dngan murid-murid-nya , dan dia kata sama dia-orang , " Jikalau satu orang mau ikut dkat sahya , biar-lah dia sangkalkan diri-nya , dan pikul salib-nya , dan ikut sama sahya .
41008035	Kerna barang-siapa mau slamatkan nyawa-nya , dia nanti hilang itu nyawa ; dan barang-siapa nanti hilang nyawa-nya kerna sahya punya sbab dan kerna injil , dia nanti slamatkan itu .
41008036	Kerna apa-kah untong sama satu orang kalau dia dapat satu dunia ini jadi dia punya , ttapi rugi nyawa-nya ?
41008037	Kerna apa-kah orang boleh kasi mau gantikan dia punya nyawa ?
41008038	Kerna barang-siapa jadi malu sama sahya dan sahya punya perkata’an dalam ini jman orang yang berzina dan berdosa , Anak-manusia pun nanti malu sama dia , waktu dia datang dngan Bapa-nya punya kmulia’an sama-sama mla’ikat yang suchi . "
41009001	Dan Isa kata sama dia-orang , " Dngan sunggoh sahya kata sama kamu , antara orang yang berdiri di sini , ada juga yang skali-kali t’ada nanti mrasa mati s-blum dia-orang tengok kraja’an Allah datang dngan kuasa . "
41009002	Lpas anam hari Isa ambil Petrus , Yakob sama Yahya , dan bawa chuma dia-orang sndiri saja naik satu gunong yang tinggi , dan dia punya rupa berubah di dpan dia-orang :
41009003	dan pakaian-nya mnjadi berkilat-kilat dan puteh skali , sampaikan t’ada satu tukang pun di dunia boleh putehkan bgitu .
41009004	Dan Musa sama Ilia ternampak sama dia-orang : dan itu dua orang berchakap sama Isa .
41009005	Dan Petrus jawab kata sama Isa , " Ya Rabbi , baik juga kita ada di sini : baik kita bikin tiga pondok ; satu sbab Rabbi , satu sbab Musa , dan satu sbab Ilia . "
41009006	Kerna Petrus ta’tahu apa mau jawab ; sbab dia-orang banyak takot .
41009007	Dan ada satu awan tutopkan dia-orang : dan ada satu suara deri dalam awan , " Ini-lah Anak sahya , yang sahya kaseh : dngar-lah sama dia . "
41009008	Dan tiba-tiba bila dia-orang tengok kliling , satu orang pun t’ada dia-orang nampak , chuma Isa saja sama-sama dia-orang .
41009009	Dan sambil dia-orang turun deri atas gunong , Isa psan sama dia-orang jangan katakan lain orang apa-apa dia-orang sudah tengok , chuma bila Anak-manusia sudah bangkit deri antara orang mati .
41009010	Dia-orang simpan itu chakap dalam hati sndiri , dan tanya-mnanya apa-kah arti-nya bangkit deri antara orang mati itu .
41009011	Dan dia-orang tanya sama dia , dan kata , " Orang pnulis kata Ilia msti datang dhulu . "
41009012	Isa kata sama dia-orang , " Btul Ilia nanti datang dhulu , dan pulangkan s-mula sgala perkara : dan bagimana pula sudah tersurat deri-hal Anak-manusia , yang dia msti tanggong banyak sngsara , dan kna orang hinakan ?
41009013	Ttapi sahya kata sama kamu , Ilia sudah pun datang , dan orang sudah pun buat sama dia apa-apa dia-orang suka , sama sperti ada tersurat deri-hal dia . "
41009014	Bila dia-orang sampai dkat murid-murid , dia-orang tengok terlalu banyak orang kliling murid-murid , dan orang pnulis ada berbantah sama dia-orang .
41009015	Dan itu juga smoa orang-banyak itu sangat-lah terchngang-chngang , bila dia-orang tengok Isa , dan lari kasi tabek sama dia .
41009016	Dan dia tanya sama dia-orang , " Apa itu kamu ada berbantah sama dia-orang ? "
41009017	Ada satu orang deri antara orang-banyak itu jawab sama Dia , " guru , sahya sudah bawa sama guru anak jantan sahya yang terkna jin bisu ;
41009018	dan mana-mana itu jin kna sama dia , dia champakkan ini budak di tanah : dan mulut-nya berbusa-busa , dan dia gertak gigi , dan mnjadi kurus : dan sahya sudah chakap sama guru punya murid-murid spaya dia-orang boleh buangkan ini jin ; ttapi dia-orang ta’boleh . "
41009019	Dan dia jawab sama dia-orang , kata , " Hei orang jman yang kurang perchaya ! brapa lama lagi sahya bersama-sama kamu ? brapa lama lagi sahya boleh sabarkan kamu ? bawa dia sama sahya . "
41009020	Dan dia-orang bawa dia sama Isa : dan bila itu budak tengok Isa , itu juga itu jin tarek-tarek sama dia banyak skali : dan dia jatoh di tanah , serta bantingkan diri-nya dngan mulut berbusa-busa .
41009021	Dan Isa tanya bapa-nya , " Sudah brapa lama ini sudah jadi sama dia ? " Dia kata , " Deri kchil .
41009022	Dan krap kali itu jin champakkan dia dalam api dan dalam ayer pun , mau binasakan dia : ttapi jikalau guru boleh buat apa-apa , ksiankan-lah sama kita , dan tolong-lah kita . "
41009023	Dan Isa pula kata sama dia , " Angkau kata ‘ Kalau boleh ? ’ Sgala perkara boleh jadi k-pada orang yang perchaya . "
41009024	Dan itu juga itu budak punya bapa bertriak kata " Sahya perchaya juga ; tolong-lah sahya punya kurang perchaya . "
41009025	Bila Isa tengok ada orang-banyak datang berlari-lari , dia tngkingkan itu jin yang najis , dan kata sama dia , " Hei jin yang bisu dan pkak , sahya ini suroh angkau kluar deri-pada ini budak , dan jangan angkau masok dalam-nya lagi . "
41009026	Itu jin bertriak-triak , dan banyak tarek-tarek sama itu budak , bharu dia kluar : dan itu budak mnjadi sperti orang mati bgitu ; sampaikan kbanyakan orang kata , " Sudah mati . "
41009027	Ttapi Isa pegang tangan-nya , dan bangunkan dia ; kmdian dia berdiri .
41009028	Dan bila Isa sudah masok rumah , murid-murid-nya tanya sama dia sndiri saja , " Knapa kita ta’boleh buangkan itu jin ? "
41009029	Dan dia kata sama dia-orang , " Ini macham ta’boleh kluar dngan apa-apa pun , chuma dngan minta do’a . "
41009030	Dan dia-orang kluar deri situ , dan lalu tanah Galil , dan Isa ta’mau satu orang pun tahu .
41009031	Kerna dia ajar murid-murid-nya , dan kata sama dia-orang , " Anak-manusia di-srahkan k-pada tangan orang , dan orang nanti bunoh dia ; dan bila dia sudah kna bunoh tiga hari kmdian dia nanti hidop s-mula . "
41009032	Ttapi dia-orang ta’mngerti itu chakap , dan takot mau tanya sama dia .
41009033	Dan dia-orang sampai di Kafarnahum : dan bila dia ada dalam rumah , dia tanya dia-orang , " Apa itu kamu sudah berrondeng di tngah jalan ?
41009034	Ttapi dia-orang diam skali : kerna di tngah jalan dia-orang sudah berbantah satu sama lain fasal siapa-kah yang lbeh bsar .
41009035	Isa dudok , dan panggil itu dua-blas orang ; dan kata sama dia-orang , " Jikalau barang-siapa mau jadi yang mula-mula , dia msti jadi yang blakang skali , dan jadi playan k-pada smoa . "
41009036	Dan dia ambil satu anak kchil , dan dirikan dia di tngah-tngah dia-orang : dan dia dokong itu budak , dan kata sama dia-orang ,
41009037	" Barang-siapa yang sambot satu anak kchil sperti dia ini kerna sahya punya nama , dia sambot sahya : dan barang-siapa yang sambot sahya , dia bukan sambot sama sahya , ttapi sama dia yang sudah hantarkan sahya . "
41009038	Yahya kata sama dia , " Guru , kita sudah tengok satu orang buangkan jin dngan guru punya nama , dan kita larangkan dia , sbab dia bukan ikut sama kita . "
41009039	Ttapi Isa kata , " Jangan larangkan dia : kerna t’ada orang yang buat m’ujizat dalam nama sahya boleh lkas jahatkan sahya .
41009040	Kerna orang yang t’ada lawan kita , dia sblah kita .
41009041	Kerna barang-siapa yang nanti kasi kamu minum satu changkir ayer saja , sbab kamu jadi Almaseh punya , dngan sunggoh sahya kata sama kamu , t’ada-lah skali-kali dia nanti hilang dia punya pahala .
41009042	Dan barang-siapa yang kasi terantok satu pun deri antara ini orang yang kchil yang perchaya sama sahya , lagi baik kerna itu orang jikalau satu batu kisaran di-gantongkan kliling lehir-nya , dan dia di-tngglamkan di tngah-tngah laut .
41009043	Dan jikalau angkau punya tangan kasi angkau buat salah , kratkan , dan buangkan deri-pada angkau : kerna lbeh baik angkau masok hidop dngan kodong , deri-pada dngan dua-dua tangan masok jhannam , ia’itu dalam api yang t’ada boleh di-padamkan .
41009045	Dan jikalau angkau punya kaki kasi angkau buat salah , kratkan : kerna lbeh baik angkau masok hidop dngan tempang , deri-pada kna buang dalam jhannam dngan dua-dua kaki .
41009047	Dan jikalau angkau punya mata kasi angkau buat salah , kluarkan : lbeh baik angkau masok kraja’an Allah dngan sblah mata , deri-pada kna buang dalam jhannam dngan dua-dua mata ;
41009048	di tmpat ulat-nya t’ada mati , dan api t’ada padam .
41009049	Kerna tiap-tiap orang nanti di-asinkan dngan api .
41009050	Garam ada baik : ttapi jikalau garam sudah hilang asin-nya , dngan apa-kah boleh kasi dia asin ? Baik kamu ada garam dalam diri , dan berdamai satu sama lain . "
41010001	Dan Isa berjalan deri situ , dan sampai jajahan Yahudiah , dan sbrang sungai Yordan : dan banyak orang berhimpon datang sama dia lagi skali ; dan lagi skali sperti biasa-nya dia ajar sama dia-orang .
41010002	Orang Farisi datang sama dia , dan tanya , sbab mau choba sama dia , " Ada-kah halal orang chraikan bini-nya ? "
41010003	Dan dia jawab kata sama dia-orang , " Apa-kah Musa sudah psan sama kamu ? "
41010004	Dia-orang kata , " Musa biarkan orang tulis surat chraian , dan chraikan dia . "
41010005	Ttapi Isa kata sama dia-orang , " Deri sbab kamu punya kras-hati Musa sudah tuliskan ini hukum kerna kamu .
41010006	Ttapi deri mula-mula kjadian dia sudah jadikan dia-orang dlaki sama prempuan .
41010007	Kerna ini sbab-lah orang nanti tinggalkan mak-bapa-nya , dan berhubong sama bini-nya ;
41010008	dan dua-dua itu nanti jadi satu badan : jadi itu , t’ada lagi dia-orang dua orang , ttapi satu badan .
41010009	Sbab itu apa-apa yang Allah sudah jodohkan , jangan manusia asingkan . "
41010010	Dan bila di dalam rumah , murid-murid tanya sama dia deri-hal ini .
41010011	Dan dia kata sama dia-orang , " Barang-siapa yang chraikan dia punya bini , dan berbini sama lain orang , dia itu berbuat zina atas bini-nya :
41010012	dan jikalau itu prempuan sndiri pula chraikan laki-nya , dan berlaki sama orang lain , dia pun berbuat zina juga . "
41010013	Dan orang bawa sama dia budak-budak kchil , spaya dia boleh jamah sama dia-orang : dan murid-murid tgurkan itu orang .
41010014	Ttapi bila Isa tengok , dia rasa marah , dan kata sama dia-orang , " Biarkan itu budak-budak datang sama sahya ; jangan larangkan : kerna bgitu-lah kraja’an Allah punya orang .
41010015	Dngan sunggoh sahya kata sama kamu , barang-siapa t’ada trima kraja’an Allah sperti satu budak kchil , t’ada skali-kali nanti dia masok dalam-nya . "
41010016	Dan Isa dokong budak-budak itu , dan berkatkan dia-orang serta taroh tangan atas-nya .
41010017	Bila Isa kluar mau berjalan , ada satu orang lari datang berlutut sama dia , dan tanya sama dia , " Hei guru yang baik , apa-kah sahya msti buat spaya dapat hidop yang kkal jadi psaka ? "
41010018	Dan Isa kata sama dia , " Knapa angkau triak sahya ‘ baik ’ ? t’ada satu orang pun ‘ baik ’ chuma satu saja , ia’itu Allah .
41010019	Angkau tahu itu hukum-hukum , ‘ Jangan bunoh orang , jangan buat zina , jangan churi , jangan jadi saksi bohong , jangan tipu orang , dan hormatkan angkau punya mak-bapa . ’ "
41010020	Dia itu kata sama Isa , " Guru , smoa ini sahya sudah turut deri sahya kchil . "
41010021	Isa pandang sama dia , dan kaseh sama dia , dan kata , " Satu perkara angkau ada kurang : pergi jualkan apa-apa yang angkau ada , kasi sama orang miskin , dan angkau nanti dapat herta-bnda di shorga : kmdian mari ikut sama sahya . "
41010022	Ttapi itu orang punya muka morong sbab ini chakap , dan dia pergi dngan susah-hati : kerna dia satu orang yang ada banyak herta .
41010023	Isa tengok kliling , dan kata sama murid-murid-nya , " Brapa susah orang yang ada wang masok kraja’an Allah . "
41010024	Dan murid-murid naik hairan sbab dia punya perkata’an . Ttapi Isa jawab lagi skali , kata sama dia-orang , " Hei anak-anak , brapa susah orang yang bergantong sama wang masok kraja’an Allah .
41010025	Lbeh snang satu onta tmbus lobang jarom deri-pada orang kaya masok kraja’an Allah . "
41010026	Dia-orang smoa jadi terlalu banyak hairan , dan kata sama dia , " Kalau bgitu , siapa pula boleh dapat slamat ? "
41010027	Isa pandang sama dia-orang , dan kata , " Sama manusia ini perkara ta’boleh jadi , ttapi bukan sama Allah : kerna sama Allah sgala perkara boleh jadi . "
41010028	Petrus mula’i kata sama Isa , " Kita ini-lah sudah tinggalkan smoa skali , dan ikut sama Tuhan . "
41010029	Isa kata , " Dngan sunggoh sahya kata sama kamu , t’ada satu orang pun yang sudah tinggalkan rumah-tangga , atau sudara dlaki , atau sudara prempuan , atau mak , atau bapa , atau anak , atau tanah , kerna sahya dan injil punya sbab ,
41010030	yang t’ada nanti trima skarang juga pada waktu ini s-ratus kali ganda punya rumah-tangga , dan sudara dlaki , dan sudara prempuan , dan mak , dan anak , dan tanah , sama-sama kna aniaya ; serta trima hidop yang kkal dalam jman yang mndatang .
41010031	Ttapi banyak orang yang mula-mula nanti jadi yang blakang skali ; dan yang blakang skali nanti jadi yang mula-mula . "
41010032	Dan dia-orang smoa ada berjalan pergi Yerusalim ; dan Isa jalan lbeh dhulu dia-orang : dan dia-orang terchngang ; dan orang yang ikut pun naik takot . Dan lagi skali Isa ambil sama dia itu dua-blas murid-murid , dan mula’i katakan dia-orang apa-apa yang nanti jadi sama diri-nya .
41010033	" Ingat , kita ini ada berjalan naik Yerusalim ; dan Anak-manusia nanti di-srahkan k-pada kpala-kpala imam sama orang pnulis ; dia-orang nanti ltakkan hukum mati atas dia , dan nanti srahkan dia sama orang bangsa-asing :
41010034	dan ini orang-orang nanti olok-olokkan sama dia , dan ludahkan dia , dan ssahkan dia , dan bunoh dia , dan tiga hari kmdian dia nanti bangkit s-mula . "
41010035	Yakob sama Yahya , anak-anak Zabdi , datang kata sama dia , " Guru , kita suka guru buat kerna kita apa-apa kita minta . "
41010036	Dan dia kata sama dia-orang , " Apa-kah kamu suka sahya buat kerna kamu ? "
41010037	Dia-orang kata sama dia , " Kasi kita dudok satu sblah kanan dan satu sblah kiri , dalam guru punya kmulia’an . "
41010038	Ttapi Isa kata sama dia-orang , " Kamu ta’tahu apa kamu ada minta . Boleh-kah kamu minum deri mangkok yang sahya ini minum , dan di-baptiskan dngan baptisan yang sahya ini nanti di-baptiskan ? "
41010039	Dia-orang kata sama dia , " Boleh . " Dan Isa kata sama dia-orang , " Itu mangkok yang sahya ini minum , kamu pun nanti minum ; dan dngan baptisan yang sahya nanti di-baptiskan , kamu pun nanti di-baptiskan juga :
41010040	ttapi fasal dudok di sblah kanan dan di sblah kiri sahya , itu bukan atas sahya yang kasi : chuma sama orang-orang yang kerna-nya itu sudah di-sdiakan . "
41010041	Bila yang s-puloh itu dngar , dia-orang mula’i mrasa marah deri-hal Yakob sama Yahya .
41010042	Ttapi Isa panggil dia-orang , dan kata sama dia-orang , " Kamu smoa tahu yang orang yang di-bilangkan pnghulu bangsa asing pegang prentah atas dia-orang , dan orang bsar-bsar-nya pegang kuasa atas-nya .
41010043	Ttapi antara kamu bukan-nya bgitu : ttapi barang-siapa yang mau mnjadi bsar antara kamu msti mnjadi kamu punya playan :
41010044	dan barang-siapa mau mnjadi kpala antara kamu msti jadi smoa punya hamba .
41010045	Sbab Anak-manusia pun sudah datang bukan-nya mau di-layankan oleh orang , ttapi spaya boleh layankan sama orang , dan kasi nyawa-nya mnjadi tbusan kerna orang banyak . "
41010046	Dia-orang sampai di Yeriko : dan s-tngah Isa kluar deri Yeriko , sama-sama murid-murid-nya dan terlalu banyak orang , anak si Tima’i , Bar-Tima’i nama-nya , satu orang buta yang minta sdkah , ada dudok di tpi jalan .
41010047	Dan bila dia ini dngar yang itu-lah Isa orang Nasarat , dia mula’i bertriak-triak , kata " Ya Isa , ya anak Da’ud , ksiankan sahya . "
41010048	Dan banyak orang tgurkan dia , suroh diam , ttapi mingkin lbeh dia bertriak-triak , " Ya anak Da’ud , ksiankan sahya . "
41010049	Isa brenti dan kata , " Panggil sama dia . " Dan dia-orang panggilkan itu orang buta , dan kata sama dia , " Ttapkan angkau punya hati , bangun , dia ada panggil . "
41010050	Dan dia buangkan baju-nya , dan bangun datang sama Isa .
41010051	Dan Isa jawab , kata sama dia , " Apa-kah angkau mau sahya buat sama angkau ? " Itu orang buta kata sama dia , " Hei guru bsar , biar-lah mata sahya chlek . "
41010052	Dan Isa kata sama dia , " Pergi-lah ; angkau punya perchaya sudah kasi angkau baik . " Dan itu juga dia boleh nampak , dan ikut berjalan sama Isa .
41011001	Dan bila dia-orang smoa sampai dkat Yerusalim , sampai di Bait-Fagi dan Bait-Ani , yang di Bukit Zaitun , Isa hantarkan dua murid-murid-nya ,
41011002	dan kata sama dia-orang , " Pergi itu kampong yang tntang kamu , dan bila masok , itu juga kamu nanti jumpa satu anak kaldai terikat , yang orang blum pernah tunggang ; bukakan sama dia , dan bawa sini .
41011003	Dan jikalau ada orang kata sama kamu , ‘ Knapa kamu buat ini ? ’ kamu boleh kata , ‘ Tuhan mau pakai sama dia , ’ dan itu juga dia nanti hantarkan balek di sini . "
41011004	Jadi dia-orang pergi-lah , dan jumpa satu anak kaldai terikat , dkat pintu di luar di jalan bsar ; dan dia-orang bukakan dia .
41011005	Dan ada orang yang berdiri di situ kata sama itu dua murid , " Apa buat kamu bukakan itu anak kaldai ? "
41011006	Dan dia-orang kata sama itu orang sama sperti Isa sudah psan : dan dia-orang kasi itu murid-murid pergi .
41011007	Kmdian dia-orang bawa itu anak kaldai sama Isa , dan champakkan dia-orang punya pakaian di atas itu binatang ; dan Isa dudok di atas-nya .
41011008	Dan banyak orang bntangkan dia-orang punya pakaian di jalan ; dan yang ada pula daun-daun yang dia-orang sudah kratkan deri-pada kbun .
41011009	Dan orang yang jalan dhulu dan yang ikut pun bersorak-sorak kata , " Hosanna ; berkat-lah dia itu yang datang dngan nama Tuhan :
41011010	berkat-lah kraja’an yang mndatang , kraja’an nenek-moyang kita Da’ud : Hosanna dalam ktinggian . "
41011011	Dan dia masok Yerusalim , sampai dalam ka’abah ; dan bila dia sudah pandang kliling sama smoa perkara , sbab hari sudah lat , dia kluar pergi Bait-Ani sama-sama dua-blas murid-murid itu .
41011012	Dan besok-nya bila dia-orang sudah kluar deri Bait-Ani , Isa lapar .
41011013	Dia tengok deri jauh satu pokok ara yang ada daun-nya , dan dia pergi , spaya barangkali boleh dapat apa-apa-kah di atas-nya : dan bila dia sampai dkat , dia chuma dapat daun saja ; kerna itu bukan musim buah ara .
41011014	Isa jawab kata sama itu pokok , " Deri-pada ini waktu jangan lagi orang makan buah deri angkau sampai s-lama-lama-nya . " Ini chakap murid-murid-nya dngar .
41011015	Kmdian dia-orang datang di Yerusalim : dan Isa masok dalam ka’abah , dan mula’i halaukan smoa orang yang jual-bli dalam ka’abah itu , serta balekkan meja-meja orang yang mniaga tukar wang , dan krusi orang yang jual burong komba ;
41011016	dan dia ta’mau kasi satu orang pun lalu ka’abah itu dngan bawa perkakas .
41011017	Dan Isa mngajar , kata sama dia-orang , " Bukan-kah ada tersurat , ‘ Rumah sahya orang nanti sbotkan rumah berdo’a kerna sgala bangsa ’ ? ttapi kamu sudah buatkan dia satu goa pnyamon . "
41011018	Kpala-kpala imam sama orang pnulis dngar , dan chari jalan bagimana mau binasakan dia : kerna dia-orang takot dia , sbab smoa orang-banyak terchngang-chngang sama dia punya ajaran .
41011019	Dan bila sudah ptang , Isa slalu kluar deri negri .
41011020	Dan bila dia-orang lalu di situ pagi-pagi , dia-orang tengok itu pokok ara sudah layu dngan akar-akar-nya skali .
41011021	Petrus teringat , dan kata sama Isa , " Rabbi , tengok ini pokok yang Tuhan sudah sumpahkan sudah pun layu . "
41011022	Dan Isa jawab kata sama dia-orang , " Taroh perchaya sama Allah .
41011023	Dngan sunggoh sahya kata sama kamu , barang-siapa bilang sama ini gunong , ‘ Terangkat-lah angkau , dan terchampak-lah dalam lautan ; ’ dngan t’ada bimbang dalam hati-nya , ttapi perchaya yang apa dia bilang tntu nanti jadi ; itu orang nanti dapat .
41011024	Sbab itu sahya kata sama kamu , baik apa-apa perkara pun kamu berdo’a dan minta perchaya-lah yang kamu sudah trima , dan kamu nanti dapat .
41011025	Ttapi bila-bila kamu berdiri minta do’a , jikalau kamu ada kchil hati sama orang , ampunkan dia ; spaya kamu punya Bapa pun yang di shorga boleh ampunkan kamu punya ksalahan pula . "
41011027	Dan lagi skali dia-orang datang di Yerusalim : dan s-tngah Isa berjalan di dalam ka’abah , kpala-kpala imam sama orang pnulis dan ktua-ktua datang sama dia ,
41011028	dan kata sama dia , " Dngan apa kuasa angkau ada buat ini smoa ? atau siapa sudah kasi angkau kuasa buat bgini ? "
41011029	Dan Isa kata sama dia-orang , " Sahya pun mau tanya kamu satu perkara , dan kamu boleh jawab sama sahya , kmdian sahya pun nanti kata sama kamu dngan apa kuasa sahya buat ini smoa .
41011030	Yahya punya baptisan , itu deri shorga-kah atau deri-pada manusia ? baik kamu kasi jawab sama sahya . "
41011031	Dan dia-orang berrondeng satu sama lain , kata , " Kalau kita bilang , ‘ Deri shorga ’ , dia nanti kata , ‘ Kalau bgitu , knapa-kah kamu t’ada perchaya sama dia ? ’
41011032	Ttapi kalau kita bilang ‘ Deri-pada manusia ’ " - dia-orang pula takot orang bangsa itu , kerna smoa orang btul bilangkan Yahya satu nabi .
41011033	Jadi , dia-orang jawab dan kata sama Isa , " Kita ta’tahu . " Dan Isa pula kata sama dia-orang , " Sahya pun t’ada kata sama kamu dngan apa kuasa sahya buat ini smoa . "
41012001	Kmdian Isa mula’i berchakap sama dia-orang dngan perumpama’an : " Ada satu orang tanam satu kbun anggor , dan pasang pagar kliling-nya , dan korek satu irekan anggor , dan naikkan satu bangun-bangunan , dan sewakan itu kbun sama orang ladang , kmdian dia pergi lain negri .
41012002	Bila sampai musim-nya itu orang hantarkan satu hamba-nya sama itu orang ladang , spaya trima itu kbun punya buah-buah deri-pada itu orang ladang .
41012003	Ttapi dia-orang tangkap dan pukol sama dia , dan kasi dia pergi dngan tangan kosong .
41012004	Dan lagi skali itu tuan-kbun hantarkan sama dia-orang lain satu hamba ; dan sama dia ini pula dia-orang lukakan kpala-nya , dan kasi malu .
41012005	Dan dia hantarkan lain satu pula ; dan sama dia dia-orang bunohkan ; dan banyak lain-lain lagi , sparoh dia-orang pukol , sparoh dia-orang bunoh .
41012006	Tinggal lagi satu sama itu tuan-kbun , ia’itu satu anak yang dia kaseh : dia ini dia hantarkan sama dia-orang kmdian skali , dan kata , ‘ Dia-orang nanti kasi hormat sama anak sahya . ’
41012007	Ttapi itu orang ladang kata satu sama lain , ‘ Dia ini-lah waris-nya ; mari kita bunoh sama dia , dan dia punya psaka boleh jadi kita punya . ’
41012008	Jadi dia-orang tangkap dan bunoh sama dia , habis itu dia-orang tolak dia kluar itu kbun .
41012009	Sbab itu apa-kah tuan-kbun itu nanti buat ? dia nanti datang binasakan itu orang ladang , dan kasikan itu kbun sama lain orang .
41012010	Blum-kah kamu bacha ini kitab pun ? ‘ Batu yang sgala tukang sudah buangkan , Itu-lah sudah di-jadikan kpala pnjuru :
41012011	Ini-lah perbuatan Tuhan , Dan hairan-lah itu sama mata kita . ’ "
41012012	Dan dia-orang chari jalan mau tangkap sama Isa ; ttapi dia-orang takot orang-banyak ; kerna dia-orang tahu yang dia sudah chakapkan ini perumpama’an atas dia-orang : dan dia-orang tinggalkan dia , dan pergi .
41012013	Kmdian dia-orang hantarkan k-pada Isa brapa orang Farisi sama-sama orang Herodis , spaya boleh jratkan dia dalam berchakap .
41012014	Bila sudah datang , dia-orang kata sama dia , " Guru , kita tahu yang guru satu orang bnar , dan t’ada pdulikan siapa pun : kerna guru t’ada tengok-tengok muka orang , ttapi btul ajarkan jalan Allah : ada-kah halal bayer chukai sama Kaisar atau tidak ?
41012015	Patut-kah kita kasi , atau jangan kasi ? " Ttapi Isa tahu dia-orang punya pura-pura , jadi dia kata sama dia-orang , " Knapa kamu choba sama sahya ? bawa kasi sahya tengok satu dinar . "
41012016	Dan dia-orang bawa . Isa kata sama dia-orang , " Ini gambar sama ini chap siapa punya ? " Dia-orang kata sama dia , " Kaisar punya . "
41012017	Isa kata sama dia-orang , " Barang yang Kaisar punya , bayer-lah sama Kaisar ; dan barang yang Allah punya , sama Allah . Dan itu orang smoa naik hairan skali sama Isa .
41012018	Dan ada datang sama dia orang-orang Saduki , yang kata tidak ada kbangkitan , dan dia-orang tanya Isa , dan kata ,
41012019	" Guru , Musa sudah tulis sama kita , ‘ Jikalau satu orang punya sudara dlaki mati , dan tinggalkan bini-nya , dngan t’ada tinggal anak , sudara-nya patut ambil dia punya bini , spaya boleh dapat kturunan kerna sudara-nya .
41012020	Ada tujoh adek-beradek dlaki : dan yang sulong kahwin satu bini , dan mati , dngan t’ada tinggalkan anak ;
41012021	habis itu , yang nombor dua ambil itu prempuan , dan dia pun mati dngan t’ada tinggalkan anak ; dan yang nombor tiga pun bgitu juga :
41012022	smoa itu tujoh orang t’ada tinggalkan kturunan . Kmdian skali itu prempuan pula mati .
41012023	Jadi dalam itu kbangkitan , itu prempuan jadi siapa punya bini antara dia-orang ? kerna tujoh-tujoh sudah kahwin sama dia . "
41012024	Isa kata sama dia-orang , " Bukan-kah ini sbab-nya kamu sudah ssat ? ia’itu sbab kamu ta’tahu kitab-kitab , atau Allah punya kuasa ?
41012025	Kerna bila orang bangkit deri antara orang mati , dia-orang t’ada nanti kahwin atau di-kahwinkan ; ttapi dalam shorga dia-orang sperti mla’ikat .
41012026	Ttapi deri-hal orang mati berbangkit , t’ada-kah kamu bacha dalam buku Musa , dalam perkata’an deri-hal Pokok duri , bagimana Allah sudah berchakap sama Musa , dan sudah kata , ‘ Sahya-lah Allah Ibrahim , dan Allah Isahak , dan Allah Yakob ’ ?
41012027	Dia bukan-nya orang mati punya Allah , ttapi orang hidop punya . Kamu banyak ssat . "
41012028	Dan ada satu orang pnulis datang , dan dngar dia-orang berbantah , dan dia tahu yang Isa sudah kasi jawab sama dia-orang dngan s-patut-nya , jadi dia pula Tanya , " mana satu hukum yang nombor satu skali ? "
41012029	Isa jawab , " Hukum yang nombor satu , ini-lah : ‘ Dngar-lah , hei Isra’el ; Tuhan kita Allah , dia-lah satu saja Tuhan ,
41012030	dan kaseh-lah Tuhan-mu Allah dngan s-bulat-bulat hati-mu , dan dngan s-gnap jiwa-mu , dan dngan sgala ingatan-mu dan dngan s-kuat-kuasa-mu . ’
41012031	Nombor dua punya ini-lah : ‘ Kaseh-lah sama orang sblah-mnyblah sperti diri-mu sndiri . ’ T’ada-lah lain hukum yang lbeh bsar deri-pada ini dua . "
41012032	Itu orang pnulis kata sama Isa , " Btul-lah , guru sudah kata bnar , yang dia itu satu saja , dan t’ada yang lain chuma dia :
41012033	dan jikalau orang kaseh sama dia dngan s-bulat-bulat hati , dan dngan s-gnap pngertian , dan dngan s-kuat-kuat kuasa , dan jikalau orang kaseh sama orang sblah-mnyblah sperti diri sndiri , tntu-lah itu lbeh deri-pada sgala korban bakaran dan persmbahan pun . "
41012034	Bila Isa tengok yang dia sudah jawab dngan bijaksana , dia kata sama dia , " Angkau t’ada jauh deri-pada kraja’an Allah . " Dan deri-pada itu hari , t’ada orang brani tanya dia apa-apa lagi .
41012035	Kmdian Isa jawab , ktika dia ada mngajar di dalam ka’abah , dan kata , " Bagimana pula orang pnulis itu boleh kata yang Almaseh itu Anak Da’ud ?
41012036	Da’ud sndiri kata dalam Roh Alkudus , ‘ Tuhan sudah kata sama sahya punya Tuan , " Dudok-lah angkau di sblah kanan sahya , Sampai sahya taroh angkau punya musoh-musoh jadi alas kaki-mu . " ’
41012037	Da’ud sndiri triak dia Tuan , dan deri mana pula dia boleh jadi anak-nya ? " Dan kbanyakan punya orang dngarkan Isa dngan suka hati .
41012038	Dalam dia punya pngajaran Isa kata , " Jaga kamu punya diri deri-pada orang pnulis , yang suka jalan-jalan dngan baju panjang-panjang , dan suka trima orang punya tabek di pasar ,
41012039	dan suka krusi yang mulia-mulia di rumah-smbahyang , dan tmpat yang mulia-mulia dalam perjamuan :
41012040	yang habis makankan rumah-tangga prempuan bujang , dan bikin panjang-panjang punya do’a sbab pura-pura . Ini smoa-lah yang nanti trima lbeh brat punya hukuman . "
41012041	Dan Isa dudok tntang tmpat wang , dan tengokkan bagimana orang masokkan duit dalam itu tmpat wang : dan ada banyak orang kaya yang masokkan banyak wang .
41012042	Dan datang pula satu prempuan bujang yang miskin , dan masokkan dua duit kchil , yang jadi satu sen .
41012043	Dan Isa panggil dia punya murid-murid , dan kata sama dia-orang , " Dngan sunggoh sahya kata sama kamu , ini prempuan bujang yang miskin sudah masokkan lbeh deri-pada smoa orang yang ada masokkan wang di dalam itu tmpat :
41012044	kerna dia-orang smoa sudah masokkan wang deri kmewahan-nya , ttapi ini prempuan deri kkurangan-nya sudah masokkan smoa yang dia ada , ia’itu smoa kahidopan-nya . "
41013001	Dan waktu Isa berjalan kluar deri ka’abah , satu anak-murid-nya kata sama dia , " Guru , tengok apa macham batu-batu dan apa macham punya bangunan ini . "
41013002	Isa kata sama dia , " Ada-kah angkau tengok ini bangunan yang bsar-bsar ? di sini t’ada nanti tertinggal satu batu bersusun atas lain , yang t’ada nanti di-rubohkan . "
41013003	Dan waktu Isa ada dudok di atas Bukit Zaitun tntang ka’abah itu , Petrus , Yakob , Yahya dan Andrias tanya sama dia sndiri saja ,
41013004	" Bilang sama kita , bila-kah ini smoa nanti jadi ? dan apa-kah tanda bila ini smoa mau di-sampaikan ? "
41013005	Dan Isa mula’i kata sama dia-orang , " Jaga baik-baik , jangan orang kasi kamu ssat .
41013006	Banyak orang nanti datang dalam nama sahya , dan kata , ‘ Sahya ini-lah dia , ’ dan nanti ssatkan banyak orang .
41013007	Dan bila kamu dngar deri-hal prang dan khabar prang , jangan terpranjat : smoa ini msti jadi , ttapi ksudahan itu blum lagi .
41013008	Kerna bangsa nanti bangun mlawan bangsa , dan kraja’an mlawan kraja’an : dan dalam macham-macham tmpat nanti ada gmpa bumi , dan nanti ada klaparan pun : ini smoa permula’an sakit beranak .
41013009	" Ttapi jaga-lah kamu punya diri sndiri : kerna orang nanti srahkan kamu k-pada majlis bichara ; dan dalam rumah-smbahyang pun kamu nanti kna pukol ; dan di dpan gobernor dan raja-raja pun kamu nanti berdiri kerna sahya punya sbab , mnjadi satu ksaksian sama dia-orang .
41013010	Dan injil msti di-khabarkan dhulu k-pada sgala bangsa .
41013011	Dan bila dia-orang bawa kamu dpan bichara , dan srahkan kamu , jangan jadi khuatir lbeh dhulu apa-kah kamu msti chakap : ttapi apa-apa nanti di-brikan k-pada kamu itu ktika , itu-lah kamu boleh chakap : kerna bukan-nya kamu yang berchakap , ttapi Roh Alkudus .
41013012	Dan sudara nanti srahkan sudara spaya kna bunoh , dan bapa nanti srahkan anak-nya ; dan anak-anak nanti bangun mlawan mak-bapa-nya , dan kasi dia-orang kna bunoh .
41013013	Dan kamu nanti kna bnchi oleh sgala orang , kerna sahya punya nama : ttapi barang-siapa tahan sampai ksudahan , dia-lah nanti slamat .
41013014	" Ttapi bila kamu tengok itu kbnchian yang bawa binasa berdiri di tmpat yang t’ada patut ( biar-lah orang yang bacha ingat baik-baik ) , itu waktu orang yang ada di tanah Yahudiah , baik dia-orang lari pergi naik gunong-gunong :
41013015	dan orang yang ada di atas rumah punya gnting-rata jangan turun , atau masok ambil kluar baik apa pun deri rumah-nya :
41013016	dan orang yang ada di ladang jangan pulang balek ambil baju-nya .
41013017	Ttapi susah-lah prempuan yang mngandong dan yang kasi anak tetek itu tempo .
41013018	Dan baik kamu minta do’a spaya jangan jadi tempo musim sjok .
41013019	Kerna itu ktika nanti jadi ksusahan yang blum pernah jadi dhulu , deri-pada asal kjadian yang Allah sudah jadikan sampai skarang ini , dan skali-kali t’ada nanti jadi lagi .
41013020	Dan jikalau Tuhan t’ada kurangkan itu hari , t’ada satu orang pun boleh slamat : ttapi sbab orang-orang pilehan , yang dia sudah pileh itu , sudah pun dia kurangkan itu hari .
41013021	Itu waktu jikalau orang kata sama kamu , ‘ Tengok , sini-lah Almaseh , ’ atau , ‘ Tengok , di situ-lah , ’ jangan-lah perchaya :
41013022	kerna nanti terkluar palsu punya Almaseh dan palsu punya nabi-nabi , dan dia-orang nanti kasi tanda-tanda dan perkara yang hairan , spaya ssatkan , kalau boleh , orang pilehan skali pun .
41013023	Ttapi jaga-lah kamu sndiri baik-baik : ingat , sahya sudah bilangkan kamu smoa perkara lbeh dhulu .
41013024	" Ttapi itu ktika , kmdian deri itu ksusahan , matahari nanti mnjadi glap , dan bulan ta’nanti kasi trang-nya ,
41013025	dan bintang-bintang pun nanti gugor deri langit , dan sgala kuasa yang ada di langit nanti di-gonchangkan .
41013026	Bharu-lah orang nanti nampak Anak-manusia datang dalam awan-awan dngan bsar punya kuasa dan kmulia’an .
41013027	Kmdian dia nanti hantarkan mla’ikat-mla’ikat-nya , dan himponkan dia punya orang pilehan deri ampat pnjuru mata angin , deri hujong bumi sampai hujong langit .
41013028	Deri pokok ara blajar-lah dia punya perumpama’an : waktu ranting-nya lagi lmbot , dan ada kluarkan daun , kamu tahu musim panas sudah dkat ;
41013029	bgitu juga kamu pun , bila kamu tengok ini smoa jadi , baik kamu tahu yang dia itu ada dkat , sampai di muka pintu .
41013030	Dngan sunggoh sahya kata sama kamu , ini jman punya orang t’ada nanti lnnyap s-blum ini smoa jadi .
41013031	Langit sama bumi nanti lnnyap , ttapi sahya punya perkata’an t’ada skali-kali nanti lnnyap .
41013032	Ttapi deri-hal itu hari atau itu jam t’ada satu orang pun tahu mski pun mla’ikat di shorga atau Anak itu pun t’ada , chuma Bapa saja .
41013033	Ingat-lah baik-baik , berjaga dan minta do’a : kerna kamu ta’tahu bila-kah ktika-nya .
41013034	Sperti satu orang yang ada mnumpang di lain negri , bila dia sudah tinggalkan rumah-tangga-nya , dan kasi kuasa sama hamba-hamba-nya , dan k-pada masing-masing dia punya kerja , dan pnunggu pintu pun dia suroh jaga .
41013035	Sbab itu jaga-lah : kerna kamu ta’tahu bila tuan-rumah itu nanti datang , ‘ ntah ptang-kah , atau tngah malam-kah , atau tempo ayam berkokok-kah , atau pagi-kah ;
41013036	jangan dia tiba-tiba datang dan jumpa kamu tertidor .
41013037	Dan apa yang sahya skarang kata sama kamu , sahya kata sama smoa orang pun , ‘ Jaga-lah . ’ "
41014001	Lagi dua hari nanti jadi hari-bsar Paska , dan hari-bsar makan roti ta’ragi : dan kpala-kpala imam sama orang pnulis chari jalan bagimana mau tangkap sama Isa dngan tipu-daya , dan bunoh dia :
41014002	kerna dia-orang kata , " Jangan tempo hari-bsar , takot nanti jadi gadoh antara bangsa kita . "
41014003	Tempo Isa ada di Bait-Ani , dalam rumah Simon orang tai-ko , bila dia dudok makan , ada satu prempuan datang sama dia , bawa satu botol berisi minyak wangi yang t’ada champur , dan yang herga bsar punya ; dia pchahkan itu botol , dan tuangkan di atas kpala Isa .
41014004	Ttapi ada orang yang naik gram dalam diri-nya , dan kata , " Apa buat buangkan minyak bgini ?
41014005	Kerna ini minyak boleh jual lbeh deri-pada tiga-ratus dinar , dan wang-nya boleh kasi orang miskin . " Dan dia-orang bersungut-sungut sama itu prempuan .
41014006	Ttapi Isa kata , " Biarkan sama dia ; knapa kamu kasi susah sama dia ? dia sudah buat satu baik punya kerja atas sahya .
41014007	Kerna slalu kamu ada orang miskin sama-sama kamu , dan bila-bila kamu suka kamu boleh buat baik sama dia-orang , ttapi sahya ini t’ada slalu sama kamu .
41014008	Ini prempuan sudah buat apa yang dia boleh : dia sudah minyakkan sahya punya badan lbeh-dhulu kerna mau tanam .
41014009	Dan dngan sunggoh sahya kata sama kamu , di mana-mana injil nanti di-khabarkan dalam sluroh dunia , apa yang ini prempuan sudah buat nanti di-chakapkan , mnjadi satu peringatan kerna dia . "
41014010	Kmdian Yudas Iskariot , satu orang deri-pada itu dua-blas murid , pergi sama kpala-kpala imam spaya dia boleh srahkan Isa sama dia-orang .
41014011	Dan dia-orang suka-hati , bila dia-orang dngar , dan janji mau kasi wang sama dia . Dan Yudas chari tempo yang baik mau srahkan Isa .
41014012	Itu hari yang pertama deri-pada hari-bsar makan roti yang ta’ragi , bila orang smblehkan itu Paska , murid-murid-nya kata sama dia , " Di mana Tuhan mau kita pergi sdiakan spaya Tuhan makan Paska ? "
41014013	Dan Isa suroh dua murid-nya pergi , dan dia kata sama dia-orang , " Pergi masok negri , dan di sana kamu nanti jumpa satu orang yang angkat satu buyong ayer :
41014014	ikut sama dia , dan baik di mana dia masok , kamu kata sama tuan-rumah itu , ‘ Guru bilang , " Di mana sahya punya bilek tumpangan , tmpat sahya boleh makan Paska sama sahya punya murid-murid ? " ’
41014015	Dan dia sndiri nanti tunjokkan kamu satu bilek loteng yang bsar , siap dan sdia ; di situ-lah kamu boleh sdiakan kerna kita . "
41014016	Dan itu dua murid kluar , dan masok negri , dan jumpa sperti Isa sudah bilang sama dia-orang : dan dia-orang sdiakan Paska .
41014017	Bila sudah ptang , Isa datang sama-sama itu dua-blas orang .
41014018	Dan waktu dia-orang dudok makan , Isa kata , " Dngan sunggoh sahya kata sama kamu , satu orang antara kamu nanti srahkan sahya , ia’itu orang yang makan satu meja sama sahya . "
41014019	Dia-orang mula’i mnjadi susah-hati , dan kata sama Isa satu-satu , " Sahya-kah ? "
41014020	Dia kata sama dia-orang , " Satu orang antara ini dua-blas , ia’itu yang chlop pinggan sama-sama sahya .
41014021	Kerna Anak-manusia pergi , sperti ada tersurat fasal dia : ttapi susah-lah itu orang yang srahkan Anak-manusia ! Lagi baik kerna dia jikalau dia t’ada di-beranakkan . "
41014022	Dan waktu dia-orang ada makan , Isa ambil roti , minta berkat , dan pchahkan ; habis itu dia kasi sama dia-orang , dan kata , " Ambil-lah : ini-lah badan sahya . "
41014023	Dan dia ambil mangkok , dan mnguchap shukor , dan kasi sama dia-orang , dan dia-orang smoa minum deri mangkok itu .
41014024	Dia kata sama dia-orang , " Ini-lah darah sahya , ia’itu darah perjanjian , yang di-churahkan kerna banyak orang .
41014025	Dngan sunggoh sahya kata sama kamu , t’ada-lah lagi sahya nanti minum ini ayer buah anggor , sampaikan itu hari bila sahya minum dia bharu dalam kraja’an Allah . "
41014026	Bila dia-orang smoa sudah nyanyi puji-pujian , dia-orang kluar pergi Bukit Zaitun .
41014027	Kmdian Isa kata sama dia-orang , " Kamu sklian nanti terantok : kerna ada tersurat , ‘ Sahya nanti pukol gombala , dan domba-domba nanti chrai-brai . ’
41014028	Ttapi bila sahya sudah di-bangkitkan , sahya nanti pergi Galil lbeh dhulu kamu . "
41014029	Ttapi Petrus kata sama dia , " Jikalau smoa skali pun terantok , sahya ini t’ada . "
41014030	Dan Isa kata sama dia , " Dngan sunggoh sahya kata sama angkau , ini hari , ya ini malam juga , s-blum ayam berkokok dua kali , angkau nanti sangkalkan sahya tiga kali . "
41014031	Ttapi lagi-lagi Petrus kata sama dia , " Jikalau sahya msti mati pun sama-sama Tuhan , t’ada juga sahya nanti sangkalkan Tuhan . " Bgitu juga smoa-nya kata .
41014032	Dan dia-orang sampai dalam satu kbun yang bernama Gatsemani : dan Isa kata sama murid-murid-nya , " Dudok-lah di sini , waktu sahya minta do’a . "
41014033	Dan Isa bawa sama-sama dia Petrus dan Yakob dan Yahya , dan mula’i mnjadi terchngang dan sangat-lah terkachau .
41014034	Dan dia kata sama dia-orang , " Jiwa sahya sangat-lah susah , bagai mau mati bgitu : tunggu-lah di sini , dan berjaga . "
41014035	Dan dia jalan dpan sikit , dan jatoh di tanah , serta minta do’a spaya , jikalau boleh , biar itu waktu lalu deri-pada dia .
41014036	Dia kata , " Ya Abba , Bapa , sama Bapa smoa perkara boleh jadi , lalukan ini chawan deri-pada sahya : dalam pada itu , bukan-nya kahandak sahya , ttapi kahandak Bapa . "
41014037	Isa datang , dan jumpa dia-orang tertidor , dan kata sama Petrus , " Hei Simon , angkau tidor-kah ? angkau t’ada kuasa berjaga satu jam-kah ?
41014038	Berjaga-lah dan minta do’a , spaya kamu jangan masok dalam pnchoba’an : btul roh itu suka , ttapi badan ada lmah . "
41014039	Dan lagi skali dia pergi minta do’a , kata itu perkata’an juga .
41014040	Dan lagi skali dia datang , dan jumpa dia-orang tertidor , kerna mata dia-orang sudah rasa banyak brat : jadi dia-orang ta’tahu apa-kah mau jawab sama dia .
41014041	Dan nombor tiga kali dia datang , dan kata sama dia-orang , " Skarang tidor-lah , dan snangkan kamu punya diri : sudah chukop ; waktu-nya pun sudah sampai ; tengok , Anak-manusia sudah di-srahkan k-pada tangan orang berdosa .
41014042	Bangun , mari-lah kita berjalan ; tengok , itu orang yang srahkan sahya sudah dkat . "
41014043	Dan itu juga , s-tngah Isa ada lagi berchakap , Yudas datang , ia’itu satu deri-pada itu dua-blas orang , dan sama-sama dia ada banyak orang dngan pdang dan tongkat , datang deri-pada kpala-kpala imam dan orang pnulis dan ktua-ktua .
41014044	Itu orang yang srahkan Isa sudah kasi satu tanda sama itu orang smoa dan kata , " Barang-siapa yang sahya chium , itu-lah dia : tangkap sama dia , dan bawa pergi baik-baik . "
41014045	Dan bila Yudas sudah sampai , itu juga dia datang sama Isa , dan kata , " Hei Rabbi , " dan chium dia .
41014046	Dan dia-orang taroh tangan atas Isa , tangkap sama dia .
41014047	Ttapi antara orang yang berdiri di situ ada satu orang chabotkan pdang-nya , dan ttak imam-bsar punya hamba , sampai kratkan kuping-nya .
41014048	Dan Isa jawab kata sama dia-orang , " Ada-kah kamu kluar sperti mau tangkap pnyamon , dngan pdang sama tongkat , mau tangkap sahya ?
41014049	Hari-hari sahya sudah ada sama-sama kamu di dalam ka’abah , dan mngajar , ttapi kamu t’ada tangkap sahya : ttapi ini smoa spaya bnarkan kitab-kitab . "
41014050	Kmdian smoa murid-murid lari tinggalkan dia .
41014051	Ttapi ada juga satu orang muda ikut sama Isa , yang pakai s-lai kain linin saja di badan-nya : dan orang pegang sama dia ;
41014052	ttapi dia tinggalkan itu kain linin , dan lari dngan tlanjang .
41014053	Dan dia-orang bawa Isa pergi k-pada imam-bsar : dan sama-sama dia ada datang smoa kpala-kpala imam sama ktua-ktua dan orang pnulis .
41014054	Dan Petrus sudah ikut sama dia deri jauh , sampai masok dalam rumah imam-bsar ; dan dia dudok sama-sama mata-mata , dan ada panaskan diri-nya dkat trang api .
41014055	Kpala-kpala imam sama sgala orang majlis itu chari saksi mlawan Isa , mau bunoh dia ; ttapi ta’boleh dapat .
41014056	Kerna banyak juga orang yang naik saksi bohong atas dia , ttapi ksaksian-nya t’ada s-tuju .
41014057	Dan ada pula orang yang bangun naik saksi bohong atas dia , serta kata ,
41014058	" Kita ini dngar dia kata , ‘ Sahya nanti rubohkan ini ka’abah yang tangan manusia sudah buat , dan dalam tiga hari sahya nanti naikkan satu yang lain , yang bukan tangan manusia buat . ’ "
41014059	Ttapi bgini pun t’ada juga ksaksian-nya s-tuju .
41014060	Kmdian imam-bsar berdiri di tngah-tngah , dan tanya sama Isa , kata " T’ada-kah angkau jawab apa-apa ? apa ini yang ini orang smoa saksikan atas angkau ? "
41014061	Ttapi Isa diam saja , t’ada jawab satu patah pun . Lagi skali imam-bsar tanya dia , dan kata , " Ya-kah angkau Almaseh , Anak dia itu yang di-puji ? "
41014062	Dan Isa kata , " Sahya-lah dia : dan kamu nanti tengok Anak-manusia dudok di sblah kanan kuasa itu , dan datang dngan awan-awan langit . "
41014063	Itu imam-bsar koyakkan pakaian sndiri , dan kata , " Apa guna sama saksi lagi ?
41014064	Kamu sudah dngar itu hujatan : apa kamu punya fikir ? " Dia-orang smoa jatohkan hukum yang dia patut mati .
41014065	Ada orang yang mula’i ludahkan dia dan tutopkan muka-nya , dan tumbok dia , serta kata sama dia , " Nabuat-lah : " dan itu mata-mata pun tampar sama dia bila dia-orang sambot .
41014066	Waktu Petrus ada di bawah dalam hlaman imam-bsar , ada satu imam-bsar punya tman prempuan datang ;
41014067	dan bila dia tengok Petrus panaskan diri-nya , dia mrnong sama dia , dan kata , " Angkau pun sudah ada sama-sama itu orang Nasarat , Isa . "
41014068	Ttapi Petrus bersangkal , kata , " Sahya ta’tahu , dan t’ada mngerti ‘ ntah apa-kah angkau ini ada kata : " habis itu dia kluar di srambi , dan ayam pun berkokok .
41014069	Itu tman prempuan tengok sama dia , dan lagi skali mula’i kata sama orang-orang yang berdiri di situ , " Dia ini pun s-bhagian sama dia-orang . "
41014070	Ttapi lagi skali dia bersangkal . Dan lagi s-kjap pula orang-orang yang berdiri dkat situ kata sama Petrus , " Btul skali angkau s-bhagian sama dia-orang smoa ; kerna angkau orang Galil . "
41014071	Ttapi dia mula’i berkutok dan bersumpah , " Sahya ta’knal ini orang yang kamu ada chakap . "
41014072	Dan itu juga ayam berkokok nombor dua kali . Kmdian Petrus teringat itu perkata’an , bagimana Isa sudah kata sama dia , " S-blum ayam berkokok dua kali , angkau nanti sangkalkan sahya tiga kali . " Dan bila dia ingat itu , dia mnangis .
41015001	Bila siang hari , itu juga kpala-kpala imam sama ktua-ktua dngan orang pnulis , dan smoa orang majlis itu , berbichara satu sama lain , dan ikat sama Isa , kmdian bawa pergi srahkan dia k-pada Pilatus .
41015002	Pilatus pula tanya sama Isa , " Angkau-kah raja orang Yahudi ? " Dan Isa jawab kata sama dia , " Sperti angkau bilang . "
41015003	Dan kpala-kpala imam d’awa sama dia macham-macham .
41015004	Jadi Pilatus lagi satu kali tanya , dan kata sama dia , " T’ada-kah angkau jawab apa-apa ? tengok brapa banyak perkara dia-orang d’awa sama angkau . "
41015005	Ttapi Isa t’ada jawab apa-apa lagi ; sampaikan Pilatus naik hairan .
41015006	Ktika hari-bsar dia sudah biasa lpaskan kerna orang-banyak satu orang jel , barang-siapa yang dia-orang mintakan sama dia .
41015007	Dan itu waktu ada satu orang bernama Bar-Abbas yang ada kna pasong sama-sama orang yang sudah buat huru-hara , ia’itu orang yang sudah bunoh orang dalam itu huru-hara .
41015008	Dan orang-banyak pergi mnghadap , dan mula’i minta dia buat sperti dia biasa buat sama dia-orang .
41015009	Dan Pilatus jawab , kata sama dia-orang , " Ada-kah kamu mau sahya lpaskan kerna kamu Raja orang Yahudi ? "
41015010	Kerna dia sudah tahu yang sbab dngki kpala-kpala imam sudah srahkan Isa .
41015011	Ttapi kpala-kpala imam usutkan orang-banyak spaya lbeh baik Pilatus lpaskan Bar-Abbas sama dia-orang .
41015012	Dan lagi skali Pilatus jawab kata sama dia-orang , " Kalau bgitu , apa-kah sahya msti buat sama dia yang kamu triak ‘ Raja orang Yahudi ? ’ "
41015013	Dan lagi satu kali dia-orang bertriak-triak kata , " Salibkan dia . "
41015014	Pilatus kata sama dia-orang , " Apa kjahatan pula dia sudah buat ? " Ttapi dia-orang bertriak-triak bukan sikit lagi , " Salibkan dia . "
41015015	Dan Pilatus , sbab dia mau puaskan orang-banyak punya hati , lpaskan Bar-Abbas sama dia-orang , ttapi Isa dia ssahkan , dan srahkan spaya kna salib .
41015016	Itu soldado-soldado bawa Isa pergi masok itu balai , ia’itu istana gobernor ; dan dia-orang panggilkan s-gnap pasokan itu .
41015017	Dan dia-orang pakaikan dia baju werna ungu , dan bila dia-orang sudah anyamkan satu makota deri-pada duri , dia-orang tarohkan atas kpala-nya ;
41015018	dan dia-orang mula’i kasi tabek sama dia , " Tabek , Raja orang Yahudi . "
41015019	Dan dia-orang pukol kpala-nya dngan satu bambu , dan ludahkan dia , dan berlutut smbah sama dia .
41015020	Bila dia-orang sudah tertawakan dia , dia-orang bukakan itu baju ungu , dan pakaikan pakaian-nya sndiri , dan bawa dia kluar mau salibkan dia .
41015021	Ada satu orang yang lalu di situ , ia’itu Simon orang Kurini , yang datang deri dusun , bapa Iskandar sama Rufus , dia ini dia-orang paksakan suroh pikul kayu salib Isa .
41015022	Dan dia-orang bawa dia pergi tmpat yang bernama Golgota , yang kalau tersalin arti-nya " Tmpat tngkorak . "
41015023	Dan dia-orang kasi dia ayer-anggor champur mur , ttapi dia t’ada trima .
41015024	Dan dia-orang salibkan dia , dan bhagikan pakaian-nya , dngan buang undi atas-nya apa-kah masing-masing patut dapat .
41015025	Itu waktu pukol smbilan pagi , dan dia-orang salibkan dia .
41015026	Dan di sblah atas kpala-nya ada tertulis surat d’awa’an-nya , " RAJA ORANG YAHUDI . "
41015027	Dan sama-sama dia dia-orang salibkan dua-orang pnyamon , satu sblah kanan-nya satu sblah kiri .
41015029	Dan orang-orang yang lalu di situ umpatkan dia , dan gonchang-gonchang kpala , dan kata , " Wah , angkau yang rubohkan ka’abah , dan naikkan dalam tiga hari ,
41015030	turun-lah deri itu salib , dan slamatkan angkau punya diri . "
41015031	Bgini juga kpala-kpala imam tertawakan dia sama sndiri-nya dngan orang-orang pnulis , dan kata , " Lain orang dia sudah slamatkan , ttapi dia sndiri dia ta’rupa slamatkan .
41015032	Biar Almaseh , Raja orang Isra’el , skarang turun deri salib , spaya kita boleh tengok dan perchaya . " Dan orang-orang yang kna salib sama-sama dia itu pun maki sama dia .
41015033	Dan bila pukol dua-blas tngah hari , datang kglapan di sluroh tanah itu , sampai pukol tiga ptang .
41015034	Dan pukol tiga ptang , Isa bertriak dngan suara yang bsar , " Ilui , Ilui , lama sabaktani ? " yang kalau tersalin arti-nya , " Tuhan-ku , Tuhan-ku , knapa tinggalkan sahya ? "
41015035	Ada orang yang berdiri di situ bila dia-orang dngar , kata , " Tengok , dia ini ada triak Ilia . "
41015036	Dan ada satu orang pula lari isikan chuka dalam lumut karang , dan taroh di hujong bambu kasi Isa minum , serta kata , " Diamkan , biar kita tengok kalau Ilia datang turunkan sama dia . "
41015037	Dan Isa bertriak dngan suara yang bsar , dan putus nyawa .
41015038	Dan ka’abah punya tirai blah dua deri atas sampai bawah .
41015039	Dan bila hulubalang yang berdiri tntang dia tengokkan dia putus nyawa bgitu , dia kata , " Btul-lah ini orang Anak Allah . "
41015040	Dan di situ ada prempuan-prempuan pun yang pandang deri jauh : antara ini smoa ada Mariam orang Magdala , Mariam mak si Yakob kchil sama Yosis , dan Salomi ;
41015041	ini prempuan smoa sudah ikut sama Isa dan layankan dia waktu dia ada di Galil ; dan ada banyak lain prempuan lagi , yang sudah pergi Yerusalim sama-sama dia .
41015042	Dan bila sudah ptang , sbab itu hari hari-sdiakan , ia’itu hari yang lbeh dhulu hari perhentian ,
41015043	Yusof orang Arimatiah itu datang , satu orang majlis bichara yang terhormat , dan dia pun ada nantikan kraja’an Allah ; dia ini-lah masok mnghadap Pilatus dngan brani-hati , dan minta Isa punya mayat .
41015044	Dan Pilatus naik hairan sudah-kah dia mati : dan dia panggil itu hulubalang , dan tanya dia kalau sudah lama-kah dia mati .
41015045	Dan bila dia sudah dapat tahu deri-pada itu hulubalang , dia kasikan itu mayat sama Yusof .
41015046	Dan Yusof pula bli kain linin , dan bila dia sudah turunkan , dia gulongkan dia dalam itu kain linin , dan tarohkan dalam kubor yang sudah di-pahatkan dalam batu gunong ; dan golekkan satu batu di pintu kubor itu .
41015047	Dan Mariam orang Magdala sama Mariam mak si Yosis tengok itu tmpat yang dia sudah di-tarohkan .
41016001	Lpas hari perhentian , Mariam orang Magdala sama Mariam mak si Yakob , sama Salomi , bli rmpah-rmpah , spaya dia-orang boleh datang minyakkan dia .
41016002	Dan pagi-pagi skali pada hari yang pertama dalam minggo itu , itu prempuan-prempuan datang di kubor bila matahari sudah kluar .
41016003	Dan dia-orang ada terkata-kata satu sama lain , " Siapa-kah boleh golekkan itu batu deri pintu kubor kerna kita ? "
41016004	Dan bila dia-orang angkat mata , dia-orang tengok itu batu sudah pun di-golekkan , kerna batu itu bsar skali .
41016005	Bila dia-orang masok itu kubor , dia-orang tengok satu orang muda ada dudok di sblah kanan , pakai pakaian puteh ; dan prempuan-prempuan itu terchngang .
41016006	Dan dia kata sama dia-orang , " Jangan terchngang : kamu ada chari Isa orang Nasarat itu , yang sudah kna salib : dia sudah bangkit ; dia t’ada sini : tengok-lah , ini tmpat di mana orang tarohkan dia .
41016007	Ttapi pergi bilang sama murid-murid-nya , dan sama Petrus , ‘ Dia ada pergi lbeh dhulu kamu di Galil : di situ-lah kamu nanti tengok dia , sperti dia sudah bilang sama kamu . ’ "
41016008	Dan prempuan-prempuan itu kluar , dan lari deri itu kubor ; kerna dia-orang naik mngglitar dan terpranjat : dan satu apa pun dia-orang t’ada kata sama siapa-siapa pun , sbab dia-orang takot .
41016009	Bila dia sudah bangkit pagi-pagi hari yang pertama dalam itu minggo , dia ternampak mula-mula k-pada Mariam orang Magdala , yang dia sudah buangkan tujoh jin deri-pada-nya .
41016010	Dan dia pergi bilangkan orang-orang yang sudah ada sama-sama Isa , waktu dia-orang ada susah-hati dan mnangis .
41016011	Ttapi bila dia-orang dngar yang Isa sudah bangkit , dan sudah ternampak sama Mariam , dia-orang pula ta’mau perchaya .
41016012	Kmudian deri-pada itu , Isa ternampak dngan rupa yang lain pula k-pada dua murid , s-tngah dia-orang berjalan pergi dusun .
41016013	Dan dia-orang pula pergi bilangkan sama yang lain itu ; dan sama dia-orang pun orang-orang itu t’ada perchaya .
41016014	Dan kmdian lagi , dia ternampak k-pada itu s-blas murid pula , s-tngah dia-orang ada dudok makan ; dan dia kalotkan dia-orang sbab dia-orang punya kurang perchaya dan kras hati , kerna dia-orang t’ada perchaya orang yang sudah tengok sama dia kmdian deri-pada kbangkitan-nya .
41016015	Dan dia kata sama dia-orang , " Pergi-lah kamu sluroh dunia , khabarkan injil k-pada s-gnap kjadian .
41016016	Orang yang perchaya dan yang di-baptiskan nanti slamat ; ttapi orang yang ta’mau perchaya nanti di-hukumkan .
41016017	Dan ini-lah tanda-tanda yang nanti ikut sama orang yang perchaya : dalam nama sahya dia-orang nanti buangkan jin ; dia-orang nanti chakap dngan bhasa yang bharu-bharu ;
41016018	dia-orang nanti pegang ular , dan jikalau dia-orang minum apa-apa yang bawa mati , itu barang t’ada skali-kali nanti buat chlaka sama dia ; dia-orang nanti taroh tangan atas orang yang sakit , dan orang sakit itu nanti baik . "
41016019	Jadi bgitu , bila Tuhan Isa sudah habis chakap sama dia-orang , dia tersambot masok shorga , dan dudok di sblah kanan Allah .
41016020	Dan dia-orang pula pergi kluar khabarkan injil sini-sana , dan Tuhan bkerja sama-sama , dan tgohkan perkata’an itu dngan tanda-tanda yang berikut . Amin .
42001001	Kerna banyak orang sudah masok tangan mau karang hikayat deri-hal itu perkara-perkara yang sudah jadi antara kita ,
42001002	ia’itu sperti yang sudah di-srahkan k-pada kita oleh orang-orang yang deri mula-mula sudah tengok dngan mata-nya sndiri dan mnjadi guru perkata’an itu ,
42001003	jadi berknan sama sahya pula yang sudah preksa ini smoa deri asal-nya mau tulis k-pada angkau dngan aturan-nya , hei Tiofilus yang mulia skali ;
42001004	spaya angkau boleh tahu smoa perkata’an punya ktntuan yang orang sudah ajarkan sama angkau .
42001005	Jman Herodis raja Yahudiah , ada satu imam yang bernama Zakaria , ia’itu deri-pada bhagian Abia : dan dia ada bini deri kturunan Harun , dan nama-nya Ilisabat .
42001006	Dan dia-orang dua-dua ada bnar dpan Tuhan , dan turut sgala hukum dan psanan Tuhan dngan t’ada chla .
42001007	Ttapi dia-orang t’ada beranak , kerna Ilisabat mandul , dan dua-dua sudah banyak umor .
42001008	Ktika Zakaria buat pkerja’an imam di dpan Allah dalam dia punya gantian punya aturan ,
42001009	dia terkna undi , ikut adat pkerja’an imam , msti masok ka’abah Tuhan spaya bakar stanggi .
42001010	Dan ktika dia ada bakar stanggi , smoa orang bangsa itu ada minta do’a di sblah luar .
42001011	Dan ternampak sama Zakaria satu mla’ikat Tuhan terdiri di sblah kanan tmpat bakar stanggi .
42001012	Dan Zakaria terkjut tengokkan dia dan naik ktakotan .
42001013	Ttapi itu mla’ikat kata sama dia , " Jangan takot , Zakaria , kerna angkau punya perminta’an sudah di-dngarkan , dan angkau punya istri Ilisabat nanti beranakkan satu anak dlaki sama angkau , dan angkau msti namakan dia ‘ Yahya . ’
42001014	Dan angkau nanti dapat ksuka’an dan kgmaran ; dan banyak orang nanti suka-hati sbab budak itu jadi .
42001015	Kerna dia nanti jadi bsar di dpan muka Tuhan , dan dia t’ada nanti minum ayer-anggor atau minuman yang kras : dan dia nanti di-pnohkan dngan Roh Alkudus deri prot mak-nya .
42001016	Dan banyak orang Isra’el dia nanti balekkan k-pada Allah , dia-orang punya Tuhan .
42001017	Dan dia nanti berjalan dpan dia itu dngan roh dan kuasa Ilia , spaya balekkan hati bapa-bapa k-pada anak-anak-nya , dan orang derhaka k-pada orang bnar punya bijaksana ; spaya siapkan kerna Tuhan satu bangsa yang lngkap . "
42001018	Zakaria kata sama itu mla’ikat , " Bagimana-kah sahya boleh tahu ini perkara ? kerna sahya ini satu orang tua , dan bini sahya pun sudah banyak umor . "
42001019	Dan itu mla’ikat jawab , kata sama dia , " Sahya-lah Jibra’el , yang berdiri di dpan Allah ; dan sahya sudah di-hantarkan mau chakap sama angkau , dan bawa angkau ini khabar yang baik .
42001020	Dan tengok , angkau nanti jadi bisu dan ta’boleh berchakap , sampai itu hari bila smoa ini nanti jadi , sbab angkau sudah t’ada perchaya sahya punya perkata’an yang nanti di-sampaikan bila tempo-nya . "
42001021	Dan orang bangsa itu ada nanti-nantikan Zakaria , dan dia-orang hairan sbab dia lambat di dalam ka’abah .
42001022	Dan bila dia kluar pula , dia ta’boleh berchakap sama dia-orang : dan dia-orang dapat tahu dia sudah tengok satu pnglihatan dalam ka’abah : dan dia kasi-kasi tanda sama dia-orang , dan tinggal bisu juga .
42001023	Dan bila dia punya hari pkerja’an sudah habis , dia pulang rumah-nya .
42001024	Kmdian deri-pada itu , dia punya bini Ilisabat mngandong , dan dia kurong diri lima bulan punya lama , serta kata ,
42001025	" Bgini-lah sudah Tuhan buat sama sahya bila dia tengok hal sahya , mau hilangkan sahya punya malu di antara manusia . "
42001026	Datang anam bulan , Allah hantarkan mla’ikat Jibra’el pergi satu negri di tanah Galil , bernama Nasarat ,
42001027	k-pada satu anak-dara yang sudah bertunang sama satu orang bernama Yusof , deri kturunan Da’ud : dan nama itu anak-dara Mariam .
42001028	Dan Jibra’el masok datang sama dia , dan kata , " Slamat-lah angkau yang sudah trima anugrah , Tuhan ada sama-sama angkau . "
42001029	Dia terkjut sbab ini perkata’an , dan terfikir-fikir ‘ ntah apa macham punya tabek ini ?
42001030	Dan itu mla’ikat kata sama dia , " Jangan-lah takot , hei Mariam : kerna angkau sudah dapat anugrah deri-pada Allah .
42001031	Dan tengok , angkau nanti mngandong , dan nanti beranakkan satu anak dlaki , dan msti namakan di ISA .
42001032	Dia nanti mnjadi bsar , dan nanti di-namakan Yang Maha Tinggi punya anak : dan Tuhan kita Allah nanti kasi sama dia punya nenek-moyang Da’ud punya takhta :
42001033	dan dia nanti jadi raja atas isi-rumah Yakob s-lama-lama-nya ; dan dia punya kraja’an t’ada nanti ada pnghabisan . "
42001034	Dan Mariam satu sama itu mla'ikat , " Bagimana ini boleh jadi , sbab satu orang dlaki pun sahya blum knal lagi ? "
42001035	Itu mla’ikat jawab kata sama dia , " Roh Alkudus nanti turun atas angkau , dan Yang Maha Tinggi punya kuasa nanti lindongkan angkau : sbab ini-lah itu anak yang nanti jadi nanti di-namakan kudus dan Anak Allah .
42001036	Dan lagi pun angkau punya sudara Ilisabat pun sudah mngandong satu anak dlaki ktika dia ada tua : dan skarang dia sudah pun anam bulan , yang dhulu orang sbotkan mandul .
42001037	Kerna perkata’an yang kluar deri Allah satu pun t’ada nanti jadi kurang kuasa . "
42001038	Dan Mariam kata , " Tengok-lah , sahya ini Tuhan punya hamba ; biar-lah jadi sama sahya sperti tuan ini punya perkata’an . " Kmdian itu mla’ikat undur deri-pada dia .
42001039	Dan itu ktika Mariam bangun pergi di tanah gunong dngan pantas , di satu negri dalam tanah Yahuda .
42001040	Dia masok rumah Zakaria , dan kasi tabek sama Ilisabat .
42001041	Jadi bila Ilisabat dngar Mariam punya tabek , anak kchil berlompat di prot-nya , dan Ilisabat pnoh-lah dngan Roh Alkudus :
42001042	dan dia angkat suara-nya dan bertriak kuat-kuat , " Terpuji-lah angkau antara sgala prempuan , dan terpuji-lah angkau punya kandongan .
42001043	Dan apa ini hal sahya yang sahya punya Tuhan punya mak sudah datang sama sahya ?
42001044	Kerna tengok , bila angkau punya tabek punya bunyi masok di kuping sahya , ini anak berlompat dalam prot sahya deri sbab suka-hati .
42001045	Dan berkat-lah itu prempuan yang sudah perchaya : kerna apa-apa yang sudah di-katakan k-pada dia deri-pada Tuhan nanti di-sampaikan . "
42001046	Dan Mariam kata , " Jiwa sahya bsarkan Tuhan ,
42001047	Dan roh sahya sudah bersuka-suka dalam Allah , Juru-Slamat sahya .
42001048	Sbab dia sudah perhatikan hamba-nya punya hal rndah . Kerna deri-pada ini tempo sgala kturunan nanti triak sahya berkat .
42001049	Sbab Yang Maha Kuasa sudah buat sama sahya perkara yang bsar-bsar ; Dan nama-nya pun kudus .
42001050	Dan dia punya ksian ada turun mnurun , K-pada orang yang takot sama dia .
42001051	Dngan lngan-nya dia sudah tunjokkan kuasa ; Dan orang yang sombong dia sudah chrai-braikan dalam fikiran hati dia-orang .
42001052	Raja-raja pun dia sudah turunkan deri dia-orang punya takhta , Dan sudah angkatkan orang yang rndah .
42001053	Orang yang lapar dia sudah knnyangkan dngan barang yang baik : Dan orang yang kaya-kaya dia suroh pergi dngan kosong .
42001054	Dia sudah tolong hamba-nya Isra’el , Spaya dia boleh ingat ksian
42001055	( Sperti dia sudah kata sama kita punya nenek-moyang ) Ia’itu ksian k-pada Ibrahim dan k-pada kturunan-nya sampai s-lama-lama-nya . "
42001056	Dan Mariam tinggal sama Ilisabat ada dkat tiga bulan , kmdian dia pulang rumah-nya .
42001057	Itu waktu Ilisabat sudah chukop bulan mau beranak ; dan dia beranakkan satu anak dlaki .
42001058	Dan dia punya orang-orang s-kampong sama daging-darah-nya dngar yang Tuhan sudah bsarkan ksian-nya k-pada dia ; dan dia-orang suka-suka sama-sama dia .
42001059	Dan hari yang k-lapan orang datang mau sunatkan budak itu ; dan mau triak dia Zakaria , ikut nama bapa-nya .
42001060	Ttapi mak-nya pula jawab kata , " Jangan bgitu ; ttapi dia msti di-namakan Yahya . "
42001061	Dia-orang kata sama dia , " Antara angkau punya daging-darah t’ada satu yang orang namakan bgini . "
42001062	Dan dia-orang bikin tanda sama bapa-nya apa-kah dia pula mau namakan sama dia .
42001063	Dan dia minta satu papan tulis , dan tulis bgini : " Nama-nya Yahya . " Dan smoa orang naik hairan .
42001064	Dan itu juga mulut-nya sudah terbuka , dan lidah-nya pun , dan dia berchakap dan puji Allah .
42001065	Dan ktakotan datang atas smoa orang yang tinggal kliling : dan smoa ini perkata’an jadi mashhur dalam sluroh Yahudiah punya tanah gunong .
42001066	Dan smoa orang yang dngar taroh itu hal dalam hati , dan kata , " Apa pula ini budak nanti jadi ? " Kerna tangan Tuhan ada sama-sama dia .
42001067	Dan bapa-nya Zakaria pnoh dngan Roh Alkudus , dan dia bernabuat kata ,
42001068	" Sgala puji k-pada Allah , Tuhan orang Isra’el : Kerna dia sudah mlawat dan buat tbusan kerna bangsa-nya ,
42001069	Dan sudah angkat satu tandok slamat kerna kita Di antara isi rumah hamba-nya Da’ud
42001070	( Sperti dia sudah chakap dngan mulut nabi-nabi-nya yang suchi deri dhulu kala )
42001071	Ia’itu slamat deri-pada musoh-musoh kita , dan deri-pada tangan smoa orang yang bnchi kita ;
42001072	Spaya tunjokkan ksian k-pada kita punya nenek-moyang , Dan spaya ingat perjanjian-nya yang suchi itu ;
42001073	Itu sumpah yang dia sudah sumpahkan k-pada nenek-moyang kita Ibrahim ,
42001074	Mau kasi kita lpas deri-pada tangan musoh-musoh kita , Sampaikan boleh smbah sama dia dngan t’ada takot ,
42001075	Dngan ksuchian dan kbnaran dpan dia s-panjang umor kita .
42001076	Dan angkau ini , hei anak sahya , nanti di-namakan Yang Maha Tinggi punya nabi : Kerna angkau-lah nanti berjalan dpan muka Tuhan spaya sdiakan jalan-jalan-nya ;
42001077	Dan mau kasi tahu sama bangsa-nya fasal slamat Dalam ampunan dosa-dosa-nya ,
42001078	Sbab kita punya Allah punya hati ksian , Yang oleh-nya trang siang deri atas nanti mlawat sama kita ,
42001079	Mau trangkan orang-orang yang dudok dalam glap dan bayang-bayang kmatian ; Spaya btulkan kaki kita masok jalan sntosa . "
42001080	Dan budak itu mnjadi bsar , dan bertambah-tambah kuat roh-nya , dan dia ada dalam tmpat yang sunyi-sunyi sampaikan hari yang dia di-nyatakan k-pada Isra’el .
42002001	Itu waktu kluar satu hukum deri-pada Kaisar Augustus suroh banchikan smoa dunia punya orang .
42002002	Ini-lah banchi yang mula-mula yang sudah jadi bila Kurenius mnjadi gobernor di tanah Suriah .
42002003	Dan smoa orang pergi kna banchi , masing-masing orang dalam masing-masing punya negri .
42002004	Dan Yusof pun datang deri Galil , deri negri Nasarat , masok tanah Yahudiah pergi negri Da’ud yang bernama Bait-Lahim , kerna dia deri isi rumah dan kturunan Da’ud ;
42002005	spaya kna banchi sama-sama Mariam , yang sudah tunang sama dia , dan ada mngandong .
42002006	Jadi tempo dia-orang di sana , hari sudah gnap yang dia patut beranak .
42002007	Dan dia beranakkan anak-nya yang sulong ; dan bdong-kan dia , dan ltakkan dalam palongan , sbab t’ada tmpat kerna dia-orang di dalam itu rumah tumpangan .
42002008	Dan di tanah itu juga ada gombala-gombala , yang tinggal di padang mnjaga kawan domba-nya tempo malam .
42002009	Dan ada satu mla’ikat Tuhan berdiri dkat dia-orang , dan kmulia’an Tuhan berchahya-chahya kliling dia-orang , dan dia-orang mnjadi takot skali .
42002010	Itu mla’ikat kata sama dia-orang , " Jangan-lah takot ; kerna tengok , sahya bawa sama kamu khabar baik deri-hal ksuka’an bsar yang nanti jadi sama s-gnap bangsa ini :
42002011	kerna ini hari sudah di-beranakkan sbab kamu dalam negri Da’ud satu Juru-Slamat , ia’itu Almaseh , Tuhan itu .
42002012	Dan ini-lah tanda-nya k-pada kamu ; kamu nanti jumpa satu anak-kchil terbdong dan terbaring dalam palongan . "
42002013	Dan tiba-tiba ada sama-sama itu mla’ikat bukan sikit banyak punya tntra shorga puji-puji Allah , dan kata ,
42002014	" Mulia k-pada Allah dalam ktinggian , Dan di atas bumi sjahtra antara orang yang berknan sama dia . "
42002015	Dan bila itu mla’ikat-mla’ikat sudah pergi deri-pada dia-orang masok shorga , itu gombala-gombala kata satu sama lain , " Skarang mari-lah kita pergi sampai di Bait-Lahim , dan tengok apa-kah ini perkara yang sudah jadi , yang Tuhan sudah nyatakan sama kita . "
42002016	Dan dia-orang datang dngan chpat , dan jumpa Mariam sama Yusof pun , dan itu anak kchil ada terbaring di dalam palongan .
42002017	Dan bila dia-orang sudah tengok , dia-orang khabarkan itu perkara yang sudah di-katakan sama dia-orang fasal ini anak .
42002018	Dan smoa orang yang dngar itu jadi hairan deri-hal smoa perkara yang itu gombala-gombala sudah bilang sama dia-orang .
42002019	Ttapi Mariam simpan smoa ini perkata’an , dan ingat itu smoa dalam hati-nya .
42002020	Dan itu gombala-gombala pulang , sambil muliakan dan pujikan Allah kerna smoa perkara yang dia-orang sudah dngar dan sudah tengok , sama sperti sudah di-katakan sama dia-orang .
42002021	Dan bila sudah gnap lapan hari mau sunatkan budak itu dia-orang panggil nama-nya ISA , yang itu mla’ikat sudah namakan s-blum dia jadi di prot .
42002022	Dan bila dia-orang punya hari ksuchian sudah gnap , sperti hukum Musa , dia-orang bawa dia di Yerusalim , mau mnghadapkan dia sama Tuhan
42002023	( sperti ada tersurat dalam hukum Tuhan , " Masing-masing anak dlaki yang mula-mula kluar prot nanti di-sbotkan kudus k-pada Tuhan " ) ,
42002024	dan mau kasi korban sperti ada kata di dalam hukum Tuhan , " s-pasang burong tkukor , atau dua ekor anak burong komba . "
42002025	Ada satu orang di Yerusalim nama-nya Shim’un , satu bnar dan berbakti punya orang , yang nantikan pnghiburan Isra’el : dan Roh Alkudus pun ada di atas dia .
42002026	Dan Roh Alkudus sudah nyatakan sama dia yang dia t’ada nanti mati s-blum dia tengok Tuhan punya Almaseh .
42002027	Jadi dalam Roh dia datang masok ka’abah : dan bila mak-bapa-nya bawa masok itu anak kchil Isa , spaya dia-orang boleh buat sama dia sperti hukum-taurit .
42002028	itu ktika Shim’un sambot dokong sama dia , dan puji Allah bgini :
42002029	" Ya Tuhan , skarang lpaskan-lah Tuhan punya hamba , Dngan sjahtra , sperti Tuhan punya perkata’an ,
42002030	Kerna sudah-lah mata sahya tengok Tuhan punya slamat .
42002031	Yang Tuhan sudah sdiakan di dpan sgala bangsa :
42002032	Satu chahya mau kasi trang sama orang bangsa-asing , Dan kmulia’an Tuhan punya bangsa Isra’el . "
42002033	Dia punya bapa dan dia punya mak naik hairan deri-hal itu perkara yang di-katakan deri-hal dia ,
42002034	dan Shim’un berkatkan dia-orang , dan kata sama dia punya mak Mariam , " Ingat , dia ini sudah di-tntukan spaya jatohkan atau bangunkan banyak orang dalam Isra’el ; dan mnjadi satu tanda yang orang nanti chlakan ;
42002035	dan angkau punya jiwa sndiri nanti kna tikam pdang ; spaya banyak orang punya fikiran hati boleh di-nyatakan . "
42002036	Lagi pula , ada satu nabi prempuan bernama Hannah anak Panu’el , deri bangsa Ashir ( dia sudah banyak umor , laki-nya sudah hidop sama dia ada tujoh tahun punya lama deri tempo dia anak dara ,
42002037	dan dia dudok bujang sudah lapan-puloh-ampat tahun punya lama ) , dia t’ada lpas ka’abah , ttapi buat smbahyang dngan puasa dan minta do’a siang malam .
42002038	Itu ktika juga ini prempuan datang mnguchap shukor k-pada Allah , dan chakap-chakap fasal itu anak kchil k-pada smoa orang yang mnantikan tbusan Yerusalim .
42002039	Bila dia-orang sudah habiskan sgala perkara ikut hukum Tuhan , dia-orang pulang Galil , pergi Nasarat negri-nya sndiri .
42002040	Dan itu budak makin bsar dan bertambah-tambah kuat , dan mnjadi pnoh dngan bijaksana , dan anugrah Allah pun ada di atas dia .
42002041	Dan tiap-tiap tahun dia punya mak-bapa pergi di Yerusalim waktu hari-bsar Paska .
42002042	Dan bila umor-nya sudah dua-blas tahun , dia-orang pergi sana ikut adat hari-bsar itu ;
42002043	dana bila dia-orang sudah gnapkan hari-nya , dan waktu dia-orang pulang , itu budak Isa tinggal di Yerusalim , dan mak-bapa-nya ta’tahu ;
42002044	ttapi dia-orang sangkakan dia ada antara orang-orang yang berjalan sama-sama , jadi dia-orang berjalan satu hari punya jalan : dan dia-orang chari-chari sama dia antara dia-orang punya sudara-sudara dan orang yang dia-orang knal ;
42002045	dan bila dia-orang ta’boleh dapat sama dia , dia-orang balek pergi Yerusalim chari sama dia .
42002046	Lpas tiga hari , dia-orang jumpa dia dalam ka’abah , dudok di tngah guru-guru , serta dngar sama dia-orang dan tanya-mnanya sama dia-orang :
42002047	smoa orang yang dngar sama dia jadi hairan sama pngertian dan jawab-nya .
42002048	Bila dia punya mak-bapa tengok sama dia , dia-orang terchngang , dan mak-nya kata sama dia , " Hei anak , knapa-kah angkau sudah buat bgini sama kita ? tengok angkau punya bapa sama sahya sudah terchari-chari sama angkau dngan susah-hati . "
42002049	Dia kata sama dia-orang , " Knapa kamu chari sama sahya ? t’ada-kah kamu tahu yang sahya msti ada dalam sahya punya Bapa punya rumah ? "
42002050	Ttapi dia-orang ta’mngerti itu chakap yang dia kata sama dia-orang .
42002051	Kmdian dia turun sama dia-orang pergi di Nasarat ; dan dia turut dia-orang punya prentah : dan mak-nya simpan smoa ini perkata’an dalam hati-nya .
42002052	Dan Isa bertambah-tambah bijaksana dan bsar-nya , dan makin lbeh dia berknan sama Allah dan manusia pun .
42003001	Bila Kaisar Tibirius sudah jadi raja lima-blas tahun punya lama , waktu Pontius Pilatus jadi gobernor di tanah Yahudiah , dan Herodis jadi raja Galil , dan sudara-nya Filipus jadi raja dalam jajahan Ituriah sama Trakhonitis , dan Lusanias raja Abilene ,
42003002	dan Hanna sama Kayafa jadi imam-bsar , itu waktu perkata’an Allah datang sama Yahya anak Zakaria di tanah sunyi .
42003003	Dan dia masok sluroh jajahan sungai Yordan , khabarkan baptisan tobat kerna ampun dosa-dosa orang ;
42003004	sperti ada tersurat dalam kitab perkata’an nabi Yash’aya , " Suara satu orang yang bertriak di tanah sunyi , ‘ Sdiakan jalan Tuhan , Btulkan lorong-lorong-nya . ’
42003005	Tiap-tiap lmbah nanti di-tambakkan , Dan tiap-tiap gunong dan bukit pun nanti di-rndahkan ; Dan yang bengkok nanti mnjadi lurus , Dan yang berbatu nanti jadi jalan yang rata ;
42003006	Dan sklian manusia nanti tengok Allah punya slamat . "
42003007	Sbab itu Yahya kata sama orang-banyak yang sudah kluar spaya trima baptis deri-pada dia , " Hei kturunan ular , siapa sudah ajarkan kamu lari deri-pada marah yang nanti datang ?
42003008	Sbab itu kluarkan-lah buah-buah yang padan dngan tobat , dan jangan mula’i kata dalam hati sndiri , ‘ Kita ada Ibrahim jadi kita punya bapa : ’ kerna sahya kata sama kamu , yang deri-pada ini batu-batu pun Allah ada kuasa adakan anak-chuchu kerna Ibrahim .
42003009	Dan skarang sudah pun ada kapak terltak dkat pokok-pokok punya akar : sbab itu , tiap-tiap pokok yang t’ada kluarkan buah yang baik , itu pokok kna tbang , dan kna buang dalam api . "
42003010	Dan itu orang-banyak tanya sama dia , " Kalau bgitu apa-kah kita msti buat ? "
42003011	Dan dia jawab kata sama dia-orang , " Orang yang ada dua lai baju , biar dia bhagikan sama orang yang t’ada , dan orang yang ada makanan , biar dia pun buat bgitu juga . "
42003012	Dan ada orang yang pungut chukai pun datang mau trima baptis , dan dia-orang kata sama dia , " Guru , apa-kah kita msti buat ? "
42003013	Dan dia kata sama dia-orang , " Jangan ambil lbeh deri-pada yang sudah di-tntukan kerna kamu . "
42003014	Soldado-soldado pun tanya sama dia , " Dan kita pula , apa msti buat ? " Dia kata sama dia-orang , " Jangan kamu aniayakan satu orang pun , dan jangan ambil orang punya herta dngan tipu ; dan baik kamu puas hati dngan kamu punya gaji . "
42003015	Dan waktu itu bangsa ada nanti-nantikan , dan smoa orang ada fikir-fikir dalam hati-nya deri-hal Yahya ‘ ntah dia-kah Almaseh ;
42003016	Yahya jawab kata sama dia-orang smoa , " Sahya ini baptiskan kamu dngan ayer ; ttapi ada satu yang datang kmdian deri-pada sahya , dia Ibeh kuasa deri-pada sahya , dan dia punya tali kasut pun sahya t’ada layak bukakan : dia nanti baptiskan kamu dngan Roh Alkudus dan api :
42003017	dan dia punya nyiru ada di tangan-nya , spaya tampikan dia punya trigu baik-baik , dan spaya kumpolkan yang trigu masok dalam gudang-nya , ttapi skam-nya dia nanti bakarkan dngan api yang ta’boleh padam . "
42003018	Dan dngan banyak lain-lain nasihat dia khabarkan khabar yang baik sama itu bangsa ,
42003019	ttapi raja Herodis , bila dia sudah kna Yahya kalot fasal Herodiah , bini sudara-nya , dan fasal smoa jahat yang Herodis sudah buat ,
42003020	dia tambahkan ini pula atas sklian itu , ia’itu dia masokkan Yahya dalam jel .
42003021	Bila s-gnap bangsa itu trima baptis , dan Isa pun sudah baptis , dan ada minta do’a , langit terbuka ,
42003022	dan Roh Alkudus pun turun atas dia dngan rupa badan , sperti satu burong komba , dan satu suara datang deri langit , " Angkau-lah Anak sahya , yang sahya kaseh ; sama angkau-lah sahya berknan . "
42003023	Dan Isa punya umor bila dia mula’i kerja-nya ada tiga-puloh bgitu , jadi ( sperti orang sangkakan ) anak Yusof , anak Hili ,
42003024	anak Mattat , anak Liwi , anak Malki , anak Yanna , anak Yusof ,
42003025	anak Matatia , anak Amus , anak Nahum , anak Hasli , anak Naga’i ,
42003026	anak Ma’at , anak Matatia , anak Shim’i , anak Yusik , anak Yuda ,
42003027	anak Yohanna , anak Risa , anak Zarubbabil , anak Sha’alti’el , anak Niri ,
42003028	anak Malki , anak Addi , anak Kusam , anak Almudam , anak Ir ,
42003029	anak Yush’a , anak Il’azar , anak Yurim , anak Mattat , anak Liwi ,
42003030	anak Sham’un , anak Yahuda , anak Yusof , anak Yunan , anak Ilyakim ,
42003031	anak Malia , anak Manna , anak Mattata , anak Natan , anak Da’ud ,
42003032	anak Yishai , anak Ubid , anak Bu’az , anak Salmun , anak Nahshun ,
42003033	anak Amminadab , anak Arni , anak Hasrun , anak Paris , anak Yahuda ,
42003034	anak Yakob , anak Isahak , anak Ibrahim , anak Tarah , anak Nahor ,
42003035	anak Sarug , anak Ra’u , anak Falig , anak Abir , anak Shalah ,
42003036	anak Kinan , anak Arpakshad , anak Sham , anak Noh , anak Lamik ,
42003037	anak Matushalah , anak Hanokh , anak Yarid , anak Mahlalel , anak Kinan ,
42003038	anak Anush , anak Shith , anak Adam , anak Allah .
42004001	Dan Isa , pnoh dngan Roh Alkudus , pulang deri sungai Yordan , dan sudah di-bawa dalam Roh di tanah sunyi
42004002	ampat-puloh hari punya lama , dan kna choba oleh iblis . Itu ktika dia t’ada makan satu apa pun : jadi bila sudah chukop hari-nya , dia naik lapar .
42004003	Dan iblis kata sama dia , " Jikalau angkau Anak , Allah , suroh-lah ini batu jadi roti . "
42004004	Isa jawab sama dia , " Ada tersurat , ‘ Bukan-nya dngan makan roti saja manusia nanti hidop . ’ "
42004005	Dan iblis bawa dia naik , dan tunjokkan sama dia sgala kraja’an dunia dalam s-kjapan .
42004006	Dan iblis kata sama dia , " Smoa ini kuasa dngan kmulia’an-nya sahya nanti kasi sama angkau , kerna ia’itu sudah di-srahkan k-pada sahya , dan sama siapa sahya suka sahya kasi .
42004007	Sbab itu jikalau angkau smbah dpan sahya , smoa-nya nanti jadi angkau punya . "
42004008	Ttapi Isa jawab kata sama dia , " Ada tersurat , ‘ Smbah-lah sama Allah , angkau punya Tuhan , dan chuma sama dia saja buat smbahyang . ’ "
42004009	Dan dia bawa Isa pergi Yerusalim , dan kasi dia berdiri di atas ka’abah punya kmunchak , dan kata sama dia , " Jikalau angkau Anak Allah , terjun bawah deri sini :
42004010	kerna ada tersurat , ‘ Dia nanti kasi dia punya mla’ikat psanan deri-hal angkau , ia’itu mau plikarakan angkau : ’
42004011	dan lagi , ‘ Di atas tangan-nya dia-orang nanti tatang sama angkau , Spaya kaki angkau jangan terantok batu . ’ "
42004012	Dan Isa jawab kata sama dia , " Ada tersbot , ‘ Jangan-lah angkau choba sama Allah , angkau punya Tuhan . ’ "
42004013	Dan bila iblis sudah habis smoa pnchoba’an , dia undor deri-pada Isa sampai lain ktika .
42004014	Dan Isa pulang di Galil dngan kuasa Roh : dan pchah-lah khabar-nya di sluroh jajahan yang kliling di situ .
42004015	Dan dia mngajar dalam rumah-rumah smbahyang , dan smoa orang muliakan sama dia .
42004016	Kmdian dia datang di Nasarat , tmpat yang dia sudah di-pliharakan deri kchil : dan bila hari perhentian , dia masok rumah smbahyang sperti adat-nya , dan berdiri mau bacha .
42004017	Dan orang bawa sama dia kitab nabi Yash’aya . Dia buka itu buku , dan jumpa tmpat di mana ada tersurat ,
42004018	" Roh Tuhan ada di atas sahya , Sbab dia sudah minyakkan sahya spaya khabarkan injil k-pada orang miskin : Dia sudah hantarkan sahya khabarkan klpasan sama orang yang tertangkap , Dan pnglihatan sama orang buta , Mau lpaskan orang yang kna rmok ,
42004019	Mau khabarkan tahun Tuhan , ia’itu ktika yang baik . "
42004020	Kmdian dia tutopkan buku , kasi balek sama itu orang yang jaga , dan dia dudok : dan mata smoa orang yang ada di dalam rumah-smbahyang terlngkat sama dia .
42004021	Dan dia mula’i kata sama dia-orang , " Ini hari juga ini suratan sudah di-bnarkan di kuping kamu . "
42004022	Dan smoa orang bersaksi deri-hal dia , serta mnjadi hairan sbab perkata’an yang manis yang kluar deri mulut-nya : dan dia-orang kata , " Bukan-kah dia ini anak si Yusof ? "
42004023	Isa kata sama dia orang , " Tntu skali kamu nanti kata sama sahya ini perumpama’an , ‘ Hei doktor , smbohkan angkau punya diri sndiri , apa-apa yang kita dngar sudah jadi di Kafarnahum , buat-lah di sini pun dalam negri angkau sndiri . ’ "
42004024	Dan dia kata , " Dngan sunggoh sahya kata sama kamu , t’ada satu nabi pun yang berknan di negri-nya sndiri .
42004025	Ttapi dngan s-btul-nya sahya kata sama kamu , pada jman Ilia ada banyak juga prempuan bujang dalam Isra’el bila langit tertutop tiga tahun anam bulan punya lama , waktu klaparan yang bsar di sluroh tanah itu :
42004026	ttapi Ilia t’ada di-hantarkan k-pada satu orang pun chuma k-negri Sarafat di tanah Sidon , k-pada satu prempuan bujang .
42004027	Dan lagi , jman nabi Ilisa ada banyak juga orang tai-ko dalam Isra’el dan t’ada satu pun di antara dia-orang yang di-suchikan , chuma Na’aman orang Suriah itu . "
42004028	Dan smoa orang di dalam itu rumah-smbahyang , serta dia-orang dngar itu perkata’an , mnjadi pnoh dngan marah ;
42004029	dan dia-orang bangun tolakkan dia kluar negri , dan bawa di kmunchak bukit yang di atas-nya itu negri sudah di-naikkan , spaya boleh jatohkan dia di bawah .
42004030	Ttapi Isa lalu di tngah-tngah dia-orang dan pergi .
42004031	Dan dia turun pergi Kafarnahum , satu negri di tanah Galil . Dan hari perhentian dia ada ajar orang :
42004032	dan dia-orang hairan sama pngajaran-nya ; kerna perkata’an-nya dngan kuasa .
42004033	Di rumah-smbahyang ada satu orang yang terkna jin yang najis ; dan dia bertriak-triak dngan suara bsar ,
42004034	" Wah ! kita sama angkau apa ada terkna , hei Isa orang Nasarat ? sudah-kah angkau datang mau binasakan kita ? Sahya pun tahu angkau siapa , ia’itu Yang Kudus datang deri-pada Allah . "
42004035	Isa tngkingkan dia , dan kata , " Diam , kluar deri-pada itu orang . " Bila itu jin sudah jatohkan dia di tngah-tngah , dia kluar deri-pada dia , dngan t’ada buat chlaka sama dia .
42004036	Dan smoa orang terchngang dan kata satu sama lain , " Apa macham punya perkata’an ini ? kerna dngan kuasa dan kkuatan dia kasi hukum sama jin yang najis , dan dia-orang kluar . "
42004037	Jadi pchah-lah khabar deri-hal Isa masok masing-masing tmpat dalam jajahan kliling situ .
42004038	Kmdian dia bangun kluar deri rumah-smbahyang , masok rumah Simon . Dan Simon punya mertua prempuan ada kna dmam kras ; dan dia-orang minta tolong sama Isa sbab dia .
42004039	Isa berdiri sblah itu prempuan , dan tngkingkan itu dmam ; dan dmam-nya hilang : dan itu juga dia bangun mlayankan dia-orang .
42004040	Waktu matahari masok , smoa orang yang ada siapa-siapa yang sakit macham-macham , bawa smoa-nya sama Isa ; dan dia taroh dia punya tangan atas masing-masing orang , dan smbohkan dia orang .
42004041	Jin-jin pun kluar deri-pada banyak orang , serta bertriak kata , " Angkau-lah Anak Allah . " Ttapi Isa tngkingkan itu jin smoa , dan t’ada kasi dia-orang chakap , sbab dia-orang tahu yang dia-lah Almaseh .
42004042	Bila sudah siang , Isa kluar pergi tmpat yang sunyi : dan orang-orang-banyak chari dia , dan datang sama dia mau tahankan spaya dia jangan undor deri-pada-nya ,
42004043	ttapi Isa kata sama dia-orang , " Sahya msti khabarkan khabar yang baik deri-hal kraja’an Allah k-pada lain-lain negri pun : kerna sbab itu-lah sahya sudah di-hantarkan . "
42004044	Dan Isa ada mngajar orang dalam sgala rumah-smbahyang di Galil .
42005001	Jadi bila orang-banyak ada impitkan dia , dan dngar perkata’an Allah , dia ada berdiri di tpi tasek Gnesarat ;
42005002	dan dia tengok dua prahu ada di tpi tasek : ttapi orang tangkap ikan sudah kluar deri-pada-nya , dan ada chuchi dia-orang punya pukat .
42005003	Dan Isa naik satu prahu , ia’itu prahu Simon , dan minta dia tolak sikit k-laut . Habis , dia dudok mngajar itu orang-banyak deri dalam itu prahu .
42005004	Kmdian bila dia sudah habis berchakap , dia kata sama Simon , " Tolak-lah k-pada tmpat yang dalam , dan turunkan kamu punya pukat spaya tangkap ikan . "
42005005	Simon jawab kata , " Tuhan , s-panjang malam kita sudah kerja , dan t’ada dapat satu apa pun , ttapi sbab tuan kata , sahya nanti turunkan pukat . "
42005006	Dan habis buat ini , dia-orang tangkap ikan terlalu-lah banyak , sampai pukat-nya mau koyak ;
42005007	dan dia-orang lambai tangan sama kawan-kawan-nya yang dalam lain prahu , spaya dia-orang boleh datang tolong . Itu orang datang dan pnohkan dua-dua prahu , sampaikan hampir tngglam .
42005008	Ttapi bila Simon Petrus tengok ini , dia jatoh di lutut Isa , dan kata , " Ya Tuhan , undor-lah deri-pada sahya ; kerna sahya ini orang berdosa . "
42005009	Kerna dia hairan , dan sgala orang yang ada sama-sama dia pun , deri sbab sudah tangkap bgitu banyak punya ikan ;
42005010	dan bgitu juga Yakob sama Yahya , anak Zabdi , yang kongsi sama Simon . Ttapi Isa kata sama Simon . " Jangan-lah takot ; mula’i deri-pada ini waktu angkau nanti tangkap orang pula . "
42005011	Bila dia-orang sudah bawa prahu itu di darat , dia-orang tinggalkan smoa dan ikut Isa .
42005012	Dan sudah jadi , ktika dia ada dalam satu negri , ada satu orang yang satu badan-nya tai-ko : bila ini orang tengok sama Isa , dia jatoh tertiarap minta sama dia , dan kata , " Ya Tuhan , kalau Tuhan mau , boleh juga Tuhan kasi sahya berseh . "
42005013	Isa hulorkan tangan jamah sama dia , dan kata , " Sahya mau ; jadi-lah angkau berseh . " Dan itu juga itu orang punya tai-ko sudah habis hilang .
42005014	Dan Isa psan dia jangan kata sama satu orang pun : " ttapi pergi-lah tunjokkan angkau punya diri k-pada imam , dan bawa persmbahan kerna angkau punya ksuchian , sperti Musa sudah suroh , spaya jadi satu ksaksian k-pada dia-orang . "
42005015	Ttapi makin lbeh pchah khabar deri-hal dia : dan banyak skali orang datang mau dngar , dan mau minta smbohkan pnyakit-nya .
42005016	Ttapi Isa undor di tmpat yang sunyi , dan minta do’a .
42005017	Dan ada satu hari Isa mngajar orang , dan ada orang Farisi sama orang yang mngajar taurit dudok di situ , yang sudah datang deri sgala kampong Galil dan Yahudiah , dan deri Yerusalim pun ; dan kuasa Tuhan ada sama dia spaya smbohkan orang .
42005018	Ada orang bawa satu orang yang sakit tepok , terbaring di atas tmpat-tidor : dan dia-orang chari jalan mau bawa dia masok , dan mau ltakkan dia dpan Isa .
42005019	Dia-orang ta’boleh dapat jalan mau bawa dia masok sbab itu orang-banyak , jadi dia-orang naik atas itu rumah punya gnting-rata , dan hulorkan dia turun dngan tmpat-tidor-nya trus deri gnting di tngah-tngah dpan Isa .
42005020	Bila Isa tengok dia-orang punya perchaya , dia kata sama itu orang sakit , " Hei kawan , angkau punya dosa-dosa sudah di-ampunkan . "
42005021	Dan itu orang pnulis sama orang Farisi mula’i berrondeng , dan kata , " Siapa ini orang yang chakap hujat ? Siapa ada kuasa ampunkan dosa , chuma Allah saja . "
42005022	Ttapi Isa tahu dia-orang punya rondengan , dan dia jawab kata sama dia-orang , " Apa itu yang kamu ada berrondeng dalam kamu punya hati ?
42005023	Mana lbeh snang , kata , ‘ Angkau punya dosa sudah di-ampunkan ; ’ atau kata , ‘ Bangun berjalan ? ’
42005024	Ttapi spaya kamu boleh tahu yang Anak-manusia ada kuasa di atas bumi ampunkan dosa ( dia kata sama itu orang sakit tepok ) , sahya kata sama angkau , bangun , angkat angkau punya tmpat tidor , dan pulang , rumah . "
42005025	Dan itu juga itu orang bangun di dpan dia-orang , dan angkat apa yang atas-nya dia baring , dan pergi rumah-nya sndiri , sambil muliakan Allah .
42005026	Dan smoa orang terchngang-chngang , dan muliakan Allah : dan dia-orang smoa pnoh dngan ktakotan , dan kata , " Ini hari kita sudah tengok perkara yang hairan . "
42005027	Kmdian deri-pada ini smoa , Isa kluar , dan tengok satu orang yang pungut chukai , bernama Liwi , dudok di tmpat orang bayer chukai . Dan Isa kata sama dia , " Ikut-lah sama sahya . "
42005028	Dan dia tinggalkan smoa , dan bangun ikut sama Isa .
42005029	Dan Liwi bikin satu perjamuan bsar kerna Isa dalam rumah-nya sndiri : dan ada banyak skali orang yang pungut chukai dan orang lain pun yang dudok makan sama-sama dia-orang .
42005030	Dan orang Farisi sama dia-orang punya orang pnulis bersungut sama murid-murid , dan kata , " Knapa kamu smoa makan minum sama orang yang pungut chukai dan orang-orang berdosa ? "
42005031	Isa jawab kata sama dia-orang , " Doktor ada berguna bukan-nya sama orang yang sihat , ttapi sama orang yang sakit .
42005032	Sahya datang bukan-nya mau panggil orang-orang yang bnar , ttapi orang-orang berdosa , spaya dia-orang bertobat "
42005033	Dan dia-orang kata sama dia , " Yahya punya murid-murid krap kali puasa dan buat smbahyang ; dan orang Farisi punya murid-murid pun bgitu ; ttapi tuan punya ada makan minum . "
42005034	Isa kata sama dia-orang , " Boleh-kah kamu suroh kmantin jantan punya sohbat-sohbat puasa waktu kmantin jantan ada sama-sama dia-orang ?
42005035	Ttapi ada hari-nya nanti datang , bila kmantin jantan nanti kna ambil deri-pada dia-orang , itu ktika-lah dia-orang nanti puasa . "
42005036	Dan lagi pun Isa katakan satu perumpama’an sama dia-orang , " T’ada orang koyakkan s-kping kain deri-pada pakaian yang bharu , dan tampalkan atas pakaian yang lama ; kalau bgitu yang bharu punya kain pun nanti koyak , dan lagi pun tampalan kain yang bharu itu t’ada s-tuju dngan yang lama punya .
42005037	Dan t’ada orang taroh ayer-anggor yang bharu dalam botol-kulit yang lama ; kerna kalau bgitu ayer-anggor yang bharu nanti rabekkan itu kulit , dan tumpah-lah itu ayer-anggor , dan kulit pun rosak-lah .
42005038	Ttapi ayer-anggor yang bharu patut di-taroh dalam kulit yang bharu .
42005039	Dan t’ada satu orang pun yang sudah minum yang lama punya yang sudah ingin yang bharu pula , kerna dia kata , ‘ Yang lama punya baik . ’ "
42006001	Ada satu hari perhentian Isa berjalan lalu ladang trigu ; dan murid-murid-nya ptek tangkai-tangkai trigu , dan ramaskan dngan tangan , kmdian makan
42006002	Ttapi ada orang Farisi yang kata , " Knapa kamu smoa buat perkara yang t’ada halal buat tempo hari perhentian ? "
42006003	Isa jawab kata sama dia-orang , " Blum-kah kamu pernah bacha ini pun ? ia’itu apa yang Da’ud sudah buat ktika dia lapar , dia sama orang-orang yang ada sama-sama dia ;
42006004	bagimana dia sudah masok dalam rumah Allah , dan sudah ambil makan itu roti persmbahan , dan sudah kasikan sama orang yang ikut dia pun ; dan itu t’ada halal orang makan , chuma imam-imam saja . "
42006005	Dan dia kata sama dia-orang , " Anak-manusia jadi hari-perhentian punya tuan . "
42006006	Dan lain hari perhentian pula dia masok rumah-smbahyang dan mngajar : di situ ada satu orang yang tangan kanan-nya sudah mati .
42006007	Orang pnulis sama orang Farisi intai sama Isa jikalau dia mau smbohkan tempo hari perhentian , spaya dia-orang boleh dapat d’awa sama dia .
42006008	Ttapi Isa tahu dia-orang punya fikiran ; dan dia kata sama itu orang yang mati tangan , " Bangun , dan berdiri di tngah-tngah . " Dan dia bangun berdiri .
42006009	Isa kata sama dia-orang , " Sahya mau tanya sama kamu , tempo hari-perhentian ada-kah halal buat baik , atau buat aniaya ? slamatkan nyawa orang , atau binasakan ? "
42006010	Dan bila dia sudah pandang kliling sama dia-orang smoa , dia kata sama dia itu , " Hulorkan angkau punya tangan . " Itu orang buat bgitu , dan dia punya tangan mnjadi baik .
42006011	Ttapi dia-orang smoa jadi bingong skali ; dan chakap satu sama lain apa dia-orang boleh buat sama Isa .
42006012	Dan itu waktu Isa kluar pergi di gunong mau minta do’a ; dan s-panjang malam berdo’a k-pada Allah .
42006013	Bila sudah siang , dia panggil murid-murid-nya : dan deri antara dia-orang dia pileh dua-blas orang , yang dia namakan rasul-rasul ;
42006014	ia’itu Simon yang dia namakan Petrus , sama sudara-nya Andrias , dan Yakob dan Yahya , dan Filipus dan Bar-Tolmai ,
42006015	dan Matius dan Tomas , dan Yakob anak Halfi , dan Simon yang di-glarkan Zelotes ,
42006016	dan Yudas sudara Yakob , dan Yudas Iskariot yang mnjadi pmbelot ;
42006017	dan kmdian Isa turun sama-sama dia-orang , berdiri di tmpat rata , dngan banyak skali murid-murid-nya , dan banyak skali orang bangsa itu , deri sluroh tanah Yahudiah , dan deri Yerusalim , dan deri tpi laut dkat Tur dan Sidon , yang datang mau dngar dia , dan mau minta dia smbohkan pnyakit-nya ;
42006018	dan orang yang kna kachau oleh jin yang najis pun sudah di-smbohkan .
42006019	Dan smoa orang-banyak chari jalan mau jamah sama dia : kerna ada kuasa kluar deri-pada dia dan smbohkan smoa .
42006020	Dan dia angkat mata tengok murid-murid-nya , dan kata , " Berkat-lah kamu yang miskin ; kerna kraja’an Allah itu kamu punya .
42006021	Berkat-lah kamu yang skarang lapar ; kerna kamu nanti di-knnyangkan . Berkat-lah kamu yang skarang mnangis ; kerna kamu nanti tertawa .
42006022	Berkat-lah kamu bila orang nanti bnchi sama kamu , dan bila orang sblahkan kamu , dan maki , dan buangkan nama kamu sperti jahat , deri Anak-manusia punya sbab .
42006023	Itu ktika biar-lah kamu bersuka-suka dan mlompat-lompat dngan ksuka’an : kerna ingat yang bsar-lah kamu punya pahala dalam shorga : kerna bgitu-lah juga dia-orang punya nenek-moyang sudah buat sama nabi-nabi .
42006024	Ttapi susah-lah kamu yang kaya-kaya ! kerna kamu sudah trima kamu punya pnghiburan .
42006025	Susah-lah kamu , hei kamu yang knnyang skarang ! kerna kamu nanti lapar . Susah-lah , hei kamu yang tertawa skarang ! kerna kamu nanti susah-hati dan mnangis .
42006026	Susah-lah , bila smoa orang chakap baik deri-hal kamu ! kerna bgitu-lah juga dia-orang punya nenek-moyang sudah buat sama nabi-nabi bohong .
42006027	" Ttapi sama kamu yang dngar ini sahya kata , kaseh-lah sama sgala musoh-mu , buat baik sama orang yang bnchi kamu ,
42006028	berkatkan orang yang sumpahkan kamu , dan minta do’a kerna orang yang aniayakan kamu .
42006029	Sama orang yang lpak pipi angkau , kasi yang lain sblah pula ; dan jangan tahankan baju-dalam kamu deri-pada orang yang ambil baju-luar .
42006030	Kasi-lah sama tiap-tiap orang yang minta sama angkau , dan jangan minta balek deri-pada orang yang ambil angkau punya barang-barang .
42006031	Sperti kamu suka orang buat sama kamu , bgitu-lah juga biar kamu buat sama orang .
42006032	Jikalau kamu kaseh orang yang kaseh sama kamu , apa macham kamu punya pahala ? kerna orang-orang berdosa pun kaseh orang yang kaseh sama dia .
42006033	Dan jikalau kamu buat baik sama orang yang buat baik sama kamu , apa macham kamu punya pahala ? kerna orang-orang berdosa pun buat bgitu juga .
42006034	Dan jikalau kamu kasi pinjam sama orang yang deri-pada-nya kamu harap boleh trima apa-apa , apa macham kamu punya pahala ? orang-orang berdosa pun kasi pinjam sama orang-berdosa , spaya boleh trima balek sama banyak .
42006035	Ttapi sayang-lah kamu punya musoh , dan buat baik , dan kasi pinjam , dngan t’ada skali-kali putus harap ; dan kamu punya pahala nanti jadi bsar , dan kamu nanti jadi Yang Maha Tinggi punya anak , kerna dia murah-hati sama orang yang t’ada bri shukor , dan sama orang yang jahat pun .
42006036	Biar-lah kamu taroh ksian , sperti kamu punya Bapa ada ksian .
42006037	Dan jangan salahkan orang , dan kamu t’ada nanti di-salahkan : jangan hukumkan orang , dan kamu t’ada nanti di-hukumkan : ampunkan orang , dan kamu nanti di-ampunkan :
42006038	kasi-lah , dan orang nanti kasi sama kamu ; sukatan yang baik , ter’ntak-’ntak , dan gonchang-gonchang , dan pnoh sampai tumpah , orang nanti kasi dalam kamu punya pangku . Kerna dngan sukatan yang kamu sukatkan , bgitu-lah juga orang nanti sukatkan balek sama kamu . "
42006039	Dan Isa katakan pula satu perumpama’an sama dia-orang , " Boleh-kah orang buta pimpin orang buta ? t’ada-kah nanti dua-dua jatoh dalam lobang ?
42006040	Anak-murid bukan atas guru-nya , ttapi tiap-tiap orang yang chukop plajaran-nya nanti jadi sperti guru-nya .
42006041	Dan knapa angkau tengok abok kayu yang ada dalam angkau punya sudara punya mata , ttapi s-batang kayu yang dalam mata sndiri angkau t’ada ingat ?
42006042	Atau bagimana-kah angkau boleh kata sama angkau punya sudara , ‘ Hei sudara , mari sahya kluarkan itu abok yang di dalam angkau punya mata : ’ sdang angkau sndiri t’ada tengok itu kayu yang dalam mata sndiri ? Hei orang pura-pura , mula-mula kluarkan itu kayu yang ada dalam angkau punya mata : kmdian bharu-lah angkau boleh tengok trang-trang mau kluarkan itu abok deri dalam angkau punya sudara punya mata .
42006043	Kerna t’ada ada pokok baik yang kluarkan buah jahat ; atau pokok ta’baik pula yang kluarkan buah baik .
42006044	Kerna tiap-tiap pokok orang boleh knal deri dia punya buah . Kerna deri-pada pokok duri orang t’ada ptek buah ara , dan deri-pada pokok onak orang t’ada ptek buah anggor .
42006045	Orang yang baik kluarkan perkara yang baik deri-pada kkaya’an hati-nya yang baik ; dan orang jahat deri-pada yang jahat pula kluarkan perkara yang jahat : kerna deri-pada klempahan hati , orang punya mulut berchakap .
42006046	" Dan knapa kamu triak sahya , ‘ Tuhan , Tuhan , ’ ttapi t’ada buat apa-apa yang sahya kata ?
42006047	Masing-masing orang yang datang k-pada sahya , dan dngar perkata’an sahya , dan turut itu smoa , sahya boleh tunjokkan sama kamu siapa-kah dia s-rupa :
42006048	dia itu s-rupa satu orang yang naikkan rumah , dan korek dalam-dalam , dan pasang alas-nya atas batu karang : dan bila turun ayer-bah , harus-nya tmpoh itu rumah , ttapi ta’boleh gonchangkan rumah itu : kerna buatan-nya baik .
42006049	Ttapi orang yang dngar dan t’ada turut , dia itu s-rupa satu orang yang naikkan rumah di atas tanah dngan t’ada alas-nya : dan harus tmpoh itu rumah , dan itu juga dia ruboh : dan bsar-lah itu rumah punya kbinasa’an . "
42007001	Bila sudah habis smoa dia punya perkata’an di kuping orang-orang itu , dia masok di Kafarnahum .
42007002	Dan ada satu hulubalang punya hamba , yang dia sayang , sudah sakit , hampir mati .
42007003	Dan bila itu hulubalang dngar deri-hal Isa , dia suroh orang Yahudi punya ktua-ktua pergi k-pada dia , minta dia spaya dia boleh datang slamatkan dia punya hamba .
42007004	Dan bila dia-orang sudah datang k-pada Isa , dia-orang terminta-minta sama dia , dan kata , " Dia ini ada layak yang tuan boleh buat bgini sama dia :
42007005	kerna dia sayang kita punya bangsa , dan dia-lah yang sudah naikkan rumah-smbahyang kerna kita . "
42007006	Isa pergi sama-sama dia-orang . Dan bila Isa t’ada brapa jauh lagi deri rumah-nya , itu hulubalang suroh kawan-kawan-nya pergi k-pada dia , dan kata , " Ya Tuhan , jangan-lah buat susah : kerna t’ada-lah sahya layak yang Tuhan boleh masok di bawah pondok sahya :
42007007	itu sbab sahya t’ada bilangkan diri sahya layak datang dkat Tuhan : ttapi chuma katakan satu patah saja , dan hamba sahya nanti di-smbohkan .
42007008	Kerna sahya pun satu orang yang di bawah prentah orang , dan ada juga soldado di bawah sahya punya prentah : dan sahya kata sama ini satu , ‘ Pergi , ’ dan dia pergi ; dan sama lain satu , ‘ Mari sini , ’ dan dia mari ; dan sama sahya punya hamba , ‘ Buat ini , ’ dan dia buat . "
42007009	Bila Isa dngar ini smoa , dia hairan sama itu orang , dan balek blakang , dan kata sama orang-banyak yang ikut dia , " Sahya kata sama kamu smoa , blum pernah sahya jumpa bgini punya perchaya , antara orang Isra’el pun t’ada . "
42007010	Dan itu orang-orang yang sudah di-surohkan pulang rumah , dan jumpa itu hamba sudah baik .
42007011	T’ada brapa lama kmdian , Isa berjalan pergi satu negri yang bernama Na’in : dan murid-murid-nya sama banyak orang skali ada ikut dia .
42007012	Bila dia mau dkat sampai itu negri punya pintu , ada orang angkat kluar satu orang mati , ia’itu mak-nya punya anak tunggal , dan dia itu satu prempuan bujang : dan banyak orang negri itu ada sama-sama dia .
42007013	Bila Tuhan tengok itu prempuan , dia ksian sama dia , dan kata sama dia , " Jangan-lah mnangis . "
42007014	Isa datang dkat dan pegang itu pti orang mati , dan orang-orang yang pikul brenti . Dan Isa kata , " Hei orang muda , sahya kata sama angkau , bangun . "
42007015	Dan itu orang mati bangun dudok , dan mula’i chakap . Kmdian Isa srahkan dia sama dia punya mak .
42007016	Dan ktakotan datang atas dia-orang smoa ; dan dia-orang muliakan Allah , serta kata , " Satu nabi yang bsar sudah terkluar antara kita , " dan lagi , " Allah sudah mlawat bangsa-nya . "
42007017	Dan ini khabar deri-hal Isa jadi mashhur dalam sluroh tanah Yahudiah , dan sgala jajahan yang kliling situ .
42007018	Dan Yahya punya murid-murid khabarkan ini smoa sama dia .
42007019	Jadi dia panggil dua murid-nya , dan suroh dia-orang pergi kata sama Tuhan , " Tuan-kah dia itu yang patut datang , atau msti-kah kita nantikan lain orang pula ? "
42007020	Bila dia-orang sudah sampai dkat Isa , dia-orang kata , " Yahya Pmbaptis sudah suroh kita datang kata sama tuan , " Tuan-kah dia itu yang patut datang itu , atau msti-kah kita nantikan lain orang pula ? "
42007021	Itu waktu juga Isa smbohkan banyak orang yang kna pnyakit , dan sampar , dan jin yang jahat , dan sama banyak orang yang buta dia kasi nampak .
42007022	Dan dia jawab kata sama dia-orang , " Pergi bilang sama Yahya sgala perkara yang kamu sudah tengok dan sudah dngar ; ia’itu orang buta nampak s-mula , orang tempang berjalan , orang tai-ko di-suchikan , orang pkak dngar , orang mati di-hidopkan s-mula , dan k-pada orang miskin orang khabarkan injil .
42007023	Dan berkat-lah barang-siapa yang t’ada terantok kerna sahya punya sbab . "
42007024	Bila Yahya punya psuroh sudah pergi , Isa mula’i kata sama orang-banyak itu deri-hal Yahya , " Kamu sudah pergi tanah-sunyi , apa mau tengok ? S-batang bambu yang di-goyang oleh angin-kah ?
42007025	Ttapi apa-kah kamu sudah pergi mau tengok ? orang yang pakai halus-halus-kah ? Tengok , orang yang pakai chantek-chantek , dan yang hidop dngan kmewahan ada dalam raja-raja punya istana .
42007026	Ttapi apa-kah kamu sudah pergi mau tengok ? satu nabi-kah ? Ya , sahya kata sama kamu , dan lbeh lagi deri-pada nabi .
42007027	Ini-lah dia itu yang deri-hal-nya ada tersurat , Tengok , sahya ada hantarkan sahya punya psuroh dpan angkau punya muka , Dia nanti sdiakan angkau punya jalan lbeh dhulu angkau . ’
42007028	Sahya ini kata sama kamu , antara sgala orang yang sudah di-beranakkan oleh prempuan , t’ada satu orang yang lbeh bsar deri-pada Yahya : ttapi orang yang kchil skali dalam kraja’an Allah ada lbeh bsar deri-pada dia . "
42007029	Dan bila smoa orang bangsa itu dan orang yang pungut chukai pun sudah dngar , dia-orang bnarkan Allah , sdang dia-orang sudah di-baptiskan dngan Yahya punya baptis .
42007030	Ttapi orang Farisi sama guru-guru taurit tolakkan kahandak Allah kerna dia-orang , sdang dia-orang t’ada trima Yahya punya baptis .
42007031	" Sama apa-kah sahya boleh samakan ini jman punya orang , dan dia-orang sama sperti apa-kah ?
42007032	Dia-orang sama sperti budak-budak yang dudok di pasar , dan bertriak-triak satu sama lain , dan kata , ‘ Kita sudah tiop suling kerna kamu , dan kamu t’ada bertandak ; kita sudah mratap , dan kamu t’ada mnangis . ’
42007033	Kerna Yahya Pmbaptis sudah datang , t’ada makan roti t’ada minum ayer-anggor , dan kamu kata , ‘ Dia ini terkna jin . ’
42007034	Anak-manusia pula sudah datang dngan makan-minum , dan kamu smoa kata , ‘ Tengok , orang glojoh , dan orang yang minum ayer-anggor , sohbat orang yang pungut chukai , dan sohbat orang berdosa . ’
42007035	Dan bijaksana di-trangkan jadi bnar oleh smoa anak-nya . "
42007036	Dan ada satu orang Farisi minta Isa makan sama-sama dia . Dan Isa masok itu orang Farisi punya rumah , dan dudok meja .
42007037	Dan dalam itu negri ada satu prempuan yang berdosa ; bila dia dapat tahu Isa ada dudok makan di rumah orang Farisi itu , dia bawa satu botol berisi minyak wangi ,
42007038	dan berdiri di blakang dkat kaki Isa dngan mnangis , kmdian dia mula’i basahkan kaki Isa dngan ayer-mata-nya , dan sapukan dngan rambot-nya , dan chium kaki-nya , dan minyakkan dngan itu minyak wangi .
42007039	Bila itu orang Farisi yang sudah panggil sama Isa tengok ini , dia chakap dalam diri-nya , " Ini orang , jikalau dia btul satu nabi , tntu skali dia sudah dapat tahu siapa dan apa macham punya prempuan ini yang ada jamah sama dia , kerna ini prempuan orang berdosa . "
42007040	Dan Isa jawab kata sama dia , " Hei Simon , ada satu perkara yang sahya mau kata sama angkau . " Dan Simon jawab , " Guru , kata-lah . "
42007041	Dan Isa kata , " Ada satu orang yang kasi pinjam wang , dan ada dua orang yang ada hutang sama dia : satu orang ada hutang lima-ribu dinar , dan yang lain satu lima-puloh .
42007042	Bila dua-dua t’ada apa-apa boleh bayer , itu orang lpaskan dua-dua orang punya hutang . Sbab itu yang mana deri-pada ini dua orang nanti sayang dia itu lbeh ? "
42007043	Simon jawab kata , " Sahya fikir itu satu yang sudah terlpas lbeh banyak hutang-nya . " Isa kata sama dia , " Btul angkau punya bichara . "
42007044	Bila Isa sudah balek sblah itu prempuan , dia kata sama Simon , " Ada-kah angkau tengok ini prempuan ? Sahya sudah masok angkau punya rumah , dan t’ada pun angkau kasi sahya ayer chuchi kaki : ttapi ini prempuan sudah basahkan kaki sahya dngan ayer-mata-nya , dan sapukan dngan rambot-nya .
42007045	Angkau t’ada chium sama sahya : ttapi ini prempuan , deri tempo sahya masok , t’ada berrnti-rnti chium kaki sahya .
42007046	Angkau t’ada minyakkan kpala sahya sama minyak : ttapi ini prempuan sudah minyakkan kaki sahya sama minyak wangi .
42007047	Deri sbab itu sahya kata sama angkau , dosa-dosa-nya yang banyak sudah di-ampunkan ; kerna dia sayang banyak : ttapi orang yang di-ampunkan sikit , dia sayang chuma sikit saja . "
42007048	Dan Isa kata sama itu prempuan , " Angkau punya dosa-dosa sudah di-ampunkan . "
42007049	Dan orang-orang yang dudok makan sama dia mula’i kata dalam diri-nya , " Siapa-kah dia ini yang ampunkan orang punya dosa pula ? "
42007050	Dan Isa kata sama itu prempuan , " Angkau punya perchaya sudah slamatkan angkau : pergi-lah dngan slamat . "
42008001	T’ada brapa lama kmdian , Isa berjalan sana-sini , lalu negri-negri dan kampong-kampong , serta khabarkan dan mashhurkan khabar yang baik deri-hal kraja’an Allah , dan itu dua-blas orang ada sama-sama dia ,
42008002	dan brapa prempuan-prempuan yang sudah di-smbohkan deri-pada jin yang jahat , dan deri klmahan-nya , ia’itu Mariam yang di-sbot orang Magdala , yang deri-pada-nya sudah terkluar tujoh jin ,
42008003	sama Yoannah bini Khuza juru-kunchi Herodis , sama Susannah , dan ada banyak lain prempuan-prempuan lagi , yang layankan Isa deri herta-nya .
42008004	Dan bila banyak orang sudah berhimpon , dan orang deri tiap-tiap negri datang dkat dia , Isa berchakap dngan satu perumpama’an :
42008005	" Orang pnabur itu kluar mau mnabur bneh : dan dalam dia mnabur sparoh bneh jatoh di tpi jalan , dan orang pinjakkan , dan burong-burong habis makankan .
42008006	Yang ada jatoh di atas batu karang : dan waktu dia bertumboh dia layu , sbab t’ada lmbab .
42008007	Dan ada pula jatoh di tngah-tngah pokok duri , dan pokok-pokok itu bertumboh sama-sama , dan lmaskan itu bneh .
42008008	Dan ada pula jatoh di tanah yang baik , dan bertumboh , dan kluarkan buah s-ratus ganda punya banyak . " Bila dia sudah kata ini , dia bertriak , " Siapa ada kuping mau dngar , biar-lah dia dngar . "
42008009	Dia punya murid-murid tanya sama dia , " Apa arti ini perumpama’an . "
42008010	Dan dia kata , " K-pada kamu sudah di-brikan boleh tahu kraja’an shorga punya ruhsia-ruhsia : ttapi k-pada lain-lain orang dngan perumpama’an ; sbab sunggoh pun dia-orang tengok , t’ada juga dia-orang nampak , dan sunggoh pun dia-orang dngar , t’ada juga dia-orang mngerti .
42008011	Ini-lah itu perumpama’an punya arti : itu bneh-lah perkata’an Allah .
42008012	Yang di tpi jalan , ia’itu orang yang sudah dngar ; kmdian iblis datang , dan ambil itu bneh deri-pada hati dia-orang , spaya dia-orang jangan perchaya dan dapat slamat .
42008013	Dan yang di atas batu karang , itu-lah orang yang bila dia sudah dngar , dia trima perkata’an itu dngan suka-hati ; ttapi ini smoa t’ada akar-nya , dan dia-orang perchaya chuma sikit tempo saja , dan waktu pnchoba’an dia-orang undor .
42008014	Dan yang jatoh di tngah-tngah pokok duri , itu-lah orang yang sudah dngar , ttapi ktika dia-orang berjalan dia-orang kna lmas dngan ini kahidopan punya khuatir dan kkaya’an dan ksuka’an , dan t’ada kluarkan buah sampai chukop smpurna .
42008015	Dan yang di tanah yang baik , itu-lah orang yang ada hati tulus dan baik , dan bila dia sudah dngar perkata’an itu , dia simpan baik-baik , dan kluarkan buah dngan sabar-nya .
42008016	" Satu orang pun t’ada pasang plita , dan habis itu tutopkan di bawah gantang , atau taroh di bawah ranjang ; ttapi dia taroh di atas kaki-plita , spaya orang yang masok boleh tengok trang-nya .
42008017	Kerna t’ada apa-apa yang tersmbunyi , yang ta’nanti jadi nyata ; dan t’ada apa-apa ruhsia pun , yang orang ta’nanti dapat tahu , dan yang ta’nanti di-nyatakan .
42008018	Sbab itu jaga baik-baik apa macham kamu dngar : kerna barang-siapa yang ada apa-apa , k-pada dia nanti di-brikan ; dan barang-siapa yang t’ada apa-apa , deri-pada dia sampaikan apa yang dia fikir dia ada pun nanti kna ambil . "
42008019	Dan Isa punya mak sama sudara-sudara-nya datang dkat dia , ttapi dia-orang ta’boleh jumpa sama dia sbab orang-banyak .
42008020	Jadi orang kasi khabar sama dia , " Tuan punya mak dan sudara-sudara ada berdiri luar , mau tengok tuan . "
42008021	Ttapi dia jawab kata sama dia-orang , " Sahya punya mak dan sahya punya sudara-sudara , ini-lah smoa yang dngar perkata’an Allah dan yang buat bgitu . "
42008022	Ada satu hari dia naik prahu sama-sama murid-murid-nya ; dan dia kata sama dia-orang , " Mari kita pergi sbrang tasek : " dan dia-orang berlayer .
42008023	Ttapi ktika dia-orang berlayer , Isa tertidor : dan satu angin ribot turun di tasek itu ; dan itu prahu jadi pnoh ayer , dan dia-orang dalam bahya yang bsar .
42008024	Dia-orang datang k-pada Isa , dan bila sudah bangunkan sama dia , dia-orang kata , " Tuan , tuan , kita binasa . " Dan dia bangun tngkingkan angin sama ayer yang berglombang itu : dan smoa-nya brenti , dan mnjadi tdoh skali .
42008025	Dan Isa kata sama dia-orang , " Mana kamu punya perchaya ? " Ttapi dia-orang naik ktakotan dan hairan , dan kata satu sama lain , " Siapa pula dia ini ? yang kasi hukum sama angin dan ayer skali pun , dan itu smoa turut prentah-nya . "
42008026	Dan dia-orang berlayer sampai di tanah orang Garasa , yang tntang tanah Galil .
42008027	Bila Isa sudah turun darat , ada berjumpa sama dia satu orang deri itu negri , yang terkna jin ; dan sudah lama dia t’ada pakai pakaian , dan t’ada tinggal di rumah , ttapi di kubor-kubor .
42008028	Bila ini orang tengok Isa , dia bertriak dan jatoh dpan dia , dan dngan suara bsar kata , " Hei Isa , Anak Allah Yang Maha Tinggi , sahya sama angkau apa ada terkna ? Sahya minta sama angkau jangan kasi sahya seksa . "
42008029	Kerna Isa sudah suroh jin yang najis itu kluar deri-pada itu orang . Kerna banyak kali itu jin sudah pegang sama dia : dan orang ada jaga dia , dan dia terikat dngan pasong dan rantai ; dan dia putuskan itu rantai , dan itu jin tolakkan dia masok tmpat yang sunyi-sunyi .
42008030	Dan Isa tanya sama dia , " Apa angkau punya nama ? " Dia kata , " Ligion ; " kerna banyak jin sudah masok dalam dia .
42008031	Dan itu jin smoa minta sama Isa , jangan suroh dia-orang pergi masok lobang yang ta’boleh duga .
42008032	Di situ ada satu kawan babi , yang chari makan di atas gunong : dan itu jin smoa minta Isa biarkan dia-orang masok dalam itu babi-babi . Dan Isa biarkan .
42008033	Jadi itu jin smoa kluar deri itu orang , dan masok dalam itu babi-babi : dan itu kawan babi lari turun itu gunong punya churam , terjun dalam tasek , sampai mati lmas .
42008034	Dan bila itu orang yang piara babi tengok apa yang sudah jadi , dia-orang lari bilangkan di dalam negri dan di dusun pun .
42008035	Dan orang kluar tengok apa sudah jadi ; dan dia-orang datang k-pada Isa , dan berjumpa itu orang yang deri-pada-nya sudah terkluar itu jin smoa ada dudok di kaki Isa , dngan sudah pakai pakaian , dan dngan otak-nya btul : dan smoa orang naik takot .
42008036	Dan orang-orang yang sudah tengok khabarkan bagimana itu orang yang terkna jin sudah slamat .
42008037	Dan sgala orang-banyak di tanah orang . Garasa minta Isa undor deri-pada dia-orang ; kerna satu ktakotan yang bsar sudah datang atas dia-orang : jadi Isa naik prahu dan pulang balek .
42008038	Ttapi itu orang , yang deri-pada-nya sudah terkluar itu jin , minta mau bersama-sama Isa : ttapi Isa kasi dia pergi , dan kata ,
42008039	" Pergi pulang rumah sndiri , dan nyatakan brapa bsar punya perkara Allah sudah buat kerna angkau . " Dan dia pergi mashhurkan dalam sluroh negri itu brapa bsar punya perkara Isa sudah buat kerna dia .
42008040	Bila Isa pulang , orang-banyak sambot sama dia ; kerna dia-orang smoa sudah nanti-nantikan dia .
42008041	Dan ada satu orang yang bernama Ya’ir datang situ , dia ini orang yang jadi kpala-rumah-smbahyang : dia jatoh di kaki Isa , dan minta dia datang rumah-nya :
42008042	kerna dia ada satu anak prempuan yang tunggal , kira-kira dua-blas tahun umor-nya , yang hampir mati . Ttapi ktika Isa berjalan orang-banyak krumunkan sama dia .
42008043	Dan ada satu prempuan yang sakit tumpah-tumpah darah , sudah dua-blas tahun punya lama , yang sudah blanjakan hidopan-nya sampai habis sama doktor-doktor , ttapi satu doktor pun ta’boleh kasi dia baik .
42008044	Ini prempuan datang deri sblah blakang Isa , dan jamah kaki baju-nya : dan itu juga lelehan darah-nya pun brenti .
42008045	Dan Isa kata , " Siapa itu yang sudah jamah sahya ? " Bila smoa orang bersangkal , Petrus dngan lain-lain orang yang sama-sama dia kata , " Tuhan , ada banyak orang krumunkan Tuhan , dan berimpit . "
42008046	Ttapi Isa kata , " Ada juga satu orang sudah jamah sahya : kerna sahya sudah tahu yang kuasa sudah kluar deri-pada sahya . "
42008047	Bila itu prempuan tengok yang dia ta’boleh smbunyi lagi , dia datang dngan mngglitar , dan jatoh dpan dia , dan kasi tahu dpan smoa orang-banyak itu apa fasal dia sudah jamah sama Isa , dan bagimana itu juga dia sudah di-smbohkan .
42008048	Isa kata sama itu prempuan , " Hei anak prempuan , angkau punya perchaya sudah slamatkan angkau ; pergi-lah dngan sjahtra . "
42008049	Waktu Isa ada lagi berchakap , ada satu orang datang deri rumah kpala-rumah-smbahyang itu , yang kata , " Tuan punya anak sudah pun mati ; ta’usah-lah kasi susah sama itu guru lagi . "
42008050	Ttapi Isa dngar itu , dan jawab sama Ya’ir , " Jangan takot : chuma perchaya saja , dan dia nanti slamat . "
42008051	Bila Isa sudah sampai di rumah itu , dia t’ada kasi satu orang pun masok sama-sama dia , chuma Petrus , dan Yahya , dan Yakob , dan itu budak punya mak-bapa saja .
42008052	Dan smoa orang ada mnangis dan mratapkan itu budak : ttapi Isa kata , " Jangan mnangis ; ini budak bukan-nya mati , dia chuma tidor saja . "
42008053	Dan dia-orang smoa tertawakan sama dia , sbab dia-orang tahu yang itu budak sudah mati .
42008054	Ttapi Isa pegang itu budak punya tangan , dan bertriak kata , " Hei budak , bangun-lah . "
42008055	Dan itu budak punya roh pulang balek ; dan dia bangun itu juga : dan Isa suroh orang kasi dia makan .
42008056	Itu budak punya mak-bapa naik hairan : ttapi Isa psan dia-orang jangan kata satu orang pun apa sudah jadi .
42009001	Dan Isa panggil itu dua-blas orang , dan kasi dia-orang kuasa dan prentah atas sgala jin , dan boleh smbohkan sgala pnyakit .
42009002	Dan dia suroh dia-orang pergi khabarkan kraja’an Allah , dan smbohkan orang sakit .
42009003	Dan dia kata sama dia-orang , " Jangan bawa apa-apa kerna kamu punya perjalanan , baik tongkat , baik tmpat bkal , baik roti , baik wang perak ; dan jangan bawa dua lai baju .
42009004	Dan mana-mana rumah kamu masok , di situ tinggal , dan deri situ boleh jalan pergi .
42009005	Dan s-brapa banyak orang t’ada trima kamu , kbaskan habok kaki kamu bila kamu kluar deri-pada itu negri , jadi satu ksaksian atas dia-orang . "
42009006	Itu murid-murid kluar jalan kliling kampong-kampong khabarkan injil , dan smbohkan orang di mana-mana pun .
42009007	Raja Herodis dapat dngar deri-hal apa-apa yang sudah jadi : dan hati-nya jadi bimbang , sbab ada orang kata yang Yahya sudah bangkit deri antara orang mati ;
42009008	dan ada orang pula kata yang Ilia sudah ternampak ; dan ada lain orang lagi kata satu nabi jman dhulu-dhulu sudah bangkit s-mula .
42009009	Dan Herodis kata , " Yahya sahya sudah kratkan kpala-nya : ttapi ini pula siapa , yang sahya dngar ini macham punya perkara deri-hal dia ? " Dan dia chari jalan mau tengok Isa .
42009010	Dan bila rasul-rasul pulang , dia-orang chritakan sama Isa apa-apa dia-orang sudah buat . Dan dia ambil dia-orang , dan undor sndiri saja pergi satu negri bernama Bait-Saida .
42009011	Ttapi orang-banyak dapat tahu , dan ikut sama dia : dan dia sambot sama dia-orang , dan chakap sama dia-orang deri-hal kraja’an Allah , dan dia smbohkan siapa-siapa yang mau di-smbohkan .
42009012	Dan hari mula’i ptang ; jadi itu dua-blas orang datang kata sama dia , " Suroh-lah ini orang-banyak pulang , spaya dia-orang boleh pergi di kampong-kampong dan dusun-dusun yang kliling , mau mnumpang dan chari makan : kerna di sini kita ada di tmpat sunyi . "
42009013	Ttapi Isa kata sama dia-orang , " Baik kamu ini kasi dia-orang makan . " Dia-orang kata , " Kalau kita t’ada pergi blikan makanan kerna ini orang smoa , kita tidak ada lbeh deri-pada lima biji roti sama dua ekor punya ikan . "
42009014	Kerna ada lbeh kurang lima-ribu orang dlaki punya banyak . Dan Isa kata sama murid-murid-nya , " Kasi dia-orang dudok s-tompok s-tompok , satu tompok lima-puloh orang bgitu . "
42009015	Murid-murid buat bgitu , dan kasi smoa orang dudok .
42009016	Dan dia ambil itu lima biji roti sama dua ekor ikan , dan bila dia sudah tngadah k-langit , dia berkatkan , dan pchahkan , dan bhagikan sama murid-murid , spaya dia-orang boleh ltakkan di dpan orang-banyak .
42009017	Dan smoa-nya makan sampai knnyang : dan orang pungut sisa-sisa yang tertinggal sama dia-orang , ada dua-blas bakul punya banyak .
42009018	Jadi ktika Isa minta do’a s’orang-s’orang , murid-murid pun ada sama-sama dia : dan dia tanya dia-orang , " Orang-banyak kata sahya ini siapa ? "
42009019	Dan dia-orang jawab kata , " Yahya Pmbaptis ; ttapi ada orang pula kata , ‘ Ilia ; ’ dan ada lain orang lagi yang kata , ‘ Satu deri antara nabi-nabi dhulu-kala sudah bangkit s-mula . "
42009020	Dan Isa kata sama dia-orang , " Ttapi kamu pula kata sahya ini siapa ? " Dan Petrus jawab kata , " Allah punya Almaseh . "
42009021	Ttapi Isa ingatkan dia-orang baik-baik dan psan jangan bilangkan ini perkara sama satu orang pun ;
42009022	dan Isa kata , " Anak-manusia msti tanggong banyak sngsara , dan msti kna tolak oleh ktua-ktua , dan kpala-kpala imam , dan orang pnulis , dan lagi dia nanti kna bunoh , dan nanti di-bangkitkan s-mula hari yang ktiga . "
42009023	Dan dia kata sama smoa orang , " Jikalau satu orang mau datang ikut sahya , biar-lah dia sangkalkan diri-nya , dan pikul salib-nya s-hari-hari , dan ikut sama sahya .
42009024	Kerna barang-siapa yang mau slamatkan nyawa-nya , dia nanti hilang itu nyawa ; dan barang-siapa nanti hilang nyawa-nya kerna sahya punya sbab , dia-lah juga nanti slamatkan itu .
42009025	Kerna apa untong sama satu orang jikalau dia dapat satu dunia ini jadi dia punya , ttapi diri-nya sndiri hilang atau rugi .
42009026	Kerna barang-siapa jadi malu sama sahya dan sahya punya perkata’an , sama dia-lah Anak-manusia nanti malu , bila dia datang dngan dia sndiri punya kmulia’an , dan dngan kmulia’an Bapa-nya , dan kmulia’an mla’ikat yang kudus .
42009027	Ttapi dngan s-btul-nya sahya kata sama kamu , antara orang yang berdiri di sini ada juga yang skali-kali t’ada nanti mrasa mati , s-blum dia-orang tengok kraja’an Allah . "
42009028	Ada kira-kira lapan hari kmdian deri-pada ini perkata’an , Isa ambil sama-sama dia Petrus sama Yahya sama Yakob , dan naik gunong mau minta do’a .
42009029	Dan dalam dia minta do’a , muka-nya punya rupa berubah , dan pakaian-nya puteh , dan berkilat skali .
42009030	Dan ada dua orang yang berchakap sama dia , ia’itu Musa sama Ilia ;
42009031	ini dua orang ternampak dngan kmulia’an dan chakap deri-hal Isa punya kmatian yang dia nanti sampaikan di Yerusalim .
42009032	Petrus dngan orang-orang yang ada sama-sama dia sangat-lah mngantok : ttapi bila dia-orang sudah tersdar , bharu-lah dia-orang tengok Isa punya kmulia’an , sama itu dua orang yang berdiri sama-sama dia .
42009033	Waktu itu dua orang mau undor deri-pada dia , Petrus kata sama Isa , " Tuhan , baik juga kita ada di sini : baik kita bikin tiga pondok ; satu sbab Tuhan , satu sbab Musa , dan satu sbab Ilia : " dngan t’ada sdar ‘ ntah apa-kah dia ada kata .
42009034	Dan waktu dia kata ini smoa , satu awan datang tutopkan dia-orang : dan dia-orang naik takot bila dia-orang masok dalam itu awan .
42009035	Dan satu suara kluar deri-pada awan , " Ini-lah Anak sahya , yang terpileh : dngar-lah sama dia . "
42009036	Waktu itu suara datang , dia-orang jumpa Isa s’orang-s’orang . Dan dia-orang diam-diam saja , dan itu waktu dia-orang t’ada bilangkan satu orang pun baik apa pun yang dia-orang sudah tengok .
42009037	Besok-nya , bila dia-orang sudah turun deri gunong , banyak skali orang jumpa sama Isa .
42009038	Dan ada satu orang deri antara orang-banyak bertriak-triak kata , " Hei guru , sahya minta guru tengok sama sahya punya anak dlaki ; kerna dia anak tunggal sahya :
42009039	dan ada satu jin pegang dia , dan tiba-tiba dia bertriak ; dan jin itu tarek-tarek sama dia sampaikan dia berbusa-busa , dan itu jin t’ada undor deri-pada dia kalau blum dia lukakan dia banyak-banyak .
42009040	Dan sahya sudah minta guru punya murid-murid buangkan dia , ttapi dia-orang ta’boleh . "
42009041	Dan Isa jawab kata , " Hei orang jman yang kurang perchaya dan yang ssat , brapa lama-kah lagi sahya boleh bersama-sama kamu , brapa lama-kah lagi sahya boleh sabarkan kamu ? bawa sini angkau punya anak . "
42009042	Dan waktu itu budak ada lagi jalan datang , itu jin champakkan dia di tanah , dan tarek-tarek sama dia banyak skali . Ttapi Isa tngkingkan itu jin yang najis , dan smbohkan itu budak , dan pulangkan dia sama bapa-nya .
42009043	Dan smoa orang terchngang-chngang sbab kbsaran Allah . Ttapi waktu smoa orang ada hairan sama sgala perkara yang dia sudah buat , Isa kata sama murid-murid-nya ,
42009044	" Simpan-lah ini perkata’an smoa dalam kamu punya kuping : kerna Anak-manusia nanti di-srahkan k-pada tangan orang . "
42009045	Ttapi dia-orang t’ada mngerti ini perkata’an dan itu pun ada di-smbunyikan deri-pada dia-orang , spaya jangan dia-orang mngerti : dan lagi pun dia-orang takot mau tanya Isa deri-hal ini perkata’an .
42009046	Dan antara itu murid-murid jadi satu rondengan siapa nanti jadi yang bsar skali .
42009047	Ttapi Isa tahu dia-orang punya rondengan hati , dan dia ambil satu anak kchil , dan kasi dia berdiri sblah-nya ,
42009048	dan kata sama dia-orang , " Barang-siapa yang nanti sambot ini budak kchil dalam nama sahya , dia itu sambot sama sahya : dan barang-siapa yang nanti sambot sahya , dia itu sambot dia yang hantarkan sahya : kerna orang yang kchil skali antara kamu , dia-lah yang bsar . "
42009049	Dan Yahya jawab kata , " Tuan , kita sudah tengok satu orang buangkan jin dalam nama Tuan ; dan kita sudah larangkan dia , sbab dia t’ada ikut sama-sama kita . "
42009050	Ttapi Isa kata sama dia , " Jangan larangkan , kerna orang yang t’ada mlawan kamu , dia itu ada sblah kamu . "
42009051	Dan bila itu waktu sudah hampir yang dia msti di-bawa naik , Isa berjalan ttap mnuju Yerusalim ,
42009052	dan dia hantarkan orang psuroh pergi dpan dia : dan dia-orang pergi masok satu kampong orang Samariah , mau sdiakan kerna dia .
42009053	Dan itu orang-orang t’ada sambot sama Isa , sbab dia ada berjalan mnuju Yerusalim .
42009054	Dan bila murid-murid-nya Yakob sama Yahya tengok , dia-orang kata , " Tuhan mau-kah kita panggil api turun deri langit hanguskan ini orang smoa ? "
42009055	Ttapi Isa balek muka kalotkan dia-orang .
42009056	Kmdian dia-orang pergi lain kampong pula .
42009057	S-tngah dia-orang berjalan , ada satu orang kata sama Isa , " Sahya nanti ikut di mana-mana pun guru pergi . "
42009058	Dan Isa kata sama dia , " Srigala ada lobang-nya , dan burong-burong ada sarang-nya ; ttapi Anak-manusia t’ada tmpat mau Itak kpala pun . "
42009059	Dan sama lain orang pula Isa kata , " Mari ikut sama sahya . " Ttapi dia kata , " Ya Tuhan , biar-lah sahya pergi tanam sahya punya bapa dhulu . "
42009060	Ttapi Isa kata sama dia , " Biarkan orang mati tanamkan dia-orang sndiri punya orang mati , ttapi angkau pergi khabarkan kraja’an Allah sana-sini . "
42009061	Dan ada lagi satu orang pula kata , " Sahya nanti ikut Tuhan ; ttapi lbeh dhulu biarkan sahya kasi slamat-tinggal sama orang di rumah-tangga sahya . "
42009062	Ttapi Isa kata sama dia , " T’ada satu orang yang sudah pegang tangkai bajak , dan tengok blakang , yang ada layak masok kraja’an Allah . "
42010001	Kmdian deri pada ini smoa , Tuhan tntukan tujoh-puloh orang lain pula , dan suroh dia-orang pergi dua sama dua lbeh dhulu dia , k-pada tiap-tiap negri dan tmpat yang dia sndiri nanti pergi .
42010002	Dan Isa kata sama dia-orang , " Tuaian-nya btul banyak , ttapi orang yang mnuai chuma sikit saja : sbab itu minta-lah do’a sama itu tuaian punya tuan , spaya dia boleh suroh orang pergi mnuai di tmpat tuaian-nya .
42010003	Pergi-lah kamu : ingat , sahya hantarkan kamu sperti anak-kambing antara anjing-hutan .
42010004	Jangan bawa pundi-pundi , atau tmpat bkal , atau kasut : dan jangan kasi tabek sama satu orang pun di jalan .
42010005	Dan apa-apa rumah yang kamu masok , mula-mula kata , ‘ Sjahtra-lah ini rumah . ’
42010006	Dan jikalau di situ ada satu anak sjahtra , kamu punya sjahtra nanti tinggal atas dia ; ttapi jikalau tidak , nanti pulang balek sama kamu .
42010007	Dan dalam itu rumah juga tinggal , makan-minum apa-apa yang orang kasi : kerna orang yang kerja ada layak dapat upah-nya . Jangan pindah deri satu rumah pergi lain rumah .
42010008	Dan apa-apa negri yang kamu masok , dan orang sambot sama kamu , makan-lah apa-apa yang orang ltak dpan kamu :
42010009	dan smbohkan orang-orang yang sakit dalam itu negri , dan kata sama dia-orang , ‘ Kraja’an Allah sudah dkat kamu . ’
42010010	Ttapi apa-apa negri yang kamu nanti masok , dan orang t’ada sambot sama kamu , pergi-lah kluar di jalan-jalan-nya , dan kata ,
42010011	‘ Kamu punya negri punya habok skali pun , yang ada terlngkat di kaki , kita sapukan sbab kamu : dalam pada itu biar-lah kamu tahu ini perkara , ia’itu yang kraja’an Allah sudah dkat . ’
42010012	Ttapi sahya kata sama kamu , dalam itu hari tanah Sadom nanti kna lbeh ringan deri-pada itu negri .
42010013	Susah-lah angkau , hei Kurazin ! susah-lah angkau , hei Bait-Saida ! kerna jikalau dalam Tur dan Sidon sudah jadi m’ujizat sperti yang sudah jadi dalam kamu , lama-lah itu dua negri sudah pun bertobat , dudok dngan pakaian karong dan habu .
42010014	Dalam pada itu , tanah Tur dan Sidon nanti kna lbeh ringan dalam itu kiamat deri-pada kamu .
42010015	Dan angkau , hei Kafarnahum , angkau nanti di-tinggikan sampai k-langit-kah ? angkau nanti di-turunkan sampai alam maut .
42010016	Orang yang dngar sama kamu , dia dngar sama sahya : dan orang yang tolakkan sama kamu , dia tolakkan sahya ; dan orang yang tolakkan sahya , dia tolakkan sama dia yang sudah hantarkan sahya . "
42010017	Dan itu tujoh-puloh orang pulang dngan ksuka’an , dan kata , " Ya Tuhan , sampaikan jin smoa pun turut prentah kita dalam nama Tuhan . "
42010018	Dan Isa kata sama dia-orang , " Sahya sudah tengok Setan jatoh sperti kilat deri langit .
42010019	Ingat , sahya sudah kasi kamu kuasa pijak ular sama kala-jngking , dan kuasa atas sgala kkuatan musoh itu : dan skali-kali t’ada satu apa pun nanti kasi kamu chlaka .
42010020	Dalam pada itu , jangan bersuka-suka deri sbab jin smoa turut kamu punya prentah ; ttapi bersuka-suka-lah deri sbab kamu punya nama ada tertulis dalam shorga . "
42010021	Dan itu jam juga Isa bersuka-suka dalam Roh Alkudus , dan kata , " Ya Bapa , langit dan bumi punya Tuhan , sahya mnguchap shukor k-pada-mu sbab Bapa sudah smbunyikan ini smoa deri-pada orang yang bijaksana dan berakal , dan sudah nyatakan k-pada anak-anak kchil : ya , Bapa ; kerna bgini-lah yang berknan k-pada-mu .
42010022	Smoa perkara Bapa sahya sudah srahkan k-pada sahya : dan t’ada satu orang pun tahu siapa-kah Anak itu , chuma Bapa saja ; dan siapa-kah Bapa itu , chuma Anak saja , dan orang yang k-pada-nya Anak suka nyatakan . "
42010023	Dan dia balek k-pada murid-murid , dan kata sama dia-orang sndiri saja , " Berkat-lah mata yang tengok perkara-perkara yang kamu tengok ini :
42010024	kerna sahya kata sama kamu , banyak juga nabi-nabi dan raja-raja yang mau nampak perkara yang kamu tengok , ttapi ta’nampak ; dan mau dngar perkara yang kamu dngar , ttapi t’ada dngar . "
42010025	Dan ada satu guru taurit berdiri mau choba sama Isa , dan kata , " Hei guru , apa-kah sahya msti buat spaya dapat hidop yang kkal jadi psaka ? "
42010026	Dan Isa kata sama dia , " Apa ada tersurat dalam hukum-taurit ? bagimana angkau bacha ? "
42010027	Itu orang jawab kata , " Kaseh-lah Tuhan-mu Allah dngan s-bulat-bulat hati-mu , dan dngan s-gnap jiwa-mu , dan dngan s-kuat-kuat kuasa-mu , dan dngan sgala ingatan-mu ; dan sama orang sblah-mnyblah sperti diri-mu sndiri . "
42010028	Isa kata sama dia , " Angkau sudah jawab btul : buat-lah bgini , dan angkau boleh hidop . "
42010029	Ttapi sbab dia mau bnarkan dia punya diri , dia tanya sama Isa , " Dan siapa-kah sahya punya orang-sblah ? "
42010030	Isa kasi jawab , dan kata , " Ada satu orang berjalan turun deri Yerusalim pergi Yeriko ; dan dia kna samon , dan itu pnyamon smoa psiangkan pakaian-nya , dan pukol sama dia , habis itu dia-orang pergi , tinggalkan dia sparoh mati .
42010031	Jadi ada satu imam pula jalan turun di situ : dan bila dia nampak itu orang , dia lalu sblah sana .
42010032	Dan bgitu juga ada satu orang Liwi , bila dia sampai di situ , dan sudah nampak , dia pun lalu sblah sana .
42010033	Ttapi ada satu orang Samariah berjalan , sampai dkat dia ; dan bila dia nampak , hati-nya rasa ksian ,
42010034	dan dia datang dkat dia , dan ikat luka-luka-nya , dan tuangkan minyak sama ayer-anggor ; kmdian naikkan dia di atas binatang-nya sndiri , dan bawa dia pergi satu rumah-tumpang , dan jaga sama dia .
42010035	Dan besok dia kluarkan dua dinar kasi sama itu rumah-tumpang punya tuan , dan kata , ‘ Jagakan sama dia ; dan apa-apa angkau blanja lbeh , bila sahya balek , sahya nanti bayer sama angkau . ’
42010036	Dalam ini tiga , mana satu angkau fikir sudah jadi orang-sblah sama itu orang yang sudah kna samon ? "
42010037	Itu guru taurit kata , " Itu orang yang unjok ksian sama dia-lah . " Dan Isa kata , " Pergi-lah angkau pun buat bgitu juga . "
42010038	Sambil dia-orang berjalan , Isa masok dalam satu kampong : dan ada satu prempuan bernama Marta sambot dia masok rumah-nya .
42010039	Ini prempuan ada satu adek prempuan bernama Mariam , yang dudok di kaki Isa dngar perkata’an-nya .
42010040	Ttapi Marta pula ada bersibok deri sbab banyak kerja ; jadi dia datang kata sama Isa , " Ya Tuhan , t’ada-kah Tuhan pduli fasal sudara sahya sudah biarkan sahya kerja s’orang-s’orang ? sbab itu , Tuhan suroh-lah dia tolong sama sahya . "
42010041	Ttapi Tuhan jawab kata sama dia , " Hei Marta , Marta , angkau ada khuatir dan sibok deri-hal banyak perkara :
42010042	ttapi satu perkara saja yang berguna : kerna Mariam sudah pileh itu bhagian yang baik , yang t’ada nanti di-ambil deri-pada dia . "
42011001	Dan sudah jadi , ktika Isa ada minta do’a di satu tmpat , bila dia sudah brenti , satu anak-murid-nya kata sama dia , " Ya Tuhan , ajarkan-lah kita minta do’a , sama sperti Yahya sudah ajarkan murid-murid-nya . "
42011002	Dan dia kata sama dia-orang , " Bila kamu minta do’a , kata , ‘ Ya Bapa , biar-lah nama-mu di-kuduskan . Datang-lah kraja’an-mu .
42011003	Bri-lah k-pada kami tiap-tiap hari makanan kami yang s-hari-hari .
42011004	Dan ampunkan-lah dosa-dosa kami ; kerna kami pun ampunkan tiap-tiap orang yang ada berhutang sama kami . Dan jangan-lah bawa kami masok pnchoba’an . ’ "
42011005	Dan dia kata sama dia-orang , " Antara kamu yang mana satu nanti ada satu sohbat , dan nanti pergi tngah malam sama dia .
42011006	dan kata sama dia , ‘ Hei sohbat , kasi sahya pinjam tiga biji roti , sbab ada satu sohbat sahya sudah singgah sama sahya dalam perjalanan-nya , dan satu apa pun t’ada sama sahya mau ltak dpan dia . ’
42011007	Dan itu sohbat pula jawab deri sblah dalam kata , ‘ Jangan kasi sahya susah : pintu sudah tutop , dan sahya anak-beranak ada di tmpat tidor ; sahya ta’boleh bangun kasi angkau . ’
42011008	Sahya kata sama kamu , mski pun itu orang ta’mau bangun kasi sama dia deri sbab dia jadi sohbat-nya , ttapi deri sbab dia berrengek-rengek , itu orang nanti bangun kasi dia s-brapa banyak yang berguna sama dia .
42011009	Dan sahya ini kata sama kamu , minta-lah , dan nanti di-bri k-pada kamu ; chari-lah , dan kamu nanti dapat ; ktok-lah , dan pintu nanti di-buka k-pada kamu .
42011010	Kerna tiap-tiap orang yang minta , dia itu trima ; dan orang yang chari , dia itu dapat ; dan k-pada orang yang ktok , pintu nanti di-buka .
42011011	Antara kamu mana satu bapa nanti kasi batu sama anak-nya yang minta roti ? atau nanti kasi ular sama dia ganti ikan , bila dia minta ikan ?
42011012	Atau nanti kasi kala-jngking kalau dia minta tlor ?
42011013	Sbab itu jikalau kamu yang jahat tahu kasi pmbrian yang baik k-pada kamu punya anak , brapa lbeh lagi Bapa yang di shorga nanti kasi Roh Alkudus k-pada orang yang minta sama dia ? "
42011014	Isa ada buangkan satu jin yang bisu . Jadi bila itu jin sudah kluar , itu orang bisu berchakap ; dan orang-banyak jadi hairan .
42011015	Ttapi ada orang kata , " Dia ini buangkan jin oleh kuasa Ba’al-zabul , kpala jin . "
42011016	Dan ada lain orang pula choba sama Isa , dan minta sama dia satu tanda deri langit .
42011017	Ttapi dia tahu dia-orang punya fikiran , dan kata sama dia-orang , " Tiap-tiap kraja’an yang berblah mlawan sndiri nanti jadi sunyi ! dan rumah-tangga yang mlawan rumah-tangga msti jatoh .
42011018	Dan jikalau Setan sudah berblah mlawan sndiri , bagimana pula kraja’an-nya boleh ttap ? sbab kamu kata yang sahya buangkan jin oleh kuasa Ba’al-zabul .
42011019	Ttapi jikalau sahya ini buangkan jin oleh kuasa Ba’al-zabul , dngan kuasa siapa pula kamu punya murid-murid buangkan jin , sbab itu dia-orang-lah nanti jadi kamu punya hakim .
42011020	Ttapi jikalau dngan tangan Allah sahya buangkan jin , tntu-lah kraja’an Allah sudah datang atas kamu .
42011021	Bila satu orang kuat dngan chukop lngkap punya snjata jaga dia sndiri punya kota , barang-barang-nya slamat-lah :
42011022	ttapi bila satu orang yang lbeh kuat lagi datang terkam sama dia , dan kasi dia kalah , itu orang nanti ambil smoa skali dia punya snjata yang dia sudah harapkan , dan nanti bhagikan rampasan itu .
42011023	Orang yang t’ada sblah sahya , dia itu ada mlawan sahya ; dan orang yang t’ada kumpol sama-sama sahya , dia itu chrai-braikan .
42011024	Bila jin yang najis sudah kluar deri-pada orang , dia lalu di tmpat-tmpat yang t’ada ayer , mnchari perhentian ; dan bila ta’dapat , dia kata , ‘ Baik sahya pulang rumah sahya , tmpat di mana sahya sudah kluar . ’
42011025	Dan bila dia sudah sampai , dia jumpa rumah itu sudah sapu dan sudah rias .
42011026	Kmdian dia pergi ambil lain tujoh jin yang Ibeh jahat deri-pada dia sndiri ; dan itu jin smoa masok tinggal di situ : jadi , itu orang punya hal pnghabisan lbeh ta’baik deri-pada yang mula-mula . "
42011027	Dan kita dia kata ini smoa , ada satu prempuan deri antara orang-banyak angkat suara-nya kata sama dia , " Berkat-lah itu prot yang beranakkan angkau , dan itu tetek yang angkau sudah hisap . "
42011028	Ttapi Isa kata , " S-sunggoh-nya berkat-lah orang yang dngar perkata’an Allah , dan pliharakan . "
42011029	Bila orang-banyak berkrumun , Isa mula’i kata , " Ini jman satu jman jahat : dia chari satu tanda ; dan satu tanda pun t’ada nanti di-brikan sama dia , chuma tanda nabi Yunus saja .
42011030	Kerna sperti Yunus mnjadi satu tanda k-pada orang Ninaweh , bgitu-lah juga Anak-manusia nanti jadi k-pada ini jman punya orang .
42011031	Raja prempuan tanah slatan nanti bangkit dalam hari kiamat sama-sama ini jman punya orang , dan nanti salahkan dia-orang : kerna dia sudah datang deri hujong bumi mau dngarkan raja Sulaiman punya bijaksana ; dan tengok , di sini ada satu yang lbeh deri-pada Sulaiman .
42011032	Orang negri Ninaweh nanti bangkit dalam hari kiamat sama-sama ini jman punya orang , dan nanti salahkan dia : kerna itu orang smoa sudah bertobat deri sbab Yunus punya pngajaran ; dan tengok , di sini ada satu yang lbeh deri-pada Yunus .
42011033	" T’ada satu orang pun , bila dia sudah pasang plita , nanti ltakkan itu dalam satu tmpat di bawah tanah , atau di bawah gantang , ttapi di atas kaki-plita , spaya orang yang masok boleh tengok trang-nya .
42011034	Angkau punya mata jadi badan punya plita : bila angkau punya mata ada btul , satu badan angkau pun ada trang ; ttapi bila jahat , angkau punya badan pun ada glap .
42011035	Sbab itu tengok baik-baik , spaya trang yang di dalam angkau jangan jadi glap .
42011036	Sbab itu , jikalau satu badan angkau ada trang , dngan t’ada satu bhagian pun glap , smoa-nya nanti trang , sama sperti bila plita kasi angkau trang dngan chahya-nya . "
42011037	Ktika Isa ada berchakap , ada satu orang Farisi panggil dia makan sama dia : dan Isa masok dudok makan .
42011038	Bila itu orang Farisi tengok , dia hairan sbab Isa t’ada chuchi tangan dhulu s-blum makan .
42011039	Tuhan kata sama dia , " Kamu orang Farisi smoa bersehkan mangkok dan pinggan punya sblah luar ; ttapi kamu punya sblah dalam ada pnoh dngan rampasan sama kjahatan .
42011040	Hei orang bodoh , dia yang buat yang sblah luar , bukan-kah dia buat yang sblah dalam pun ?
42011041	Dalam pada itu kasi sdkah apa-apa yang ada di dalam ; dan tengok sgala perkara ada berseh sama kamu .
42011042	" Ttapi , susah-lah kamu , hei orang Farisi ! kerna kamu bayer dalam s-puloh satu deri-pada slaseh dan aruda dan s-lagi sayur-sayur , ttapi kamu tinggalkan hukuman dan kaseh Allah : ttapi ini smoa-lah kamu sudah patut buat , dan yang lain itu ta’patut tinggalkan .
42011043	Susah-lah kamu , hei orang Farisi ! kerna kamu smoa suka krusi yang mulia-mulia di rumah smbahyang , dan kamu suka orang punya tabek di pasar .
42011044	Susah-lah kamu ! kerna kamu ada sperti kubor yang orang ta’boleh nampak , dan orang yang jalan atas-nya pun ta’tahu . "
42011045	Dan ada satu guru taurit jawab , kata sama Isa , " Guru , dngan bgini punya perkata’an guru ada kalotkan kita pun . "
42011046	Dan dia kata , " Susah-lah kamu pun , hei guru taurit smoa ! kerna kamu kasi orang pikulan yang susah pikul , ttapi kamu sndiri t’ada jamah itu pikulan dngan s-batang jari pun .
42011047	Susah-lah kamu ! kerna kamu naikkan nabi-nabi punya kubor , dalam hal kamu punya nenek-moyang sudah bunoh sama dia-orang .
42011048	Jadi itu , kamu jadi saksi dan berknan sama perbuatan nenek-moyang kamu : kerna dia-orang sudah bunoh dia , dan kamu ini naikkan kubor-nya .
42011049	Sbab ini-lah juga bijaksana Allah sudah kata , ‘ Sahya nanti hantarkan nabi-nabi sama rasul-rasul pergi k-pada dia-orang ; dan yang ada dia-orang nanti bunoh dan aniayakan ;
42011050	spaya darah nabi-nabi yang sudah di-tumpahkan deri kjadian dunia boleh di-d’awa deri-pada ini jman punya orang ;
42011051	ia’itu mula’i deri darah Habil sampai darah Zakaria , yang sudah binasa antara tmpat-korban dan ka’abah : ya , sahya kata sama kamu , itu msti di-d’awa deri-pada ini jman punya orang .
42011052	Susah-lah kamu , hei guru taurit smoa ! kerna kamu sudah bawa pergi kunchi pngtahuan : kamu sndiri sudah t’ada masok , dan orang yang ada masok pun kamu sudah tahankan . "
42011053	Dan bila Isa sudah kluar deri situ , orang-orang pnulis sama orang-orang Farisi mula’i tkan sama dia baik-baik , dan choba kasi dia chakap macham-macham punya hal ;
42011054	dan dia-orang mngadang sama dia , mau mnangkap apa-apa yang kluar deri-pada mulut-nya .
42012001	Antara itu , ktika orang-banyak berhimpon berlaksa-laksa , sampaikan orang terpijak satu sama lain , Isa mula’i kata sama murid-murid-nya mula-mula , " Jaga kamu punya diri deri-pada orang Farisi punya ragi , ia’itu pura-pura .
42012002	Ttapi t’ada satu pun yang tertutop , yang t’ada nanti di-nyatakan : dan yang tersmbunyi , yang t’ada nanti orang tahu .
42012003	Sbab itu apa-apa yang kamu sudah katakan dalam glap , nanti orang dngar di dalam trang : dan apa-apa yang kamu sudah bisek di kuping dalam bilek , orang nanti khabarkan di atas gnting yang rata .
42012004	Ttapi sahya kata sama kamu yang jadi sohbat sahya , jangan takot sama orang yang kasi badan mati , dan habis itu ta’boleh buat apa-apa lagi .
42012005	Ttapi sahya mau tunjok sama kamu siapa yang kamu msti takot : takot-lah sama dia yang , bila dia sudah bunoh , ada kuasa boleh buangkan dalam nraka pula ; ya , sahya kata sama kamu , takot-lah sama dia .
42012006	Bukan-kah orang jual burong pipit lima ekor dua duit ? dan t’ada satu ekor pun di-lupakan di dpan Allah .
42012007	Ttapi sampai rambot kpala kamu smoa-nya sudah terhitong . Jangan-lah takot : kamu lbeh indah deri-pada banyak burong pipit .
42012008	Dan sahya kata sama kamu , tiap-tiap orang yang nanti mngaku sama sahya dpan orang , sama dia-lah Anak-manusia nanti mngaku dpan mla’ikat Allah .
42012009	Ttapi orang yang sangkalkan sahya dpan manusia , dia itu nanti di-sangkalkan dpan mla’ikat Allah .
42012010	Dan siapa-siapa yang nanti chakap apa-apa mlawan Anak-manusia , dia boleh juga di-ampunkan : ttapi orang yang mnghujat sama Roh Alkudus , dia itu t’ada boleh di-ampunkan .
42012011	Bila orang bawa kamu di dpan majlis rumah-smbahyang , dan dpan pnghulu-pnghulu , dan dpan orang bsar-bsar , jangan jadi khuatir fasal bagimana atau apa-kah kamu msti jawab , atau apa-kah kamu msti kata :
42012012	kerna itu jam juga Roh Alkudus nanti ajarkan kamu apa kamu patut kata . "
42012013	Dan antara itu orang-banyak ada satu orang kata sama dia , " Hei guru , suroh-lah sudara sahya bhagikan psaka sama sahya . "
42012014	Ttapi Isa kata sama dia , " Hei kawan , siapa sudah jadikan sahya satu hakim atau orang yang bhagi herta atas kamu ? "
42012015	Dan lagi , dia kata sama dia-orang , " Ingat baik-baik , jaga kamu punya diri deri-pada sgala tma’a : kerna orang hidop bukan-nya deri-pada kmewahan herta-bnda-nya . "
42012016	Dan Isa katakan satu perumpama’an sama dia-orang , dan kata , " Ada satu orang kaya punya tanah kluarkan banyak hasil :
42012017	dan dia berrondeng dalam diri-nya , dan kata , ‘ Apa sahya mau buat ? sbab sahya t’ada tmpat mau simpankan buah-buahan sahya . ’
42012018	Jadi dia kata , ‘ Ini sahya mau buat : sahya nanti rubohkan smoa sahya punya gudang , dan naikkan yang lbeh bsar punya ; dan di situ-lah sahya nanti simpankan sahya punya trigu dan herta .
42012019	Dan sahya nanti kata sama jiwa sahya , " Hei jiwa , angkau ada banyak herta sudah tersimpan sampai banyak tahun punya lama ; snangkan diri , makan-minum dan bersuka-suka . " ’
42012020	Ttapi Allah kata sama dia , ‘ Hei orang bodoh , ini malam juga angkau punya jiwa nanti di-ambil deri-pada angkau ; dan apa-apa yang angkau sudah siapkan nanti jadi siapa punya ? ’
42012021	Bgitu-lah orang yang simpan herta kerna diri-nya sndiri , ttapi t’ada kaya k-pada Allah . "
42012022	Dan dia kata sama murid-murid-nya , " Sbab itu sahya kata sama kamu , jangan jadi khuatir deri-hal nyawa apa-kah kamu nanti makan , atau deri-hal kamu punya badan apa-kah kamu nanti pakai .
42012023	Kerna nyawa lbeh deri-pada makanan , dan badan lbeh deri-pada pakaian .
42012024	Ingat-lah burong gagak punya hal , dia t’ada mnabur , dan t’ada mnuai ; sama dia t’ada gudang atau bangsal ; dan Allah kasi dia makan : brapa lagi indah kamu ini deri-pada burong-burong !
42012025	Dan siapa antara kamu dngan dia punya khuatir boleh lanjutkan umor-nya sikit pun ?
42012026	Sbab itu , jikalau kamu t’ada kuasa buat perkara yang kchil skali , knapa-kah kamu khuatir deri-hal yang lain-lain ?
42012027	Ingat-lah bunga bakong punya hal , bagimana dia bertumboh : t’ada dia kerja , t’ada dia pintal bnang ; ttapi sahya kata sama kamu , mski pun Sulaiman dalam smoa dia punya kmulia’an t’ada berrias sperti satu kuntum bunga itu .
42012028	Ttapi jikalau bgini Allah riaskan rumput di padang , yang ini hari ada , dan besok kna buang dalam dapur ; brapa lagi kamu pula ? hei kamu yang kurang perchaya .
42012029	Dan jangan kamu ini chari-chari apa-kah kamu nanti makan , dan apa-kah kamu nanti minum , dan jangan kamu bimbang hati .
42012030	Kerna smoa ini perkara sgala bangsa dunia ini ada chari : ttapi Bapa kamu tahu yang smoa ini ada berguna sama kamu .
42012031	Dalam pada itu , chari-lah dia punya kraja’an , dan smoa ini perkara nanti di-tambahkan k-pada kamu .
42012032	Jangan-lah takot , hei kawan domba yang kchil ini ; kerna kamu punya Bapa berknan mau kasi itu kraja’an sama kamu .
42012033	Jualkan apa-apa yang kamu ada , dan kasi sdkah ; bikin kerna kamu punya diri pundi-pundi yang ta’boleh burok , satu herta yang t’ada putusan-nya , dalam shorga , di mana pnchuri t’ada datang , dan ggat t’ada binasakan .
42012034	Kerna di mana ada kamu punya herta , di situ-lah ada kamu punya hati .
42012035	" Biar-lah kamu punya pinggang berikat , dan plita kamu terpasang ;
42012036	dan kamu ini sperti orang yang nantikan tuan-nya bila dia pulang deri perjamuan kahwin ; spaya bila dia sampai dan ktok pintu , dngan sgra dia-orang boleh bukakan kerna dia .
42012037	Berkat-lah itu hamba smoa , yang tuan-nya berjumpa ada sdia berjaga bila dia datang : dngan sunggoh-nya sahya kata sama kamu , itu tuan nanti ikat pinggang sndiri , dan kasi itu orang smoa dudok meja , dan nanti datang layankan dia-orang .
42012038	Dan jikalau dia datang dalam nombor dua punya waktu-jaga , atau nombor tiga punya , dan berjumpa bgitu juga , berkat-lah dia-orang .
42012039	Ttapi baik kamu tahu ini , yang jikalau itu tuan-rumah sudah tahu mana jam pnchuri nanti datang , dia tntu sudah jaga , dan t’ada kasi rumah-nya kna orang tmbus .
42012040	Baik kamu ini pun bersdia : kerna dalam satu jam yang kamu t’ada sangka Anak-manusia datang . "
42012041	Dan Petrus kata , " Ya Tuhan , ini perumpama’an Tuhan ada chakap sama kita-kah , atau sama smoa orang ? "
42012042	Dan Tuhan kata , " Siapa-kah itu juru-kunchi yang stiawan dan bijaksana , yang tuan-nya nanti kasi prentah atas isi-rumah-nya , mau bhagikan makanan masing-masing pada waktu yang patut ?
42012043	Berkat-lah itu hamba yang tuan-nya nanti berjumpa buat s-bgitu bila dia datang .
42012044	Dngan s-btul-nya sahya kata sama kamu , dia nanti kasi dia prentah atas smoa apa-apa yang dia ada .
42012045	Ttapi jikalau itu hamba kata dalam hati-nya , ‘ Sahya punya tuan ada lambat datang , ’ dan mula’i pukol sgala hamba jantan dan hamba prempuan pun , dan makan-minum sampai mabok ;
42012046	itu hamba punya tuan nanti datang dalam satu hari yang dia t’ada sangka , dan dalam satu jam yang dia ta’tahu , dan nanti ssah sama dia , dan tntukan bhagian-nya sama-sama orang yang t’ada stiawan .
42012047	Dan itu hamba yang sudah tahu tuan-nya punya kahandak , dan t’ada bersdia , atau t’ada buat sperti dia punya kahandak , dia itu nanti kna pukol banyak ;
42012048	ttapi orang yang ta’tahu , dan sudah buat perkara yang patut kna ssah , dia itu nanti kna pukol sikit saja . K-pada barang-siapa orang kasi banyak , deri-pada dia-lah orang nanti chari banyak : dan k-pada barang-siapa orang srahkan banyak , deri-pada dia-lah orang nanti minta lbeh lagi .
42012049	" Sahya sudah datang spaya champakkan api di atas bumi ; dan apa-kah kahandak sahya ? baik juga kalau sudah sdia terpasang .
42012050	Ttapi sahya ada satu baptisan yang sahya msti di-baptiskan , dan brapa ssak hati sahya s-blum itu sudah di-sampaikan .
42012051	Ada-kah kamu fikir sahya sudah datang mau kasi sjahtra di atas bumi ? Sahya kata sama kamu , bukan ; ttapi perslisehan :
42012052	kerna deri-pada ini waktu nanti ada lima orang dalam satu rumah , smoa-nya bersliseh satu sama lain , tiga lawan dua , dan dua lawan tiga .
42012053	Orang nanti bersliseh , bapa lawan anak , dan anak lawan bapa ; mak lawan anak prempuan , dan anak prempuan lawan mak ; mertua prempuan lawan mnantu , dan mnantu lawan mertua . "
42012054	Dan Isa kata sama orang-banyak pun , " Bila kamu tengok satu awan naik deri sblah barat , itu juga kamu kata , ‘ Hujan mau turun , ’ dan jadi bgitu .
42012055	Dan bila kamu tengok angin-slatan tiop , kamu kata , ‘ Mau jadi panas-trek , ’ dan jadi bgitu .
42012056	Hei orang pura-pura , kamu tahu trangkan bumi dan langit punya muka ; ttapi bagimana pula kamu ta’tahu trangkan ini jman ?
42012057	Dan knapa deri-pada kamu punya diri kamu t’ada timbang mana yang bnar ?
42012058	Kerna sambil angkau ada berjalan sama-sama angkau punya musoh mau pergi mnghadap majistret , di tngah jalan juga , baik angkau usahakan diri mau dapat lpas deri-pada itu orang ; spaya jangan dia seretkan angkau di dpan hakim , dan hakim pula nanti srahkan angkau k-pada mata-mata , dan mata-mata nanti masokkan angkau dalam jel .
42012059	Sahya kata sama angkau , skali-kali angkau t’ada nanti kluar deri situ , kalau ada tertinggal satu duit pun yang angkau blum bayer . "
42013001	Itu ktika ada orang di situ yang bilangkan dia deri-hal orang-orang Galil , yang Pilatus sudah champurkan darah dia-orang sama-sama dia-orang punya korban .
42013002	Dan Isa jawab kata sama dia-orang , " Ada-kah kamu fikir yang itu orang Galil jadi orang berdosa lbeh deri-pada kbanyakan orang Galil , deri sbab dia-orang sudah mrasa itu smoa ?
42013003	Sahya kata sama kamu , ‘ Bukan : ’ ttapi , jikalau kamu ini t’ada bertobat , tntu-lah kamu pun smoa nanti binasa bgitu juga .
42013004	Atau deri-hal itu lapan-blas orang yang kna timpa oleh mnarah di Siloam sampaikan mati , ada-kah kamu fikir dia-orang lbeh jahat deri-pada smoa orang yang tinggal di Yerusalim ?
42013005	Sahya kata sama kamu , ‘ Bukan : ’ ttapi jikalau kamu ini t’ada bertobat , tntu-lah kamu pun smoa nanti binasa bgitu juga . "
42013006	Dan Isa katakan satu perumpama’an : " Satu orang ada satu pokok ara yang sudah tanam di kbun anggor-nya ; dan dia datang chari buah di pokok itu , ttapi t’ada juga dapat .
42013007	Jadi dia kata sama tukang-kbun , ‘ Tengok , sudah tiga tahun sahya datang chari buah di pokok ara ini , t’ada juga dapat : tbangkan ; apa guna dia rosakkan tanah pula ? ’
42013008	Tukang-kbun jawab kata sama dia , ‘ Tuan , biarkan ini tahun pun , sampai sahya sudah changkol kliling dia , dan taroh baja :
42013009	dan jikalau kluar buah kmdian deri-pada itu , baik juga ; ttapi kalau tidak , tuan boleh tbangkan . ’ "
42013010	Dan Isa ada mngajar orang dalam rumah-smbahyang tempo hari-perhentian .
42013011	Dan ada satu prempuan yang terkna jin lmah-lmahan , sudah lapan-blas tahun punya lama ; sampaikan bongkok skali blakang-nya , dan ta’boleh-lah dia btulkan diri-nya ,
42013012	Bila Isa tengok ini prempuan , dia panggil , dan kata sama dia , " Hei nyonya , terlpas-lah angkau deri-pada klmahan itu . "
42013013	Dan dia taroh tangan atas itu prempuan : dan itu juga dia mnjadi btul , dan muliakan Allah .
42013014	Dan itu kpala rumah-smbahyang naik gram , sbab Isa sudah smbohkan orang tempo hari-perhentian , jadi dia jawab kata sama orang-banyak itu , " Ada anam hari orang patut kerja : dalam ini anam hari mari dapat smboh , dan bukan tempo hari-perhentian . "
42013015	Ttapi Tuhan jawab sama itu orang , dan kata , " Hei orang pura-pura , bukan-kah tempo hari-perhentian kamu masing-masing lpaskan lmbu atau kaldai-nya deri-pada kandang , dan bawa dia pergi minum ?
42013016	Dan ini prempuan , satu anak Ibrahim , yang sudah terikat oleh Setan lapan-blas tahun punya lama , t’ada-kah patut dia di-lpaskan deri-pada ini ikatan tempo hari-perhentian ? "
42013017	Bila Isa kata ini , smoa orang yang mlawan dia jadi malu , dan smoa orang-banyak bersuka-suka kerna sgala perkara mula-mula yang dia sudah buat .
42013018	Sbab itu Isa kata , " Kraja’an Allah ada sama sperti apa-kah ? dan dngan apa-kah boleh sahya samakan dia ?
42013019	Dia sama sperti satu biji ssawi , yang satu orang ambil tanamkan dalam kbun-nya sndiri ; dan itu biji bertumboh mnjadi pokok ; dan burong-burong tumpang di dahan-dahan-nya . "
42013020	Dan lagi skali dia kata , " Dngan apa-kah sahya boleh samakan kraja’an Allah ?
42013021	Dia ada sama sperti ragi yang satu prempuan ambil smbunyikan dalam tiga sukatan punya tpong , sampaikan smoa-nya sudah berragi . "
42013022	Dan Isa berjalan trus negri-negri dan kampong-kampong , mngajar orang , dan berjalan mnuju Yerusalim .
42013023	Dan ada satu orang kata sama dia , " Ya Tuhan , ada-kah sikit saja orang yang dapat alamat ? " Dan dia kata sama dia-orang ,
42013024	Usahakan-lah diri masok pintu yang smpit : kerna sahya kata sama kamu , banyak orang nanti chari jalan mau masok , ttapi ta’boleh .
42013025	Bila tuan-rumah sudah bangun , dan tutopkan pintu , dan kamu mula’i berdiri di sblah luar , dan mula’i ktok-ktok di pintu , serta kata , ‘ Tuhan , bukakan pintu kerna kita ; ’ dan dia pula jawab kata sama kamu , ‘ Sahya ta’tahu kamu deri mana datang ; ’
42013026	bharu-lah kamu nanti mula’i kata , ‘ Kita sudah makan-minum di dpan Tuhan , dan Tuhan pun sudah mngajar di jalan-jalan kita ; ’
42013027	dan dia nanti kata , ‘ Sahya kata sama kamu , sahya ta’tahu deri mana kamu datang ; undor deri-pada sahya , kamu smoa yang buat kjahatan . ’
42013028	Di situ-lah nanti ada mnangis sama gertak gigi , bila kamu nanti tengok Ibrahim dan Isahak dan Yakob , dan sgala nabi-nabi dalam kraja’an Allah , ttapi kamu sndiri terbuang di sblah luar .
42013029	Dan orang nanti datang deri sblah timor dan deri sblah barat , deri sblah utara dan deri sblah slatan , dan nanti dudok di dalam kraja’an Allah .
42013030	Dan ingat , ada orang yang blakang skali nanti jadi yang mula-mula , dan ada orang yang mula-mula nanti jadi blakang skali . "
42013031	Itu jam juga ada orang Farisi datang kata sama dia , " Pergi kluar deri sini : kerna Herodis punya maksud mau bunoh angkau . "
42013032	Dan Isa kata sama dia-orang , " Kamu boleh pergi kata sama itu srigala , ‘ Ini hari sama besok sahya buangkan jin dan smbohkan orang , dan lusa sahya nanti di-smpurnakan . ’
42013033	Dalam pada itu , sahya msti juga berjalan ini hari sama besok dan lusa pun , kerna satu nabi ta’boleh binasa di luar Yerusalim .
42013034	Hei Yerusalim , Yerusalim , yang bunoh nabi-nabi , dan hntam batu sama orang yang di-hantarkan k-pada-mu ! Brapa kali sahya sudah mau kampongkan angkau punya anak-anak , sperti satu ekor ibu-ayam kampongkan anak-anak-nya di bawah kpak , ttapi kamu ta’mau .
42013035	Tengok-lah , rumah kamu nanti di-tinggalkan sunyi k-pada kamu : dan sahya kata sama kamu , skali-kali kamu t’ada nanti tengok sahya lagi , sampai kamu nanti kata , ‘ Berkat-lah dia yang datang dalam nama Tuhan . ’ "
42014001	Waktu Isa masok satu pnghulu orang Farisi punya rumah tempo hari-perhentian mau makan roti , orang ada jaga sama dia .
42014002	Dan di dpan dia ada satu orang yang sakit smbab .
42014003	Isa jawab , kata sama itu guru-taurit dan orang Farisi smoa , " Ada-kah halal smbohkan orang tempo hari-perhentian , atau tidak ? "
42014004	Ttapi dia-orang diam saja . Jadi Isa ambil dan smbohkan dia , kmdian kasi dia pergi .
42014005	Dan Isa kata sama dia-orang , " Jikalau kamu punya kaldai atau lmbu sudah jatoh dalam prigi , mana orang antara kamu smoa t’ada nanti tarek dia kluar itu juga , tempo hari-perhentian ? "
42014006	Dan ini smoa pun dia-orang ta’boleh jawab .
42014007	Dan Isa katakan satu perumpama’an sama orang jmpotan , sbab dia sudah tengok bagimana dia-orang pileh tmpat yang mulia-mulia , dan dia kata sama dia-orang ,
42014008	" Bila orang jmpot sama angkau pergi perjamuan kahwin , jangan dudok di tmpat mulia-mulia ; kalau barangkali dia sudah jmpot pula satu orang yang ada lbeh pangkat deri-pada angkau ,
42014009	dan dia yang sudah jmpot sama angkau dan sama dia pun nanti datang kata sama angkau , ‘ Kasi tmpat sama ini orang ; ’ itu ktika dngan malu angkau nanti mula’i ambil tmpat yang rndah skali .
42014010	Ttapi bila orang jmpot sama angkau , pergi dudok di tmpat yang rndah skali ; spaya bila itu orang yang sudah jmpot sama angkau datang , dia boleh kata sama angkau , ‘ Hei sohbat , naik-lah atas sikit : ’ itu ktika angkau nanti dapat hormat di dpan smoa orang yang dudok makan sama-sama angkau .
42014011	Kerna tiap-tiap orang yang tinggikan diri-nya , dia-lah nanti di-rndahkan ; dan orang yang rndahkan diri-nya nanti di-tinggikan . "
42014012	Dan sama itu orang yang sudah jmpot sama dia Isa kata , " Bila angkau buat perjamuan , baik tngah hari atau malam , jangan jmpot angkau punya sohbat-sohbat atau sudara-sudara dlaki , atau angkau punya chikeweh atau orang sblah-mnyblah yang kaya-kaya ; spaya jangan dia-orang pula jmpot angkau balek , mnjadi balasan k-pada angkau .
42014013	Ttapi bila angkau buat perjamuan , baik angkau jmpot orang-orang miskin , kudong , tempang , dan buta :
42014014	dan angkau nanti dapat berkat ; kerna dia-orang t’ada apa-apa mau balas sama angkau : ttapi angkau nanti dapat balasan dalam kbangkitan orang yang bnar . "
42014015	Dan ada satu orang yang dudok makan sama-sama , bila dia dngar ini smoa , dia kata sama Isa , " Berkat-lah orang yang nanti makan roti di dalam kraja’an Allah . "
42014016	Ttapi Isa kata sama dia , " Ada satu orang buat perjamuan bsar ; dan dia jmpot banyak orang :
42014017	dan waktu mau makan , dia suroh hamba-nya pergi kata sama orang jmpotan , ‘ Mari-lah , kerna skarang smoa sudah sdia . ’
42014018	Ttapi dia-orang smoa dngan satu hati mula’i minta mahap . Yang nombor satu kata sama dia , ‘ Sahya sudah bli satu ladang , dan sahya msti pergi tengok : jadi sahya minta mahap . ’
42014019	Lain orang kata , ‘ Sahya sudah bli lmbu lima pasang , dan sahya mau pergi choba sama dia : jadi sahya minta mahap . ’
42014020	Dan lain orang pula kata , ‘ Sahya bharu kahwin , sbab itu sahya ta’boleh datang . ’
42014021	Dan itu hamba datang bilangkan ini smoa sama tuan-nya . Itu ktika tuan-rumah itu naik marah , dan kata sama hamba-nya , ‘ Lkas pergi luar di jalan-jalan dan lorong-lorong negri , dan bawa masok di sini orang-orang miskin , dan kudong , dan buta , dan tempang . ’
42014022	Dan itu hamba kata , ‘ Ya tuan , sudah jadi sperti tuan suroh , ttapi ada tmpat lagi . ’
42014023	Dan itu tuan kata sama hamba itu , ‘ Pergi di jalan-jalan bsar dan di kampong-kampong , paksa orang masok , spaya rumah sahya pnoh .
42014024	Kerna sahya bilang sama kamu smoa , antara itu orang jmpotan , satu orang pun t’ada nanti dapat kchap perjamuan sahya . "
42014025	Dan ada banyak orang berjalan sama-sama Isa : dan dia balek muka kata sama dia-orang ,
42014026	" Jikalau barang-siapa datang k-pada sahya , ttapi t’ada bnchi sama dia punya bapa , dan mak , dan bini , dan anak-anak-nya , dan sudara dlaki , dan sudara prempuan , ya , kalau t’ada bnchi nyawa-nya sndiri , dia ta’boleh jadi anak-murid sahya .
42014027	Barang-siapa t’ada pikul dia punya salib sndiri , dan ikut sama sahya , dia ta’boleh jadi anak-murid sahya .
42014028	Jikalau mau naikkan satu mnarah , siapa-kah antara kamu smoa yang t’ada nanti dudok dhulu hitong blanja-nya , kalau ada chukop mau habiskan ?
42014029	Jangan pula bila dia sudah taroh alas-nya , dan ta’boleh habiskan , smoa orang yang tengok nanti mula’i olok-olokkan dia ,
42014030	dan kata , ‘ Ini orang sudah mula’i naikkan , ttapi ta’boleh habiskan . ’
42014031	Atau jikalau mau lawan prang sama lain raja , mana satu raja t’ada nanti dudok dhulu dan bichara kalau dngan s-laksa orang dia boleh bertmu sama raja yang datang lawan dia dngan dua laksa orang ?
42014032	Jikalau ta’boleh , dia nanti suroh utusan-nya pergi tanya fasal perdamaian , ktika lain raja itu ada jauh lagi .
42014033	Bgitu juga baik siapa pun antara kamu yang t’ada tinggalkan smoa skali yang dia ada , dia ta’boleh jadi anak-murid sahya .
42014034	Baik juga garam ; ttapi jikalau garam pun sudah jadi tawar , sama apa-kah boleh pulangkan rasa-nya ?
42014035	Sudah jadi ta’berguna , baik k-pada tanah , baik k-pada buat baja : orang buangkan . Orang yang ada kuping dngar , biar-lah dia dngar . "
42015001	Dan smoa orang yang pungut chukai dan orang berdosa pun ada datang dkat Isa mau dngar sama dia .
42015002	Dan orang Farisi dan orang pnulis bersungut-bersungut , kata , " Dia ini sambot orang berdosa , dan makan sama-sama dia-orang . "
42015003	Dan Isa katakan ini perumpama’an sama dia-orang , dan kata ,
42015004	" Mana satu orang antara kamu yang ada s-ratus ekor kambing , dan hilang s’ekor , t’ada nanti tinggalkan yang smbilan-puloh-smbilan ekor di tanah sunyi , dan pergi chari yang sudah hilang punya , sampai dapat ?
42015005	Dan bila dia sudah dapat , dia angkat di bahu-nya dngan suka-hati .
42015006	Dan bila dia sampai rumah , dia panggil dia punya sohbat-sohbat sama orang sblah-mnyblah , dan kata sama dia-orang , ‘ Bersuka-lah sama-sama sahya , kerna sahya sudah dapat kambing sahya yang sudah hilang . ’
42015007	Sahya bilang sama kamu , bgitu-lah nanti ada ksuka’an di shorga atas satu orang berdosa yang bertobat , lbeh deri-pada atas smbilan-puloh-smbilan orang bnar , yang ta’usah bertobat .
42015008	" Atau mana satu prempuan yang ada s-puloh kping wang , jikalau dia hilang satu kping , t’ada dia nanti pasang plita , dan sapu itu rumah , dan chari dngan rajin sampai dapat ?
42015009	Dan bila dia sudah dapat , dia panggil dia punya sohbat-sohbat sama orang sblah-mnyblah , dan kata , ‘ Bersuka-lah sama sahya , kerna sahya sudah dapat wang perak yang sudah hilang itu . ’
42015010	Sahya kata sama kamu , bgitu juga ada ksuka’an di dpan mla’ikat-mla’ikat Allah atas satu orang berdosa yang bertobat . "
42015011	Dan Isa kata , " Ada satu orang yang ada dua anak dlaki :
42015012	dan yang kchil itu kata sama bapa-nya , ‘ Bapa , kasi-lah sahya bhagian herta itu . ’ Dan bapa itu bhagikan herta-nya sama dia-orang .
42015013	Dan t’ada brapa hari kmdian , anak yang kchil itu kmaskan smoa dan jalan pergi negri jauh ; dan di situ dia boroskan herta-nya dngan ta’ktahuan punya hidopan .
42015014	Bila dia sudah blanjakan smoa , jadi satu klaparan yang bsar di dalam itu negri ; bharu-lah dia mula’i mnjadi ssak .
42015015	Dan dia pergi hubongkan diri-nya sama satu orang isi negri itu ; dan itu orang pula suroh dia pergi di ladang piara babi .
42015016	Dan dia beringin mau knnyangkan diri-nya dngan skam kachang yang babi makan punya : dan itu pun t’ada orang kasi sama dia .
42015017	Ttapi bila dia sudah sdar diri , dia kata , ‘ Ah , brapa banyak orang-gaji bapa sahya dapat roti dngan kmewahan , dan sahya mati lapar di sini !
42015018	Sahya mau bangun pergi k-pada bapa sahya , dan mau kata sama dia , " Ya bapa , sahya sudah berdosa k-pada Allah , dan dpan bapa :
42015019	t’ada-lah lagi sahya layak di-sbot anak bapa : buatkan-lah sahya sperti satu deri-pada bapa punya orang-gaji . " ’
42015020	Dan dia bangun pergi k-pada bapa-nya . Ttapi ktika dia lagi jauh , bapa-nya sudah tengok sama dia , dan hati-nya rasa ksian , dan dia lari plok anak-nya punya lehir , dan chium dia .
42015021	Dan itu anak kata sama dia , ‘ Ya bapa , sahya sudah berdosa k-pada Allah , dan dpan bapa : t’ada-lah lagi sahya layak di-sbot anak bapa . ’
42015022	Ttapi itu bapa kata sama hamba-hamba-nya , ‘ Lkas bawa kluar baju yang baik skali , pakaikan sama dia ; dan knakan s-bntok chinchin di jari-nya , dan kasut di kaki-nya ;
42015023	dan bawa anak-lmbu yang gmok , potong , dan mari kita makan dan suka-suka :
42015024	kerna ini anak sahya sudah mati , dan sudah hidop s-mula ; dia sudah hilang , dan sudah dapat balek . ’ Dan dia-orang mula’i bersuka-suka .
42015025	Ttapi anak yang bsar ada di ladang : dan bila dia datang dkat ramah , dia dngar bunyi-bunyian dan orang bertandak .
42015026	Dan dia panggil satu hamba , dan tanya sama dia apa-kah itu hal smoa ?
42015027	Dan itu hamba kata sama dia , ‘ Tuan punya adek sudah pulang ; dan tuan punya bapa sudah potong anak-lmbu yang gmok , kerna dia sudah trima dia balek dngan slamat . ’
42015028	Ttapi dia naik marah , dan ta’mau masok : dan bapa-nya kluar pujok sama dia .
42015029	Ttapi dia jawab kata sama bapa-nya , ‘ Tengok brapa tahun punya lama sahya sudah jadi hamba sama bapa , dan blum pernah sahya langgar bapa punya hukum : ttapi sama sahya ini bapa ta’pernah kasi satu ekor punya anak-kambing pun , spaya sahya boleh suka-suka hati sama sohbat-sohbat sahya :
42015030	ttapi bila bapa punya anak ini datang , yang sudah habis makan bapa punya herta dngan prempuan sundal , bapa sudah potongkan anak-lmbu yang gmok kerna dia . ’
42015031	Ttapi itu bapa kata sama dia , ‘ Hei anak , angkau ini slalu ada sama-sama sahya , dan smoa yang sahya punya jadi angkau punya .
42015032	Patut-lah bersuka-suka dan gmar : kerna ini angkau punya adek sudah mati , dan hidop s-mula ; dia sudah hilang , dan sudah dapat balek . ’ "
42016001	Dan lagi Isa kata sama murid-murid-nya , " Ada satu orang kaya , yang ada satu juru-kunchi ; dan orang d’awakan ini juru-kunchi sama dia fasal dia sudah boroskan herta-bnda-nya .
42016002	Dan dia panggil , dan kata sama dia , ‘ Apa ini sahya dngar deri-hal angkau ? kasi juru-kunchi punya kira-kira ; kerna angkau ta’boleh jadi juru-kunchi lagi . ’
42016003	Dan itu juru-kunchi kata dalam diri-nya , ‘ Apa sahya mau buat , kerna sahya punya tuan mau tolak sahya deri-pada ini kerja juru-kunchi ? mau changkol ta’kuat ; mau minta sdkah pula malu .
42016004	Sahya tahu apa mau buat , spaya bila sahya kna tolak deri-pada kerja juru-kunchi ini orang boleh sambot sahya masok rumah-rumah-nya . ’
42016005	Dan dia panggil tiap-tiap orang yang berhutang sama tuan-nya , dan kata sama yang pertama , ‘ Brapa angkau punya hutang sama sahya punya tuan ? ’
42016006	Dia kata , ‘ S-ratus tong minyak . ’ Itu juru-kunchi kata sama dia , ‘ Ini-tah angkau punya surat , lkas dudok tulis lima-puloh . ’
42016007	Kmdian dia kata sama lain orang , ‘ Angkau pula brapa angkau punya hutang ? ’ Itu orang kata , ‘ S-ratus pikul trigu . ’ Dia kata sama dia , ‘ Ini-tah angkau punya surat , tulis lapan-puloh . ’
42016008	Dan tuan-nya puji itu juru-kunchi yang t’ada bnar , kerna dia punya perbuatan cherdek : kerna anak-anak jman ini ada lbeh cherdek dalam bangsa-nya sndiri deri-pada anak-anak trang .
42016009	Dan sahya ini kata sama kamu , buatkan sohbat-sohbat kerna diri kamu sndiri dngan kkaya’an yang ta’bnar itu ; spaya bila kkaya’an itu hilang , orang boleh sambot kamu dalam khemah yang kkal .
42016010	Dia yang stiawan dalam perkara sdikit skali , ada stiawan pula dalam perkara banyak : dan yang ta’bnar dalam perkara yang sdikit skali , dia pun ta’bnar dalam perkara banyak .
42016011	Sbab itu jikalau kamu t’ada stiawan dalam kkaya’an yang ta’bnar itu , siapa nanti perchaya sama kamu hal kkaya’an yang btul ?
42016012	Dan jikalau kamu t’ada stiawan dalam perkara orang lain , siapa nanti kasi sama kamu apa yang kamu sndiri punya ?
42016013	Satu hamba ta’boleh jadi hamba sama dua tuan : kerna dia nanti bnchi satu dan kaseh yang lain ; atau dia nanti pegang sama satu dan kurang hormatkan yang lain . Kamu ta’boleh jadi hamba Allah dan hamba kkaya’an pun . "
42016014	Dan orang Farisi , yang memang sayang wang , dngar ini smoa ; dan dia-orang olok-olokkan sama dia .
42016015	Dan dia kata sama dia-orang , " Kamu-lah orang yang buatkan diri kamu bnar dpan orang ; ttapi Allah tahu kamu punya hati : kerna perkara yang mulia sama manusia , itu-lah kbnchian dpan Allah .
42016016	Hukum-taurit sama surat nabi-nabi ada sampai Yahya punya tempo : kmdian deri-pada itu tempo , kraja’an Allah punya injil ada di-khabarkan , dan masing-masing orang tmpoh masok dalam-nya .
42016017	Ttapi lbeh snang langit sama bumi lnnyap deri-pada satu titek pun hilang deri hukum-taurit .
42016018	Tiap-tiap orang yang chraikan bini-nya , dan berbini sama lain orang , dia itu buat zina , dan orang yang berbini sama prempuan yang laki-nya sudah chraikan dia pun buat zina .
42016019	" Ada satu orang kaya , yang pakai pakaian ungu dan kain halus-halus , dan s-hari-hari bersuka-suka dngan kmulia’an :
42016020	dan ada pula satu orang minta-sdkah , bernama Lazarus , orang ltak dia di muka pintu orang kaya itu pnoh dngan pkong-nya ,
42016021	dan dia mnafsu mau makan sisa-sisa yang jatoh deri itu orang kaya punya meja ; tambah pula anjing pun datang jilat dia punya pkong-pkong .
42016022	Dan sudah jadi , itu orang minta-sdkah mati , dan mla’ikat-mla’ikat bawa dia pergi di pangkuan Ibrahim : dan itu orang kaya pun mati juga , dan orang tanamkan .
42016023	Dan di dalam alam maut dia angkat mata-nya dalam sngsara-nya , dan nampak Ibrahim deri jauh , dan Lazarus di pangkuan-nya .
42016024	Dan dia bertriak kata , ‘ Ya bapa Ibrahim , ksiankan-lah sama sahya , dan hantarkan Lazarus , spaya dia boleh chlopkan hujong jari-nya dalam ayer dan sjokkan lidah sahya ; kerna sahya kna sngsara dalam ini nyala api . ’
42016025	Ttapi Ibrahim kata , ‘ Hei anak , ingat yang ktika angkau hidop angkau sudah trima angkau punya perkara yang baik , dan Lazarus bgitu juga sudah trima perkara yang ta’baik : ttapi skarang di sini dia dapat hiburan , dan angkau kna sngsara .
42016026	Lagi pun , antara kita sama kamu smoa sudah di-tntukan satu lobang yang bsar , spaya orang yang mau pergi deri sini k-pada kamu ta’boleh , dan spaya jangan satu orang pun sbrang deri sana datang k-pada kita . ’
42016027	Itu orang kata , ‘ Kalau bgitu sahya minta bapa hantarkan dia pergi rumah bapa sahya ;
42016028	kerna sahya ada lima sudara dlaki ; spaya dia boleh bersaksi k-pada dia-orang , spaya jangan pula dia-orang pun masok tmpat sngsara ini . ’
42016029	Ttapi Ibrahim kata , ‘ Dia-orang ada Musa sama nabi-nabi ; biar dia-orang dngar sama dia-orang . ’
42016030	Dia kata , ‘ Bukan bgitu , bapa Ibrahim : ttapi jikalau satu orang deri antara orang mati pergi k-pada dia-orang , tntu-lah dia-orang nanti bertobat . ’
42016031	Dan Ibrahim kata sama dia , ‘ Jikalau dia-orang t’ada dngar Musa sama nabi-nabi , t’ada juga orang boleh kasi dia perchaya , kalau satu orang berbangkit deri antara orang mati skali pun . ’ "
42017001	Isa kata sama murid-murid-nya , " Perkara-perkara yang kasi terantok ta’boleh tidak msti datang ; ttapi susah-lah sama itu orang yang datangkan !
42017002	Deri-pada dia kasi terantok satu pun deri-pada ini anak-anak kchil , lbeh baik kerna dia jikalau satu batu kisaran di-gantongkan kliling lehir-nya , dan dia di-tngglamkan dalam laut .
42017003	Jaga-lah kamu punya diri : jikalau sudara angkau berdosa , tgurkan sama dia ; dan jikalau dia mnysal ampunkan dia .
42017004	Dan jikalau dia berdosa sama angkau tujoh kali dalam satu hari , dan tujoh kali dia balek kata sama angkau , ‘ Sahya mnysal , ’ ampunkan sama dia . "
42017005	Dan rasul-rasul kata sama Tuhan , " Tambahkan-lah kita punya perchaya . "
42017006	Tuhan kata , " Jikalau kamu ada perchaya sperti s-biji ssawi , kamu nanti kata sama ini pokok ara , ‘ Terchabot-lah , dan biar angkau tertanam dalam laut , ’ tntu-lah itu pokok nanti turut prentah kamu .
42017007	Ttapi jikalau kamu ada satu hamba yang ada mmbajak atau jaga kambing , mana satu orang antara kamu nanti kata sama dia bila dia pulang deri ladang , ‘ Mari lkas dudok makan ; ’
42017008	bukan-kah dia nanti kata sama hamba itu , ‘ Siapkan apa yang sahya mau makan , ikat pinggang mlayankan sahya , sampai sahya sudah habis makan-minum , bharu-lah angkau pula boleh makan-minum ’ ?
42017009	Ada-kah dia balas trima-kaseh sama itu hamba sbab dia sudah buat apa-apa yang dia suroh ?
42017010	Bgitu juga kamu pun , bila kamu sudah habis buat sgala perkara yang kamu sudah kna suroh , baik kamu bilang , ‘ Kita ini hamba yang ta’berguna ; kita chuma sudah buat apa yang kita patut buat . ’ "
42017011	Dan tngah jalan pergi Yerusalim , Isa lalu trus tngah-tngah tanah Samariah sama tanah Galil .
42017012	Dan serta dia masok satu kampong ada s-puloh orang tai-ko berjumpa sama dia , dan dia-orang ada berdiri jauh-jauh :
42017013	dia-orang nyaringkan suara-nya , dan kata , " Ya Isa , ya Tuan , ksiankan-lah sama kita . "
42017014	Dan bila Isa sudah tengok , dia kata sama dia-orang , " Pergi tunjokkan kamu punya diri k-pada imam-imam . " Dan sudah jadi , sambil dia-orang berjalan , dia-orang mnjadi suchi .
42017015	Dan antara itu orang-orang ada satu , bila dia tengok dia sudah di-suchikan , dia pulang balek muliakan Allah dngan suara yang bsar ;
42017016	dan dia jatoh tertiarap di kaki Isa , serta balas trima-kaseh : dan dia pula satu orang Samariah .
42017017	Dan Isa jawab dan kata , " Bukan-kah s-puloh orang sudah di-suchikan ? ttapi mana-kah yang lagi smbilan itu ?
42017018	T’ada-kah satu orang pun yang sudah pulang mau muliakan Allah , chuma ini orang dagang saja ? "
42017019	Dan Isa kata sama dia , " Bangun , pergi-lah angkau : angkau punya perchaya sudah slamatkan angkau . "
42017020	Dan orang-orang Farisi tanya sama Isa bila-kah kraja’an Allah nanti datang , dan dia jawab kata , " Kraja’an Allah bukan datang dngan nyata :
42017021	dan t’ada orang nanti kata , ‘ Tengok di sini ! ’ atau , ‘ Di sana ! ’ kerna ingat , kraja’an Allah itu ada di antara kamu . "
42017022	Dan dia kata sama murid-murid , " Hari-nya nanti datang bila kamu nanti ingin mau tengok satu hari deri-pada jman Anak-manusia , ttapi t’ada pula kamu nanti tengok .
42017023	Dan orang nanti kata sama kamu , ‘ Tengok di sana ! ’ ‘ Tengok di sini ! ’ jangan-lah kamu pergi atau ikut :
42017024	kerna sperti kilat terpanchar deri sblah kaki langit berchahya pula sampai kaki langit sblah sana ; bgitu-lah Anak-manusia dalam jman-nya .
42017025	Ttapi dhulu deri itu dia msti tanggong banyak sngsara , dan msti kna tolak oleh ini jman punya orang .
42017026	Dan sperti sudah jadi dalam jman Noh , bgitu-lah juga nanti jadi dalam jman Anak-manusia .
42017027	Dia-orang makan-minum , dia-orang kahwin dan di-kahwinkan , sampai itu hari bila Noh masok dalam bahtra , dan ayer-bah datang binasakan smoa .
42017028	Bgitu juga sperti sudah jadi dalam jman Lut ; dia-orang makan-minum , dia-orang jual bli , dia-orang tanam-mnanam , dia-orang naikkan rumah ;
42017029	ttapi dalam hari yang Lut kluar deri Sadom , hujan-api dan blerang turun deri langit binasakan smoa :
42017030	ini macham juga nanti jadi itu hari bila Anak-manusia nanti di-nyatakan .
42017031	Dalam itu hari orang yang ada di atas gnting-rata , dan herta-nya ada di dalam rumah , jangan dia turun mau bawa pergi : dan bgitu juga orang yang ada di ladang , jangan pulang balek .
42017032	Ingat Lut punya bini .
42017033	Barang-siapa yang nanti chari jalan mau jaga nyawa-nya , dia nanti hilang nyawa-nya : ttapi barang-siapa yang hilang nyawa , dia nanti kasi dia hidop .
42017034	Sahya kata sama kamu , itu malam nanti ada dua orang dlaki di atas satu tmpat tidor ; satu nanti kna ambil , dan satu tertinggal .
42017035	Nanti ada dua prempuan sama-sama mngisar ; satu nanti kna ambil , dan satu tertinggal . "
42017037	Dan murid-murid jawab tanya sama dia , " Di mana itu , Tuhan ? " Dan Isa kata sama dia-orang , " Di mana ada bangkai , di situ-lah nanti burong lang berkumpol . "
42018001	Dan Isa katakan satu perumpama’an sama dia-orang , mau trangkan bagimana orang patut slalu minta do’a dngan t’ada tawar hati .
42018002	Dia kata , " Dalam satu negri ada satu hakim , yang t’ada takot sama Allah dan t’ada pdulikan manusia :
42018003	dan dalam itu negri juga ada satu prempuan bujang ; yang banyak kali datang k-pada dia , dan kata , Patutkan-lah sahya punya hal sama orang yang ada d’awa sama sahya . ’
42018004	Dan ada brapa lama itu hakim ta’mau juga : ttapi kmdian pula dia kata dalam diri-nya , ‘ Mski-pun sahya ta’takot sama Allah , dan ta’pduli sama manusia ,
42018005	ttapi sbab ini prempuan bujang kasi sahya susah , sahya mau patutkan dia punya hal , spaya dia jangan slalu datang kasi sahya pnat . ’ "
42018006	Tuhan kata , " Dngar perkata’an hakim yang ta’bnar itu .
42018007	Dan bukan-kah Allah nanti patutkan hal orang-orang pilehan-nya , yang siang malam ada bertriak sama dia , mski-pun dia ada panjang-hati fasal dia-orang ?
42018008	Sahya kata sama kamu , dia nanti patutkan dia-orang punya hal dngan chpat . Dalam pada itu , bila Anak-manusia datang , boleh-kah dia dapat perchaya di atas bumi ini ? "
42018009	Dan Isa katakan ini perumpama’an pula k-pada orang yang mngaku diri-nya bnar dan tengok lain orang ta’mata :
42018010	" Ada dua orang naik masok ka’abah mau minta do’a ; yang satu orang Farisi , dan yang lain itu orang pungut chukai .
42018011	Orang Farisi itu berdiri minta do’a sama diri-nya bgini : ‘ Ya Allah , sahya trima-kaseh sama Tuhan sbab sahya bukan sperti orang lain , orang mrampas , orang ta’adil , orang yang buat zina , atau sperti orang pungut-chukai ini .
42018012	Satu minggo dua kali sahya puasa ; dan deri-pada apa-apa sahya dapat , sahya ada kasi dalam s-puloh satu . ’
42018013	Ttapi itu orang pungut-chukai pula berdiri jauh-jauh , dan ta’mau angkat mata-nya skali-pun mnghadap langit , ttapi dia tpok-tpok dada-nya , dan kata , ‘ Ya Allah , ksiankan-lah sama sahya , orang berdosa ini . ’
42018014	Sahya kata sama kamu , ini satu orang pulang rumah dngan di-bnarkan , bukan itu lain orang : kerna tiap-tiap orang yang tinggikan diri-nya nanti di-rndahkan ; ttapi orang yang rndahkan diri-nya nanti di-tinggikan . "
42018015	Dan ada orang bawa sama dia dia-orang punya anak-anak kchil , spaya dia boleh jamah dia-orang : ttapi bila murid-murid tengok , dia-orang tgurkan orang-orang itu .
42018016	Ttapi Isa panggil itu budak-budak , dan kata , " Biarkan itu budak-budak datang k-pada sahya , jangan larangkan : kerna bgitu-lah kraja’an Allah punya orang .
42018017	Dngan sunggoh sahya kata sama kamu , barang-siapa t’ada trima kraja’an Allah sperti satu budak kchil , t’ada-lah skali-kali nanti dia masok dalam-nya . "
42018018	Ada satu orang pnghulu tanya , dan kata sama dia , " Hei guru yang baik , apa-kah sahya msti buat spaya dapat hidop yang kkal ? "
42018019	Dan Isa kata sama dia , " Knapa angkau triak sahya ‘ baik ’ ? T’ada satu orang pun baik , chuma satu saja , ia’itu Allah .
42018020	Angkau tahu itu hukum-hukum , Jangan buat zina , Jangan bunoh orang , Jangan churi , Jangan jadi saksi bohong , Hormatkan angkau punya mak-bapa . "
42018021	Dan dia itu kata , " Smoa ini sahya sudah turut deri sahya kchil . "
42018022	Bila Isa dngar ini , dia kata sama itu orang , " Satu perkara angkau ada kurang lagi : jualkan smoa yang angkau ada , dan bhagikan k-pada orang miskin , dan angkau nanti dapat herta-bnda di shorga : kmdian mari ikut sahya . "
42018023	Ttapi bila itu orang dngar ini smoa , dia mnjadi banyak susah-hati skali , sbab dia ada banyak kaya .
42018024	Bila Isa tengok , dia kata , " Brapa susah orang yang ada wang masok kraja’an Allah .
42018025	Kerna lbeh snang satu onta tmbus lobang jarom deri-pada orang kaya masok kraja’an Allah . "
42018026	Dan orang-orang yang dngar kata , " Kalau bgitu siapa pula boleh dapat slamat ? "
42018027	Isa kata , " Perkara yang ta’boleh sama manusia , boleh sama Allah . "
42018028	Dan Petrus kata , " Tengok , kita sudah tinggalkan sndiri punya perkara , dan ikut sama Tuhan . "
42018029	Dan Isa kata sama dia-orang , " Dngan sunggoh sahya kata sama kamu , t’ada satu orang pun yang sudah tinggalkan rumah-tangga , atau bini , atau sudara-sudara , atau mak-bapa , atau anak-anak-nya , kerna kraja’an Allah punya sbab ,
42018030	yang t’ada nanti trima banyak kali ganda dalam ini waktu , dan dalam jman yang datang dia nanti trima hidop yang kkal . "
42018031	Dan dia ambil sama dia itu dua-blas orang , dan dia kata sama dia-orang , " Ingat , kita ini ada berjalan naik Yerusalim , dan smoa perkara yang sudah tertulis oleh nabi-nabi nanti jadi sama Anak-manusia .
42018032	Kerna dia nanti di-srahkan k-pada orang bangsa-asing , dan nanti kna olok-olok , dan kna malu , dan kna ludahkan :
42018033	dan orang nanti ssah , dan bunoh sama dia : dan hari yang ktiga dia nanti berbangkit . "
42018034	Dan smoa ini perkara dia-orang t’ada mngerti satu pun ; dan ini perchakapan sudah tersmbunyi deri-pada dia-orang , jadi dia-orang ta’tahu apa-apa yang sudah di-katakan .
42018035	Dan sudah jadi bila dia sampai dkat Yeriko , ada satu orang buta dudok di tpi jalan minta sdkah :
42018036	dan bila dia dngar orang banyak lalu , dia tanya apa arti itu .
42018037	Dan orang bilangkan dia yang Isa orang Nasarat ada lalu .
42018038	Dan dia bertriak-triak kata , " Ya Isa , ya anak Da’ud , ksiankan-lah sama sahya . "
42018039	Dan orang yang jalan dpan tgurkan sama dia , suroh diam : ttapi balek dia bertriak-triak lbeh kuat , " Ya anak Da’ud , ksiankan-lah sama sahya . "
42018040	Isa brenti dan suroh orang bawa itu orang k-pada dia : dan bila dia sudah datang dkat , Isa tanya dia ,
42018041	" Apa-kah angkau mau sahya buat sama angkau ? " Dan dia kata , " Ya Tuhan , biar-lah mata sahya chlek . "
42018042	Dan Isa kata sama dia , " Chlek-lah mata angkau : angkau punya perchaya sudah pun kali angkau baik . "
42018043	Dan itu juga dia boleh tengok , dan ikut sama Isa , dngan muliakan Allah : dan smoa orang bangsa itu , bila dia-orang tengok ini , kasi puji k-pada Allah .
42019001	Dan dia masok , dan ada berjalan trus Yeriko .
42019002	Dan ada satu orang bernama Zakkai ; dia ini kpala orang pungut-chukai , dan dia ada kaya .
42019003	Dia chari jalan mau tengok siapa-kah Isa ; ttapi ta’boleh sbab orang-banyak itu , dan kerna dia satu orang pendek .
42019004	Dan dia lari dhulu panjat pokok ara hutan , mau tengok Isa , kerna dia nanti lalu di situ .
42019005	Bila sampai itu tmpat , Isa tengok atas , dan kata sama dia , " Hei Zakkai , lkas turun , kerna ini hari sahya msti tumpang di rumah angkau . "
42019006	Dan dia lkas turun , dan sambot sama dia dngan suka-hati .
42019007	Bila orang tengok , smoa-nya bersungut , kata , " Dia sudah masok mau tumpang sama orang yang berdosa . "
42019008	Itu waktu Zakkai berdiri kata sama Tuhan , " Tengok-lah , Tuhan , sparoh sahya punya herta sahya kasi sama orang miskin ; dan jikalau sahya sudah ambil apa-apa deri-pada orang dngan tipu , sahya mau pulangkan ampat kali ganda . "
42019009	Dan Isa kata sama dia , " Ini hari sudah datang slamat k-pada rumah ini , deri sbab dia pun satu anak Ibrahim .
42019010	Kerna Anak-manusia sudah datang mau chari dan slamatkan orang yang sudah hilang . "
42019011	Dan waktu dia-orang dngar ini smoa , dia katakan lagi satu perumpama’an , sbab dia sudah dkat Yerusalim , dan sbab ada orang fikir yang kraja’an Allah nanti di-nyatakan itu ktika juga .
42019012	Sbab itu dia kata , " Ada satu orang berpangkat sudah pergi satu negri yang jauh , mau trima kraja’an kerna diri-nya , dan mau pulang .
42019013	Dan dia panggil s-puloh hamba-nya , dan kasi dia-orang s-puloh kati punya wang perak , dan kata sama dia-orang , ‘ Buat mniaga sampai sahya pulang . ’
42019014	Ttapi orang negri-nya bnchi sama dia , dan dia-orang suroh utusan ikut dia mau kata , ‘ Kita ta’mau ini orang jadi raja atas kita . ’
42019015	Jadi bila dia pulang , kmdian deri-pada dia sudah trima itu kraja’an , dia suroh panggil itu hamba-hamba yang dia sudah kasi wang perak spaya dia boleh tahu brapa-kah dia-orang sudah untong dngan perniaga’an-nya .
42019016	Dan yang pertama datang mnghadap , dan kata sama dia , ‘ Tuan , itu satu kati tuan punya perak sudah untong lagi s-puloh kati . ’
42019017	Dan tuan-nya kata , ‘ Itu bagus , hei hamba yang baik : sbab angkau sudah stiawan dalam perkara yang kchil skali , angkau boleh pegang prentah atas s-puloh negri . ’
42019018	Dan yang nombor dua datang kata , ‘ Tuan , itu satu kati tuan punya perak sudah untong lagi lima kati . ’
42019019	Dan dia kata sama dia pun , ‘ Angkau boleh pegang prentah atas lima negri . ’
42019020	Dan orang lain itu datang kata , ‘ Tuan , ini-tah tuan punya wang perak yang sahya sudah simpan di dalam sapu tangan :
42019021	kerna sahya sudah takot sama tuan , sbab tuan satu orang yang kras : tuan ambil apa yang tuan t’ada taroh , dan mnuai apa yang tuan t’ada tabur . ’
42019022	Itu tuan kata sama dia , ‘ Deri-pada mulut angkau sndiri sahya hukumkan angkau , hei hamba yang jahat . Angkau sudah pun tahu yang sahya satu orang yang kras , yang sahya ambil apa yang sahya t’ada taroh , dan mnuai apa yang sahya t’ada tabur ;
42019023	kalau bgitu knapa angkau t’ada kasi wang sahya masok bank , dan bila sahya pulang sahya boleh minta balek sahya punya wang dngan bunga-nya ? ’
42019024	Kmdian dia kata sama orang-orang yang berdiri dkat situ , ‘ Ambil itu s-kati wang deri-pada dia , kasi sama dia itu yang ada s-puloh kati
42019025	( dia-orang pula kata sama dia . ‘ Tuan , dia sudah ada s-puloh kati ’ ) ;
42019026	sahya bilang sama kamu , barang-siapa yang ada , pada dia nanti di-brikan , ttapi barang-siapa yang t’ada apa-apa , barang yang ada sama dia itu pun nanti di-ambil pergi deri-pada dia .
42019027	Ttapi itu musoh-musoh sahya yang ta’mau sahya jadi raja atas dia , bawa sini dan bunoh dpan sahya . ’ "
42019028	Bila Isa sudah habis berchakap bgini , dia berjalan lbeh dhulu , pergi Yerusalim .
42019029	Dan sudah jadi , bila Isa sudah sampai dkat Bait-Fagi dan Bait-Ani , di bukit yang bernama Bukit Zaitun , dia hantarkan dua anak-murid-nya ,
42019030	dan kata , " Pergi itu kampong yang tntang situ ; dan bila kamu masok , kamu nanti jumpa satu anak kaldai terikat , yang orang blum pernah tunggang : bukakan sama dia , dan bawa sini .
42019031	Dan jikalau ada orang tanya kamu , ‘ Knapa kamu buka , ’ kamu boleh kata , ‘ Tuhan mau pakai sama dia . ’ "
42019032	Itu orang yang Isa hantarkan sudah pergi , dan jumpa sama sperti dia sudah bilang sama dia-orang .
42019033	Bila dia-orang ada bukakan itu anak kaldai , tuan-tuan-nya kata sama dia-orang , " Knapa kamu mau bukakan itu kaldai ? "
42019034	Dia-orang kata , " Tuhan mau pakai sama dia . "
42019035	Dia-orang bawa itu anak kaldai k-pada Isa : dan bila dia-orang sudah champakkan dia-orang punya pakaian di atas itu kaldai , dia-orang kasi Isa dudok atas-nya .
42019036	Dan sambil Isa berjalan , ada orang bntangkan dia-orang punya pakaian di jalan .
42019037	Dan bila dia sudah sampai dkat , di churaman Bukit Zaitun , smoa murid-murid yang banyak itu mula’i suka-suka dan puji Allah dngan suara yang bsar , deri sbab smoa m’ujizat yang dia-orang sudah tengok ;
42019038	dia-orang kata , " Berkat-lah itu Raja yang datang dalam nama Tuhan : sjahtra dalam shorga , dan kmulia’an dalam ktinggian . "
42019039	Antara itu orang-banyak ada brapa orang Farisi yang kata sama Isa , " Guru , baik tgurkan guru punya murid-murid . "
42019040	Dan Isa jawab kata , " Sahya bilang sama kamu , jikalau ini smoa diam , batu-batu pun nanti bertriak . "
42019041	Bila sudah sampai dkat , dia tengok itu negri dan mnangiskan ,
42019042	serta kata , " Jikalau ini hari angkau sudah tahu perkara-perkara yang bawa sjahtra , ya angkau juga ! ttapi skarang sudah tersmbunyi deri-pada mata angkau .
42019043	Kerna hari-nya nanti datang atas angkau , bila angkau punya musoh-musoh nanti buat satu kubu kliling angkau , dan kpongkan angkau dan impitkan angkau sblah-mnyblah ,
42019044	dan nanti ratakan angkau , dngan anak-anak yang ada dalam angkau ; dan t’ada nanti tertinggal dalam angkau satu batu pun bersusun atas lain ; sbab angkau t’ada tahu waktu yang angkau kna intai . "
42019045	Isa masok ka’abah , dan mula’i halaukan orang yang berjual ,
42019046	dan kata sama dia-orang , " Ada tersurat , ‘ Rumah sahya nanti jadi rumah-berdo’a : ’ ttapi kamu sudah buatkan dia satu goa pnyamon . "
42019047	S-hari-hari Isa ada mngajar di dalam ka’abah . Ttapi kpala-kpala imam sama orang pnulis sama itu bangsa punya pnghulu-pnghulu chari jalan mau binasakan sama dia :
42019048	dan dia-orang ta’boleh dapat ‘ ntah apa-kah mau buat ; kerna smoa orang bangsa itu bergantong sama dia , dan dngar ajaran-nya .
42020001	Dan ada satu hari , s-tngah dia ada mngajar orang bangsa itu di dalam ka’abah , dan ada khabarkan injil , kpala-kpala imam sama orang pnulis dngan orang tua-tua datang k-pada dia ;
42020002	dan berchakap , dan kata sama dia , " Bilang sama kita : ini smoa angkau buat dngan apa kuasa ? atau siapa-kah yang sudah kasi angkau ini kuasa ? "
42020003	Dan Isa jawab kata sama dia-orang , " Sahya pun mau tanya sama kamu satu perkara ; dan bilang sama sahya :
42020004	Yahya punya baptisan itu deri shorga-kah , atau deri-pada manusia ? "
42020005	Dan dia-orang berrondeng satu sama lain , kata " Kalau kita bilang , ‘ Deri shorga ’ ; dia nanti kata , ‘ Knapa-kah kamu t’ada perchaya sama dia ?
42020006	Ttapi kalau dia bilang , ‘ Deri-pada manusia , ’ smoa orang bangsa ini nanti hntam batu sama kita , kerna dia-orang ttap perchaya yang Yahya itu satu nabi . "
42020007	Jadi dia-orang jawab , yang dia-orang ta’tahu deri mana .
42020008	Dan Isa kata sama dia-orang , " Sahya pun t’ada kata sama kamu dngan apa kuasa sahya ada buat ini smoa . "
42020009	Dan Isa mula’i katakan ini perumpama’an k-pada orang bangsa itu : " Ada satu orang sudah tanam satu kbun anggor , dan sewakan k-pada orang-ladang , kmdian dia pergi tinggal lama juga dalam lain negri .
42020010	Bila sampai musim-nya , dia hantarkan satu hamba k-pada itu orang-ladang , spaya dia-orang boleh kasi dia buah-buah kbun itu : ttapi itu orang-ladang pukol sama dia , dan kasi dia pergi dngan tangan kosong .
42020011	Dan dia hantarkan lagi satu hamba : dan dia pun dia-orang pukol , dan kasi malu , dan halau dia pergi dngan tangan kosong .
42020012	Dan dia hantarkan nombor tiga punya orang : dan dia pun dia-orang lukakan , dan tolak dia kluar .
42020013	Dan itu kbun punya tuan kata , ‘ Apa sahya mau buat ? Sahya mau hantarkan anak sahya yang sahya kaseh : barangkali dia-orang nanti kasi hormat sama dia . ’
42020014	Ttapi bila orang-ladang tengok itu anak , dia-orang berrondeng satu sama lain , dan kata , ‘ Dia ini-lah waris-nya : mari kita bunoh sama dia , spaya dia punya psaka boleh jadi kita punya . ’
42020015	Jadi dia-orang tolak dia kluar kbun anggor , dan bunoh sama dia . Sbab itu , apa-kah tuan kbun itu nanti buat sama dia-orang ?
42020016	Dia nanti datang binasakan ini orang-ladang smoa , dan nanti kasi itu kbun k-pada lain orang . " Bila orang dngar , dia-orang kata , " Tuhan jauhkan-lah . "
42020017	Ttapi Isa pandang sama dia-orang , dan kata , " Kalau bgitu , apa-kah ini yang ada tersurat : ‘ Batu yang sgala tukang sudah buangkan , Itu juga sudah di-jadikan kpala pnjuru ’ ?
42020018	Tiap-tiap orang yang jatoh atas batu itu , dia nanti rmok ; ttapi orang yang kna dia timpa , nanti habis hanchor . "
42020019	Dan orang-orang pnulis sama kpala-kpala imam chari jalan mau tangkap sama dia itu jam juga ; chuma dia-orang takotkan orang-banyak : kerna dia-orang sudah tahu yang dia sudah chakap ini perumpama’an atas dia-orang .
42020020	Dan dia-orang jaga sama dia , dan hantarkan brapa pngintai , yang pura-pura jadi orang bnar , mau tangkap dia punya chakap , spaya dia-orang boleh srahkan dia k-pada prentah dan kuasa gobernor .
42020021	Dan dia-orang tanya sama dia , dan kata , " Hei guru , kita tahu yang guru chakap dan mngajar orang dngan btul , dan t’ada tengok-tengok orang punya muka , ttapi ajarkan jalan Allah dngan bnar :
42020022	ada-kah halal kita bayer chukai k-pada Kaisar atau tidak ? "
42020023	Ttapi dia tahu dia-orang punya cherdek , dan kata sama dia-orang .
42020024	" Tunjokkan sahya satu dinar . Siapa punya gambar dan chap ada sama dia ? " Dia-orang kata , " Kaisar punya . "
42020025	Dan Isa kata sama dia-orang . " Kalau bgitu , apa yang Kaisar punya , bayer-lah k-pada Kaisar ; dan apa yang Allah punya , kasi-lah k-pada Allah . "
42020026	Dan dia-orang ta’boleh tangkap itu perchakapan dpan orang bangsa itu : dan dia-orang hairan sama dia punya jawab , dan diam saja .
42020027	Dan ada orang Saduki datang sama dia , orang yang kata tidak ada kbangkitan ; dan dia-orang tanya sama dia ,
42020028	dan kata , " Guru , Musa ada tulis sama kita , yang jikalau satu orang punya sudara mati , dan ada bini , ttapi t’ada anak , adek-nya patut ambil bini-nya , dan dapat kturunan kerna sudara-nya .
42020029	Ada tujoh adek-beradek dlaki : yang sulong kahwin satu bini , dan dia mati dngan t’ada anak ;
42020030	dan yang nombor dua ,
42020031	sama nombor tiga pula ambil itu prempuan ; dan bgitu juga smoa tujoh-tujoh t’ada tinggalkan anak bila dia-orang mati .
42020032	Kmdian skali itu prempuan pula mati .
42020033	Jadi , dalam itu kbangkitan , itu prempuan jadi mana satu punya bini , kerna tujoh-tujoh sudah kahwin sama dia ? "
42020034	Dan Isa kata sama dia-orang , " Anak-anak jman ini kahwin dan di-kahwinkan :
42020035	ttapi orang yang di-bilangkan layak boleh sampai jman yang mndatang , dan kbangkitan deri antara orang mati , t’ada kahwin atau di-kahwinkan :
42020036	kerna dia-orang ta’boleh mati lagi : sbab dia-orang ada sama dngan mla’ikat-mla’ikat ; dan dia-orang anak-anak Allah , sbab dia-orang anak-anak kbangkitan .
42020037	Ttapi yang orang mati nanti di-bangkitkan , Musa pun ada trangkan , dalam perkata’an deri-hal ‘ Pokok duri , ’ bila dia trick Tuhan , ‘ Allah Ibrahim , dan Allah Isahak , dan Allah Yakob . ’
42020038	Dia bukan-nya orang mati punya Allah , ttapi orang yang hidop punya : kerna smoa orang hidop k-pada Allah . "
42020039	Dan ada orang pnulis jawab , kata , " Guru sudah bilang btul . "
42020040	Kerna dia-orang t’ada lagi brani tanya apa-apa sama dia .
42020041	Dan dia kata sama dia-orang , " Bagimana orang bilang yang Almaseh itu anak Da’ud ?
42020042	Kerna Da’ud sndiri kata dalam kitab Mazmur , ‘ Tuhan sudah kata sama sahya punya Tuan , " Dudok-lah angkau di sblah kanan sahya
42020043	Sampai sahya taroh musoh-musoh-mu jadi alas kaki-mu . " ’
42020044	Jadi itu , Da’ud triak dia ‘ Tuan , ’ dan bagimana pula dia boleh jadi anak-nya ? "
42020045	Sambil smoa orang bangsa itu dngar , Isa kata sama murid-murid-nya ,
42020046	" Jaga kamu punya diri deri-pada orang pnulis , yang suka jalan-jalan dngan baju panjang-panjang , dan suka trima orang punya tabek di pasar , dan suka krusi yang mulia-mulia di rumah smbahyang , dan tmpat yang mulia-mulia dalam perjamuan ;
42020047	yang habis makankan rumah-tangga prempuan bujang , dan bikin do’a panjang-panjang sbab pura-pura : ini smoa-lah yang nanti trima lbeh brat punya hukuman . "
42021001	Isa angkat mata dan tengok orang kaya-kaya masokkan pmbrian-nya dalam tmpat wang .
42021002	Dan dia tengok satu prempuan bujang yang miskin masokkan dua duit kchil di situ .
42021003	Isa kata , " Dngan sunggoh sahya bilang sama kamu , ini prempuan bujang yang miskin sudah masokkan lbeh deri-pada smoa-nya :
42021004	kerna ini smoa sudah masokkan pmbrian deri kmewahan-nya : ttapi ini prempuan deri-pada dia punya kkurangan sudah masokkan smoa dia punya kahidopan . "
42021005	Dan waktu orang chakap deri-hal ka’abah ada berrias dngan batu yang indah-indah dan persmbahan pun , Isa kata .
42021006	" Deri-hal ini smoa yang kamu ada tengok , hari-nya nanti datang bila t’ada nanti tertinggal di sini satu batu bersusun di atas lain , yang t’ada nanti di-rubohkan . "
42021007	Dan dia-orang tanya sama dia , dan kata , " Guru , kalau bgitu , bila-kah ini smoa nanti jadi ? dan apa-kah tanda bila ini smoa sudah dkat mau jadi ? "
42021008	Dan dia kata , " Jaga baik-baik jangan orang kasi kamu ssat : kerna banyak orang nanti datang dalam nama sahya , dan kata , ‘ Sahya ini-lah dia ; " dan ‘ Hari-nya sudah dkat ’ : jangan kamu pergi ikut sama dia-orang .
42021009	Dan bila kamu dngar deri-hal prang dan deri-hal huru-hara , jangan jadi terpranjat : kerna smoa ini msti jadi dhulu ; ttapi ksudahan itu bukan ini juga . "
42021010	Kmdian dia kata sama dia-orang , " Bangsa nanti bangun mlawan bangsa , dan kraja’an mlawan kraja’an :
42021011	dan nanti ada gmpa bumi yang bsar-bsar , dan dalam macham-macham tmpat nanti ada klaparan dan sampar ; dan nanti ada perkara yang kasi takot , dan tanda-tanda bsar deri langit .
42021012	Ttapi s-blum ini smoa , orang nanti tangkap sama kamu , dan aniayakan kamu , dan srahkan kamu k-pada majlis rumah-smbahyang dan jel pun , dan orang nanti bawa kamu dpan raja-raja dan gobernor , kerna nama sahya punya sbab .
42021013	Dan ini nanti jadi sama kamu satu tempo bersaksi .
42021014	Sbab itu tntukan dalam hati kamu , jangan fikir dhulu bagimana mau jawab :
42021015	kerna sahya nanti kasi kamu satu mulut dan bijaksana , yang smoa kamu punya musoh t’ada boleh lawan atau bantahkan .
42021016	Ttapi kamu nanti kna srah oleh mak-bapa pun , dan sudara-sudara , dan chikeweh , dan sohbat-sohbat : dan sparoh deri-pada kamu dia-orang nanti kasi bunoh .
42021017	Dan smoa orang nanti bnchi kamu sbab nama sahya .
42021018	Dan t’ada satu lai rambot kamu nanti binasa .
42021019	Dalam kamu punya sabar kamu nanti dapat nyawa kamu .
42021020	" Ttapi bila kamu tengok Yerusalim kna kpong oleh bala-tntra , itu jam biar-lah kamu tahu yang dia punya kbinasa’an sudah dkat .
42021021	Itu ktika biar orang yang ada di tanah Yahudiah lari pergi di gunong-gunong ; dan biar orang yang ada dalam itu negri kluar deri situ ; dan orang yang ada di dusun jangan masok negri .
42021022	Kerna itu-lah hari pmbalasan , spaya smoa perkara yang ada tersurat boleh di-sampaikan .
42021023	Susah-lah prempuan yang mngandong dan yang kasi anak tetek itu tempo ! kerna nanti ada ksusahan yang bsar skali atas ini tanah , dan marah atas ini bangsa .
42021024	Dan dia-orang nanti jatoh mati oleh mata pdang , dan jadi tawanan k-pada smoa bangsa : dan Yerusalim nanti kna orang bangsa-asing injak , sampai orang bangsa-asing punya jman pula sudah gnap .
42021025	Dan nanti ada tanda-tanda di matahari , dan di bulan , dan di bintang-bintang ; dan atas bumi nanti ada ksusahan sgala bangsa , serta bingong sbab laut dan ombak yang mndru ;
42021026	orang terpengsan sbab takot , dan sbab nantikan perkara-perkara yang mau datang atas ini dunia : kerna sgala kuasa langit nanti di-gonchangkan .
42021027	Kmdian dia-orang nanti tengok Anak-manusia datang dalam satu awan , dngan bsar punya kuasa dan kmulia’an .
42021028	Ttapi bila ini smoa mula’i jadi , tngadah-lah dan angkat kpala kamu ; kerna tbusan kamu sudah dkat . "
42021029	Dan Isa katakan sama dia-orang satu perumpama’an : " Tengok itu pokok ara dan lain-lain pokok pun :
42021030	bila dia kluarkan puchok , kamu lihat dan sndiri tahu yang musim-panas sudah dkat .
42021031	Bgitu-lah kamu pun , bila kamu tengok ini smoa ada jadi , biar-lah kamu tahu yang kraja’an Allah sudah dkat .
42021032	Dngan sunggoh sahya kata sama kamu , ini jman punya orang t’ada nanti lnnyap s-blum smoa ini perkara jadi .
42021033	Langit sama bumi nanti lnnyap : ttapi sahya punya perkata’an t’ada skali-kali nanti lnnyap .
42021034	" Ttapi jaga kamu punya diri baik-baik , jangan kamu punya hati di-bratkan oleh glojoh dan mabok , dan khuatir deri-hal ini kahidopan , dan jangan itu hari datang atas kamu serta-merta sperti satu jrat :
42021035	kerna itu hari nanti datang atas sgala orang yang tinggal di sluroh muka bumi .
42021036	Ttapi baik kamu slalu berjaga , dan minta do’a , spaya kamu dapat terlpas deri-pada smoa ini perkara yang nanti jadi , dan berdiri di dpan Anak-manusia . "
42021037	Tiap-tiap siang hari Isa ada mngajar dalam ka’abah : dan tiap-tiap malam dia kluar , tinggal di bukit yang bernama Bukit Zaitun .
42021038	Dan s-gnap bangsa itu datang k-pada dia pagi-pagi di dalam ka’abah , mau dngar sama dia .
42022001	Itu hari-bsar makan roti ta’ragi yang di-sbot Paska , sudah dkat .
42022002	Dan kpala-kpala imam sama orang-orang pnulis chari jalan mau bunoh dia ; kerna dia-orang takot orang bangsa itu .
42022003	Dan Setan masok dalam Yudas yang berglar Iskariot , ia’itu satu orang dalam bilangan dua-blas murid itu .
42022004	Dia pergi chakap-chakap sama kpala-kpala imam dan pnghulu-pnghulu bagimana dia boleh srahkan Isa k-pada dia-orang .
42022005	Dia-orang suka-hati , dan janji mau kasi wang sama dia .
42022006	Dan dia s-tuju , dan chari tempo yang baik mau srahkan Isa k-pada dia-orang bila t’ada orang-banyak .
42022007	Dan sudah sampai hari yang orang makan roti ta’ragi , itu hari bila Paska msti kna smbleh .
42022008	Dan Isa hantarkan Petrus sama Yahya , dan kata , " Pergi-lah sdiakan Paska kerna kita , spaya kita makan . "
42022009	Dia-orang kata sama dia , " Di mana tuan mau kita sdiakan ? "
42022010	Isa kata sama dia-orang , " Bila kamu masok negri , nanti ada satu orang berjumpa sama kamu , yang angkat satu buyong ayer ; ikut dia masok itu rumah di mana dia sndiri masok .
42022011	Dan kamu boleh kata sama tuan rumah itu , ‘ Guru kata sama tuan , " Mana bilek perjamuan , di mana sahya boleh makan Paska sama-sama murid-murid sahya ? " ’
42022012	Dan dia nanti tunjokkan kamu satu bilek bsar di loteng yang ada siap : di situ sdiakan . "
42022013	Dia-orang pergi , dan dapat sperti dia sudah bilang sama dia-orang : dan dia-orang sdiakan-lah Paska .
42022014	Bila sudah chukop jam-nya , dia dudok , dan rasul-rasul sama-sama .
42022015	Dia kata sama dia-orang , " Sahya sudah banyak ingin mau makan ini Paska sama-sama kamu smoa , s-blum sahya kna sngsara ;
42022016	kerna sahya kata sama kamu , sahya t’ada nanti makan ini Paska sampai sudah di-gnapkan dalam kraja’an Allah .
42022017	Dan dia trima chawan , dan bila dia sudah mnguchap shukor , dia kata , " Ambil ini , bhagikan antara kamu sndiri :
42022018	kerna sahya kata sama kamu , deri-pada ini waktu sahya t’ada nanti minum ayer buah anggor , sampai kraja’an Allah sudah datang . "
42022019	Kmdian dia ambil roti , dan bila dia sudah mnguchap shukor , dia pchahkan , dan kasi sama dia-orang serta kata , " Ini-lah badan sahya yang di-bri kerna kamu : buat ini jadi peringatan atas sahya . "
42022020	Dan chawan pun bgitu juga bila habis makan dan dia kata , " Ini chawan jadi perjanjian bharu dalam darah sahya , yang terchurah kerna kamu .
42022021	Ttapi ingat baik-baik , tangan orang yang nanti srahkan sahya ada sama-sama sahya di atas ini meja .
42022022	Kerna Anak-manusia nanti pergi juga , sperti sudah di-tntukan ; ttapi susah-lah itu orang yang srahkan sama dia ! "
42022023	Dan dia-orang mula’i tanya satu sama lain mana satu deri-pada-nya nanti buat ini .
42022024	Dan ada pula satu perbantahan antara itu murid-murid , mana satu-kah deri-pada dia-orang di-bilangkan yang bsar skali .
42022025	Isa kata sama dia-orang , " Orang bangsa-asing punya raja-raja pegang prentah atas dia-orang ; dan orang yang ada kuasa atas dia-orang ia’itu di-sbot Orang Pnolong .
42022026	Ttapi kamu ini jangan bgitu ; mlainkan orang yang bsar skali antara kamu , biar dia jadi sperti yang muda ; dan orang yang jadi kpala , sperti orang yang mlayan .
42022027	Kerna yang mana lbeh bsar ? orang yang dudok meja-kah atau orang yang mlayan ? bukan-kah dia yang dudok meja ? ttapi sahya ini ada antara kamu sperti orang yang mlayan .
42022028	Ttapi kamu-lah orang-orang yang sudah tinggal ttap sama-sama sahya dalam sahya punya pnchoba’an smoa ;
42022029	dan sahya tntukan kamu satu kraja’an , sama sperti Bapa sahya sudah tntukan sama sahya ,
42022030	spaya kamu boleh makan-minum di meja sahya dalam sahya punya kraja’an ; dan kamu nanti dudok atas takhta mnjadi hakim atas dua-blas suku-bangsa Isra’el .
42022031	Hei Simon , Simon , ingat-lah , Setan sudah minta kamu smoa , spaya dia boleh tampikan kamu sperti trigu :
42022032	ttapi sahya sudah minta do’a kerna angkau , spaya jangan hilang angkau punya perchaya : dan bila angkau sudah balek , angkau msti ttapkan angkau punya sudara-sudara . "
42022033	Dan Petrus kata sama dia , " Ya Tuhan , sama-sama Tuhan sahya ada sdia mau pergi jel atau mati pun . "
42022034	Isa kata , " Sahya bilang sama angkau , hei Petrus , ini hari ayam ta’nanti berkokoh kalau s-blum angkau kata tiga kali yang angkau t’ada knal sama sahya . "
42022035	Dan dia kata sama dia-orang , " Bila sahya sudah suroh kamu kluar dngan t’ada bawa pundi-pundi atau tmpat bkal atau kasut pun , ada-kah apa-apa kurang sama kamu ? " Dia-orang kata , " T’ada apa-apa . "
42022036	Dan dia kata sama dia-orang , " Ttapi skarang orang yang ada pundi-pundi baik dia bawa , dan tmpat bkal bgitu juga : dan orang yang tidak ada pdang , baik dia jual baju-nya dan bli pdang .
42022037	Kerna sahya kata sama kamu , ini yang ada tersurat msti di-sampaikan dalam hal sahya ; ia’itu , ‘ Dia sudah di-bilangkan sama-sama dngan orang yang derhaka : ’ kerna sgala sahya punya hal ada pnghabisan-nya . "
42022038	Dan dia-orang kata , " Tuhan , ini-tah ada dua pdang . " Isa kata sama dia-orang , " Sudah chukop . "
42022039	Dan dia kluar pergi Bukit Zaitun sperti adat-nya , dan murid-murid-nya ikut sama dia .
42022040	Dan bila dia sudah sampai itu tmpat , dia kata sama dia-orang , " Minta-lah do’a spaya jangan kamu masok pnchoba’an . "
42022041	Dan dia undor deri-pada dia-orang ada kira-kira satu lemparan batu punya jauh ; habis itu dia berlutut minta do’a ,
42022042	kata , " Ya Bapa , jikalau berknan sama Bapa , lalukan ini chawan deri-pada sahya : dalam pada itu , bukan-nya kahandak sahya , ttapi biar-lah kahandak Bapa jadi . "
42022043	Dan ada ternampak sama dia satu mla’ikat deri shorga yang kuatkan dia .
42022044	Dan waktu dia ada dalam sngsara , dia minta do’a dngan lbeh tkun : dan dia punya ploh jadi sperti titek-titek darah mnitek di tanah .
42022045	Dan bila dia bangun deri minta do’a , dia datang k-pada murid-murid , dan jumpa dia-orang ada tertidor deri sbab susah-hati ,
42022046	dan dia kata sama dia-orang , " Knapa kamu tidor ? bangun minta do’a , spaya jangan kamu masok pnchoba’an . "
42022047	Waktu dia lagi berchakap ada satu perkumpolan , dan itu orang yang bernama Yudas , ia’itu satu deri-pada itu dua-blas orang , ada jalan dpan dia-orang ; dan dia datang dkat Isa mau chium sama dia .
42022048	Ttapi Isa kata sama dia , " Hei Yudas , angkau mau srahkan Anak-manusia dngan chium-kah ? "
42022049	Dan bila orang-orang yang kliling Isa tengok apa nanti jadi , dia-orang kata , " Ya Tuhan , baik-kah kita ttak sama pdang ? "
42022050	Dan ada satu orang ttakkan imam-bsar punya hamba , dan kratkan dia punya kuping kanan .
42022051	Ttapi Isa jawab , kata , " Biarkan sampai bgini : " dan dia jamah itu kuping , dan kasi baik .
42022052	Dan Isa kata sama kpala-kpala imam dan pnghulu-pnghulu ka’abah dan ktua-ktua , yang sudah datang mau tangkap dia , " Ada-kah kamu kluar sperti mau tangkap satu pnyamon , dngan pdang dan tongkat ?
42022053	Bila sahya ada sama-sama kamu s-hari-hari dalam ka’abah , kamu t’ada naikkan tangan atas sahya : ttapi ini-lah kamu punya ktika , dan kuasa kglapan . "
42022054	Dan kmdian orang tangkap sama Isa , dan bawa dia pergi masok rumah imam-bsar . Ttapi Petrus ikut deri jauh .
42022055	Bila orang sudah nyalakan api di tngah-tngah hlaman , dan sudah dudok sama-sama , Petrus pun dudok antara dia-orang .
42022056	Dan ada satu budak prempuan tengok sama dia waktu dia ada dudok dkat chahya api , dan dia mrnong sama dia , dan kata , " Ini orang pun sudah ada sama-sama dia itu . "
42022057	Ttapi Petrus bersangkal , dan kata , " Hei nyonya , sahya t’ada knal sama dia . "
42022058	Dan lagi s-kjap lain orang pula tengok , dan kata sama dia , " Angkau pun s-bhagian sama dia-orang . " Ttapi Petrus kata , " Hei angkau , bukan sahya . "
42022059	Dan ada kira-kira satu jam lagi , lain orang pula kata dngan tntu , " Dngan sunggoh ini orang pun sudah ada sama-sama dia itu : kerna dia satu orang Galil . "
42022060	Ttapi Petrus kata , " Hei angkau , sahya ta’tahu ‘ ntah apa-kah angkau ada chakap . " Dan itu juga , waktu dia ada lagi berchakap , ayam berkokok .
42022061	Dan Tuhan balek muka tengok sama Petrus . Dan Petrus ingat Tuhan punya perkata’an , bagimana dia sudah bilang sama dia , " S-blum ayam berkokok ini hari , angkau nanti sangkalkan sahya tiga kali . "
42022062	Dan Petrus kluar mnangis tersdeh-sdeh .
42022063	Dan orang-orang yang pegang sama Isa olok-olokkan dan pukol sama dia .
42022064	Dan dia-orang tutopkan muka-nya , dan tanya sama dia , " Siapa sudah pukol angkau ? nabuat-lah . "
42022065	Dan ada banyak lain perkara yang jahat dia-orang kata sama dia .
42022066	Dan bila hari sudah siang , majlis ktua-ktua bangsa itu , ia’itu kpala-kpala imam sama orang pnulis smoa berhimpon ; dan dia-orang bawa dia pergi dpan majlis bichara , dan kata ,
42022067	" Jikalau angkau Almaseh , bilang sama kita . " Ttapi dia kata sama dia-orang , " Jikalau sahya bilang sama kamu pun , kamu t’ada skali-kali nanti perchaya :
42022068	dan jikalau sahya tanya pula , skali-kali kamu ta’nanti jawab .
42022069	Ttapi deri-pada ini waktu-lah nanti Anak-manusia di-dudokkan sblah kanan kuasa Allah . "
42022070	Dan smoa-nya kata , " Kalau bgitu , angkau Anak Allah-kah ? " Dia kata sama dia orang , " Kamu ini bilang sahya-lah dia . "
42022071	Dia-orang kata , " Apa guna lagi saksi-saksi sama kita ? kerna kita sndiri sudah dngar deri-pada mulut-nya ? "
42023001	Dan s-gnap perkumpolan itu bangun , dan bawa dia di dpan Pilatus .
42023002	Dan dia-orang mula’i d’awa sama dia , dan kata , " Kita sudah jumpa ini orang ssatkan kita punya bangsa , dan larangkan orang bayer hasil k-pada Kaisar , dan dia ada bilang yang dia-lah Almaseh , satu raja . "
42023003	Pilatus tanya sama dia , " Angkau-kah Raja orang Yahudi ? " Isa jawab , kata sama dia , " Sperti angkau bilang . "
42023004	Pilatus kata sama kpala-kpala imam dan sama orang-banyak , " Sahya t’ada dapat apa-apa salah dalam ini orang . "
42023005	Ttapi dia-orang jadi lbeh kras , dan kata , " Dia ada usutkan ini bangsa , dan mngajar dalam sluroh tanah Yahudiah , dan mula’i deri Galil sampai di sini . "
42023006	Bila Pilatus dngar ini , dia tanya kalau itu orang satu orang Galil .
42023007	Dan bila dia sudah dapat tahu yang dia ada dalam prentah Herodis , dia hantarkan dia k-pada Herodis , kerna dia pun ada di Yerusalim itu tempo .
42023008	Bila Herodis tengok Isa , dia banyak suka skali : kerna sudah lama juga dia mau tengok dia , sbab dia sudah dngar deri-hal dia ; dan lagi pun dia harap mau tengok dia buat satu tanda .
42023009	Dan dia tanya sama Isa banyak perkara , ttapi satu apa pun Isa t’ada jawab sama dia .
42023010	Dan kpala-kpala imam sama orang pnulis berdiri dan d’awa sama dia kuat-kuat .
42023011	Dan Herodis sama dia punya soldado-soldado buat s-barang sama dia , dan olok-olokkan dia , dan bila dia-orang sudah knakan dia pakaian yang bagus-bagus , dia hantarkan balek k-pada Pilatus .
42023012	Dan itu hari juga Herodis sama Pilatus jadi bersohbat : kerna dhulu dia-orang ada bermusoh satu sama lain .
42023013	Dan Pilatus panggil kpala-kpala imam sama pnghulu-pnghulu bangsa itu berkumpol ,
42023014	dan dia kata sama dia-orang , " Kamu smoa sudah bawa ini orang k-pada sahya , spertikan dia satu orang yang ssatkan orang bangsa ini : ttapi bila sahya sudah preksa sama dia di dpan kamu , sahya t’ada dapat apa-apa salah sama dia deri-hal perkara-perkara yang kamu d’awa sama di :
42023015	dan Herodis pun bgitu juga : kerna dia sudah hantarkan dia balek k-pada kita ; dan tengok , t’ada satu pun dia punya perbuatan yang dia patut mati .
42023016	Sbab itu sahya nanti ssahkan dia , dan kmdian lpaskan .
42023018	Ttapi itu orang smoa bertriak sama skali , " Kasi mampus sama ini orang , dan lpaskan Bar-Abbas sama kita : "
42023019	dia ini satu orang yang sudah kna masok jel deri sbab satu huru-hara yang sudah jadi dalam itu negri , dan sbab bunoh orang .
42023020	Pilatus chakap sama dia-orang lagi satu kali , maksud-nya mau lpaskan Isa :
42023021	ttapi dia-orang bertriak-triak , kata , " Salibkan , salibkan dia . "
42023022	Dan sampai tiga kali Pilatus kata sama dia-orang , " Apa kjahatan pula dia sudah buat ? Satu apa pun sahya t’ada dapat dalam ini orang yang dia patut mati : sbab itu sahya rami ssahkan dia , dan kmdian lpaskan . "
42023023	Ttapi makin kras dia-orang bertriak , minta biar dia kna salib . Dan dia-orang punya suara mnang .
42023024	Dan Pilatus putuskan hukum boleh jadi sperti dia-orang minta .
42023025	Dan dia lpaskan itu orang yang sudah kna masok jel sbab buat huru-hara dan sbab bunoh orang , ia’itu orang yang dia-orang smoa minta ; ttapi Isa dia srahkan k-pada dia-orang punya kahandak .
42023026	Dan ktika dia-orang bawa dia pergi , dia-orang tangkap satu orang bernama Simon , orang Kurini , yang datang deri dusun , dan dia-orang tarohkan salib atas dia , spaya dia boleh pikul deri blakang Isa .
42023027	Dan ada ikut sama Isa banyak skali orang bangsa itu , dan prempuan-prempuan pun , yang mratap dan mnangiskan dia .
42023028	Ttapi Isa balek muka sblah dia-orang , dan kata , " Hei anak-anak prempuan Yerusalim , jangan mnangiskan sahya , ttapi mnangiskan diri kamu sndiri dan anak-anak kamu .
42023029	Kerna ada datang hari-nya bila orang nanti bilang . ‘ Berkat-lah prempuan mandul , dan prot yang ta’pernah mngandong , dan tetek yang ta’pernah kasi susu . ’
42023030	Itu jam orang nanti mula’i kata sama gunong-gunong , ‘ Timpakan kita ; ’ dan sama bukit-bukit , ‘ Tutopkan-lah sama kita . ’
42023031	Kerna jikalau dia-orang buat ini smoa dalam hal pokok yang basah , apa lagi nanti jadi dalam hal pokok yang sudah kring ? "
42023032	Dan dia-orang bawa dua orang salah mau bunoh dia-orang sama-sama Isa .
42023033	Bila dia-orang sampai di tmpat yang bernama Tngkorak , di sana dia-orang salibkan dia , dan itu dua orang salah pun , satu sblah kanan , satu sblah kiri .
42023034	Dan Isa kata , " Ya Bapa , ampunkan-lah sama dia-orang ; kerna dia-orang ta’tahu apa dia-orang ada buat . " Dan dia-orang bhagikan Isa punya pakaian dngan buang undi .
42023035	Dan orang bangsa itu berdiri tengokkan . Dan pnghulu-pnghulu pun olok-olokkan dia , dan kata , " Dia sudah slamatkan lain orang ; biar dia slamatkan diri-nya sndiri , jikalau dia ini Allah punya Almaseh , yang dia sudah pileh . "
42023036	Dan soldado-soldado pun olok-olokkan dia , dan datang bawa chuka sama dia .
42023037	dan dia-orang kata , " Jikalau angkau Raja orang Yahudi , slamatkan angkau punya diri . "
42023038	Dan sblah atas dia pula ada satu surat , " INI-LAH RAJA ORANG YAHUDI . "
42023039	Dan deri-pada itu orang salah yang tergantong , satu umpatkan sama Isa , dan kata , " Bukan-kah angkau Almaseh ? slamatkan angkau punya diri dan kita pun . "
42023040	Ttapi yang lagi satu itu jawab dan tgurkan dia , serta kata , " T’ada-kah angkau takot sama Allah pun ? sdang angkau pun dalam ini hukuman juga ?
42023041	Dan kita ini dngan s-patut-nya , kerna kita trima balasan yang s-padan dngan perbuatan kita : ttapi ini orang t’ada buat satu apa pun yang tidak patut . "
42023042	Dan dia kata , " Ya Isa , ingat-lah sama sahya bila tuan datang dalam tuan punya kraja’an . "
42023043	Dan Isa kata sama dia , " Dngan sunggoh sahya bilang sama angkau , ini hari juga angkau nanti ada sama-sama sahya dalam Firdus . "
42023044	Skarang ada pukol dua-blas tngah hari bgitu , dan satu kglapan datang atas sluroh tanah itu sampai pukol tiga ptang ,
42023045	dan chahya matahari hilang : dan ka’abah punya tirai blah dua di tngah-tngah .
42023046	Dan Isa bertriak dngan suara yang bsar , dan kata , " Ya Bapa , dalam Bapa punya tangan sahya srahkan roh sahya ? " dan bila dia sudah kata bgini , nyawa-nya pun putus .
42023047	Dan bila itu hulubalang tengok apa yang sudah jadi , dia muliakan Allah , dan kata , " Tntu-lah dia ini satu orang yang bnar . "
42023048	Dan smoa orang-banyak yang berhimpon mau tengokkan itu , bila dia-orang sudah tengok apa-apa yang sudah jadi , pulang , sambil tpok-tpok dada-nya .
42023049	Dan sgala orang yang knal sama dia , dan prempuan-prempuan yang sudah ikut sama dia deri Galil , ada berdiri deri jauh tengokkan itu smoa .
42023050	Dan ada satu orang bernama Yusof , yang jadi satu orang majlis bichara , orang yang baik dan bnar
42023051	( dia ini t’ada s-tuju sama dia-orang punya bichara dan perbuatan ) , ia’itu orang Arimatiah , negri orang Yahudi , dan lagi pun dia ada mnantikan kraja’an Allah :
42023052	ini orang-lah pergi k-pada Pilatus , dan minta Isa punya mayat .
42023053	Dan dia bawa turun , dan gulongkan dngan kain linin , dan tarohkan dia dalam kubor yang sudah di-pahatkan dalam batu karang , di mana orang blum pernah di-taroh lagi .
42023054	Itu ktika hari-sdiakan , dan hari-perhentian sudah mau dkat .
42023055	Dan itu prempuan-prempuan yang datang sama-sama dia deri Galil ada ikut blakang , dan tengok itu kubor , dan bagimana badan-nya sudah di-ltakkan .
42023056	Kmdian itu prempuan-prempuan pulang , dan sdiakan rmpah-rmpah sama minyak wangi . Dan hari-perhentian dia-orang brenti , ikut sperti itu hukum .
42024001	Ttapi pagi-pagi hari yang pertama dalam itu minggo , dia-orang datang di kubor , bawa itu rmpah-rmpah yang dia-orang sudah sdiakan .
42024002	Dan dia-orang terjumpa batu-nya sudah tergolek deri kubor .
42024003	Dia-orang masok , dan t’ada dapat mayat Tuhan Isa .
42024004	Jadi s-tngah itu prempuan-prempuan ada bimbang hati sbab itu hal , ada dua orang dlaki berdiri di sblah-nya dngan pakai pakaian yang berkilat-kilat :
42024005	dan bila itu prempuan-prempuan naik takot dan tundokkan muka k-tanah , itu dua orang kata sama dia-orang , " Knapa chari dia yang hidop antara orang mati ?
42024006	Dia t’ada di sini , ttapi sudah bangkit : ingat bagimana dia sudah chakap sama kamu , ktika dia ada di Galil lagi ,
42024007	ia’itu yang Anak-manusia msti di-srahkan k-pada tangan orang yang berdosa , dan msti di-salibkan , dan bangkit s-mula hari yang ktiga . "
42024008	Itu prempuan-prempuan ingat perkata’an Isa ,
42024009	dan pulang deri kubor , dan bilangkan ini smoa sama itu s-blas murid , dan smoa orang lain pun .
42024010	Itu prempuan smoa ini-lah dia : Mariam orang Magdala , sama Yuannah , sama Mariam mak si Yakob : dan lain-lain prempuan yang ada sama-sama dia bilangkan ini hal smoa sama rasul-rasul .
42024011	Dan rasul-rasul sangkakan ini perkata’an smoa sperti sia-sia ; dia-orang t’ada perchaya itu prempuan .
42024012	Ttapi Petrus bangun lari pergi di kubor ; dan bila dia tundok mau tengok , dia chuma nampak itu kain-kain linin saja ; dan dia pulang rumah-nya , dngan hairan sama apa yang sudah jadi .
42024013	Dan itu hari juga ada dua antara dia-orang berjalan pergi satu kampong bernama Amwas , ia’itu tujoh batu s-tngah punya jauh deri Yerusalim .
42024014	Dan dia-orang berrondeng satu sama lain deri-hal ini smoa yang sudah jadi .
42024015	Dan s-tngah dia-orang ada berchakap dan tanya-mnanya satu sama lain , Isa sndiri pula datang dkat , dan jalan sama-sama .
42024016	Ttapi dia-orang punya mata tertahan , sampaikan ta’boleh knal sama dia .
42024017	Dan dia kata sama dia-orang , " Apa ini perkata’an yang kamu ada chakap satu sama lain sambil berjalan ? " Dia-orang brenti dngan rupa susah .
42024018	Dan satu orang yang bernama Kliopas jawab kata sama dia , " Angkau ini tumpang s’orang-s’orang-kah di Yerusalim dan ta’tahu itu perkara-perkara yang sudah jadi di situ ini brapa hari ? "
42024019	Dia kata sama dia-orang , " Apa itu smoa ? " Dia-orang kata sama dia , " Deri-hal Isa orang Nasarat itu , ia’itu satu nabi yang berkuasa dalam pkerja’an dan perkata’an di dpan Allah dan di dpan s-gnap bangsa kita :
42024020	dan bagimana kpala-kpala imam sama kita punya pnghulu-pnghulu sudah srahkan dia spaya kna hukum mati , dan sudah salibkan dia .
42024021	Ttapi kita sudah harapkan dia-lah yang nanti tbuskan Isra’el . Dan dngan ini smoa sudah tiga hari pula yang ini perkara sudah jadi .
42024022	Lagi pun ada prempuan-prempuan deri kita punya perkumpolan sudah kasi kita hairan , kerna pagi-pagi skali dia-orang sudah ada di kubor ;
42024023	dan bila dia-orang ta’boleh dapat mayat-nya , dia-orang datang bilang yang dia-orang pun sudah tengok satu pnglihatan , ia’itu mla’ikat yang kata dia ada hidop .
42024024	Dan ada orang yang sama-sama kita pergi di kubor , dan terjumpa btul sperti prempuan-prempuan itu sudah bilang : ttapi dia dia-orang t’ada tengok . "
42024025	Dan dia kata sama dia-orang , " Hei orang yang bbal , dan kamu punya hati lambat perchaya sgala perkara yang nabi-nabi sudah katakan .
42024026	Bukan-kah patut Almaseh itu msti tanggong ini smoa , dan kmdian masok kmulia’an-nya ? "
42024027	Dan mula’i deri Musa dan sgala nabi-nabi pun , dia artikan k-pada dia-orang deri dalam smoa kitab-kitab perkara-perkara deri-hal dia sndiri .
42024028	Dan dia-orang tiga-tiga sampai dkat kampong yang dia-orang mau pergi : dan nampak-nya sperti dia mau pergi lagi jauh .
42024029	Itu dua orang pula tahankan sama dia , dan kata , " Tinggal-lah sama kita : kerna ini sudah hampir malam , dan matahari pun ada turun . " Dan Isa masok mau tinggal sama dia-orang .
42024030	Dan sudah jadi , bila dia sudah dudok meja sama-sama dia-orang , dia ambil roti dan minta berkat , dan bila dia sudah pchahkan , dia kasi sama dia-orang .
42024031	Dan dia-orang punya mata terchlek , dan dia-orang knal sama dia ; dan dia lnnyap deri-pada mata dia-orang .
42024032	Dan dia-orang kata satu sama lain , " Bukan-kah hati kita mnyala dalam diri kita , waktu dia berchakap sama kita di jalan , dan waktu dia bukakan kitab-kitab k-pada kita ? "
42024033	Dan itu jam juga itu dua-orang bangun pulang Yerusalim , dan jumpa yang s-blas itu ada berhimpon , dan orang-orang yang ada sama-sama dia-orang ,
42024034	dan ini smoa kata , " Btul-lah Tuhan sudah bangkit , dan sudah ternampak k-pada Simon . "
42024035	Kmdian itu dua orang chritakan perkara-perkara yang sudah jadi di tngah jalan , dan bagimana dia-orang sudah knal sama dia dalam pchah roti .
42024036	Dan waktu dia-orang ada chakap ini smoa , Isa sndiri berdiri di tngah-tngah , dan bilang sama dia-orang , " Sjahtra-lah atas kamu . "
42024037	Ttapi dia-orang terkjut dan terpranjat , dan dia-orang sangkakan dia-orang ada tengok hantu .
42024038	Dan Isa kata sama dia-orang , " Knapa kamu terkachau bgini ? dan knapa terkluar sangka-sangka dalam hati kamu ?
42024039	Tengok-lah sahya punya tangan sama sahya punya kaki , yang ini sahya sndiri : jamah sama sahya dan tengok ; kerna hantu t’ada daging t’ada tulang , sperti kamu tengok sahya ini ada . "
42024040	Bila dia sudah kata bgini , dia tunjokkan kaki-tangan-nya sama dia-orang .
42024041	Ktika smoa orang itu ada lagi blum perchaya deri sbab suka-hati , dan ada naik hairan , Isa kata sama dia-orang , " Ada-kah kamu di sini apa-apa mau makan ? "
42024042	Dia-orang kasi dia s-kping ikan panggang .
42024043	Dan dia ambil makan dpan dia-orang .
42024044	Dan dia kata sama dia-orang , " Ini-lah sahya punya perkata’an yang sahya sudah chakap sama kamu waktu sahya lagi ada sama-sama kamu , bagimana smoa perkara msti di-sampaikan yang ada tersurat deri-hal sahya di dalam taurit Musa , dan dalam kitab nabi-nabi , dan dalam mazmur . "
42024045	Habis itu , dia trangkan dia-orang punya ingatan , spaya boleh mngerti kitab-kitab ;
42024046	dan dia kata sama dia-orang , " Bgini-lah ada tersurat , yang Almaseh itu msti kna sngsara , dan bangkit deri antara orang mati pada hari yang ktiga ;
42024047	dan lagi dalam nama Almaseh itu tobat dan ampunan dosa nanti di-khabarkan k-pada sgala bangsa , mula’i deri Yerusalim .
42024048	Kamu ini mnjadi saksi deri-hal ini smoa .
42024049	Dan ingat-lah , sahya ada hantarkan perjanjian Bapa sahya atas kamu : ttapi biar-lah kamu smoa dudok dalam ini negri , sampai kamu di-pakaikan dngan kuasa yang deri atas . "
42024050	Dan Isa bawa dia-orang kluar sampai dkat Bait-Ani : dan dia angkat dia punya tangan berkatkan dia-orang .
42024051	Dan sudah jadi , ktika dia ada berkatkan dia-orang , dia berchrai deri-pada dia-orang , dan terangkat naik k-shorga .
42024052	Dan dia-orang berlutut smbah sama dia , kmdian pulang di Yerusalim dngan ksuka’an yang bsar :
42024053	dan slalu ada dalam ka’abah mmuji Allah .
43001001	Mula-mula ada perkata’an itu , dan perkata’an itu ada sama-sama Allah , dan perkata’an itu pula Allah .
43001002	Ia’itu ada mula-mula sama-sama Allah .
43001003	Smoa perkara sudah di-jadikan oleh dia ; dan dngan t’ada dia satu apa t’ada di-jadikan yang sudah jadi .
43001004	Dalam dia ada hidop ; dan itu hidop-lah trang manusia .
43001005	Dan trang itu berchahya dalam glap ; dan glap itu t’ada ambil tahu fasal trang itu .
43001006	Ada satu orang yang Allah sudah hantarkan , nama-nya Yahya .
43001007	Ini orang datang kerna ksaksian , mau bersaksi deri-hal trang itu , spaya oleh dia sgala orang boleh perchaya .
43001008	Dia sndiri bukan trang itu , ttapi dia sudah datang spaya boleh bersaksi deri-hal trang itu .
43001009	Trang yang bnar itu ada datang dalam dunia , ia’itu yang trangkan tiap-tiap orang .
43001010	Dia ada dalam dunia , dan dunia sudah di-jadikan oleh dia , ttapi dunia t’ada knal sama dia .
43001011	Dia sudah datang k-pada dia sndiri punya , ttapi orang-nya sndiri t’ada trima sama dia .
43001012	Ttapi s-brapa banyak orang yang sudah trima sama dia , k-pada dia-orang dia kasi kuasa mnjadi anak-anak Allah , ia’itu k-pada orang-orang yang perchaya sama nama-nya :
43001013	yang sudah di-beranakkan , bukan deri-pada darah , dan bukan deri kahandak badan , dan bukan deri kahandak manusia , ttapi deri-pada Allah .
43001014	Dan perkata’an itu mnjadi manusia , dan mnumpang di antara kita ( dan kita sudah tengok dia punya kmulia’an , sperti kmulia’an Bapa punya Anak tunggal ) , dan dia pnoh dngan anugrah dan kbtulan .
43001015	Yahya bersaksi deri-hal dia , dan bertriak kata , " Ini-lah dia itu yang sahya sudah kata , dia yang ada datang kmdian deri-pada sahya sudah jadi lbeh dhulu deri-pada sahya : kerna sudah ada lbeh dhulu sahya . "
43001016	Kerna deri-pada dia punya klempahan kita smoa sudah trima , ia’itu anugrah atas anugrah .
43001017	Kerna hukum-taurit sudah di-brikan oleh Musa , anugrah dan kbtulan datang oleh Isa Almaseh .
43001018	Satu orang pun blum pernah tengok Allah , baik bila-bila pun ; Anak yang tunggal yang ada di dalam pangkuan Allah , dia sudah nyatakan .
43001019	Ini-lah Yahya punya ksaksian , ktika orang-orang Yahudi hantarkan imam-imam sama orang-orang Liwi deri Yerusalim mau tanya sama dia , " Angkau ini siapa ? "
43001020	Dan dia mngaku dngan t’ada bersangkal , dia mngaku , " Sahya ini bukan Almaseh . "
43001021	Dan dia-orang tanya dia , " Apa macham pula ? Angkau ini llia-kah ? " Dan dia kata , " Bukan . " " Angkau nabi itu-kah ? " Dan dia jawab , " Bukan . "
43001022	Sbab itu dia-orang kata sama dia , " Siapa-kah angkau ini ? spaya kita boleh kasi satu jawab sama orang-orang yang sudah hantarkan kita . Apa angkau bilang deri-hal angkau punya diri ? "
43001023	Dia kata , " Sahya ini suara orang yang bertriak di tanah sunyi , ‘ Btulkan jalan Tuhan , sperti nabi Yash’aya sudah kata . ’ "
43001024	Dia ini orang Farisi sudah hantarkan .
43001025	Dan dia-orang tanya , dan kata sama dia , " Kalau bgitu , knapa-kah angkau baptiskan , jikalau angkau bukan Almaseh itu , dan bukan Ilia , dan bukan nabi itu ? "
43001026	Yahya jawab sama dia-orang , dan kata , " Sahya ini baptiskan dngan ayer : di antara kamu ada berdiri satu orang yang kamu ta’knal ,
43001027	ia’itu dia yang ada datang kmdian deri-pada sahya , yang tali kasut-nya sahya t’ada layak buka . "
43001028	Ini smoa sudah jadi di Bait-Ani di sbrang sungai Yordan , di mana Yahya ada baptiskan orang .
43001029	Besok-nya dia tengok Isa datang k-pada dia , dan dia kata , " Tengok-lah Anak-domba Allah , yang bawa pergi dosa orang dunia !
43001030	Ini-lah dia yang deri-hal-nya sahya sudah kata , ‘ Kmdian deri-pada sahya ada satu orang datang , yang sudah jadi lbeh dhulu sahya , kerna dia sudah ada lbeh dhulu sahya . "
43001031	Dan sahya pun dhulu blum knal sama dia ; ttapi spaya dia boleh di-nyatakan k-pada Isra’el , sbab itu-lah sahya sudah datang baptiskan orang dngan ayer . "
43001032	Dan Yahya bersaksi , dan kata , " Sahya sudah tengok Roh turun deri langit sperti burong komba ; dan tinggal di atas dia .
43001033	Dan sahya blum knal sama dia : ttapi dia itu yang sudah hantarkan sahya mau baptiskan dngan ayer , dia juga sudah kata sama sahya , ‘ Itu orang yang angkau tengok Roh turun dan tinggal di atas-nya , dia-lah yang baptiskan dngan Roh Alkudus . ’
43001034	Dan sahya sudah tengok dan sudah bersaksi yang ini-lah Anak Allah . "
43001035	Dan besok-nya lagi skali Yahya ada berdiri sama dua anak-murid-nya ;
43001036	dan dia pandang sama Isa yang ada berjalan-jalan , dan dia kata , " Tengok-lah Anak-domba Allah ! "
43001037	Dan itu dua anak-murid dngar dia chakap , dan dia-orang ikut sama Isa .
43001038	Isa balek muka , dan tengok dia-orang ikut , dan dia kata sama dia-orang , " Apa kamu chari ? " Dia-orang kata sama dia , " Rabbi tinggal di mana ? " ( Rabbi kalau tersalin arti-nya ‘ Guru ’ )
43001039	Dia kata sama dia-orang , " Mari-lah , dan kamu nanti tengok . " Jadi itu dia-orang datang , dan tengok di mana Isa tinggal ; dan itu hari dia-orang tinggal sama-sama dia : itu ktika ada dkat pukol ampat ptang .
43001040	Satu deri-pada itu dua orang yang sudah dngar Yahya , dan yang sudah ikut sama Isa , dia itu-lah Andrias sudara Petrus .
43001041	Mula-mula dia chari sudara-nya sndiri , ia’itu Simon , dan kata sama dia , " Kita sudah jumpa Masiha itu " ( yang tersalin arti-nya Almaseh ) .
43001042	Dan dia bawa dia k-pada Isa . Isa pandang sama dia , dan kata , " Angkau ini Simon anak Yahya : angkau nanti di-namakan Kifas " ( yang tersalin arti-nya Petrus ) .
43001043	Besok-nya Isa mau pergi di Galil , dan dia jumpa Filipus , dan kata sama dia , " Ikut-lah sahya . "
43001044	Ini Filipus orang Bait-Saida , satu negri sama Andrias dan Petrus .
43001045	Filipus jumpa sama Natana’el , dan kata sama dia , " Kita sudah jumpa dia itu yang deri-hal-nya Musa sudah tulis dalam taurit , dan nabi-nabi pun , ia’itu Isa anak Yusof , orang Nasarat . "
43001046	Natana’el kata sama dia , " Boleh-kah apa-apa yang baik kluar deri Nasarat ? " Filipus kata sama dia , " Mari tengok . "
43001047	Isa tengok Natana’el datang k-pada dia , dan kata deri-hal dia , " Tengok-lah , satu orang Isra’el yang btul , yang dalam-nya t’ada tipu-daya ! "
43001048	Natana’el kata sama dia , " Bagimana Tuhan knal sama sahya ? " Isa jawab kata sama dia , " S-blum Filipus panggil angkau , waktu angkau ada di bawah pokok ara lagi , sahya sudah tengok angkau . "
43001049	Natana’el jawab sama dia , " Ya Rabbi , guru-lah Anak Allah ; guru-lah Raja Isra’el . "
43001050	Isa jawab kata sama dia , " Perchaya-kah angkau sbab sahya kata sama angkau , sahya sudah tengok angkau di bawah pokok ara ? angkau nanti tengok perkara-perkara yang lbeh bsar deri-pada ini smoa . "
43001051	Dan Isa kata sama dia , " Dngan sunggoh-sunggoh sahya kata sama kamu smoa , kamu nanti tengok langit terbuka , dan mla’ikat Allah naik turun atas Anak-manusia . "
43002001	Dan lusa-nya ada satu perjamuan kahwin di negri Kana , di tanah Galil ; dan Isa punya mak ada situ :
43002002	dan Isa sama murid-murid-nya pun sudah kita jmpot k-pada itu perjamuan kahwin .
43002003	Bila ayer-anggor sudah kurang , Isa punya mak kata sama dia , " Dia-orang t’ada ayer-anggor . "
43002004	Dan Isa kata sama mak-nya , " Sahya sama mak apa terkna ? Sahya punya waktu blum sampai lagi . "
43002005	Dia punya mak kata sama orang-orang playan , " Apa-apa dia bilang sama kamu , buat-lah . "
43002006	Di situ ada terltak anam tmpayan , sperti orang Yahudi punya adat chuchi , masing-masing tmpayan muat dua-tiga buyong ayer .
43002007	Isa kata sama dia-orang , " Isikan ayer dalam ini tmpayan . " Dan dia-orang isikan pnoh sampai di mulut .
43002008	Dan dia kata sama dia-orang , " Skarang boleh chedok , dan bawa pergi sama itu kpala-perjamuan . " Dan dia-orang bawa pergi .
43002009	Bila itu kpala-perjamuan sudah kchap itu ayer yang skarang sudah mnjadi ayer-anggor , ( dan ta’tahu deri mana itu ttapi orang-orang playan yang sudah chedokkan saja tahu ) , dia panggil itu kmantin jantan ,
43002010	dan kata sama dia , " Smoa orang taroh ayer-anggor yang baik lbeh dhulu ; dan bila orang sudah puas minum , bharu-lah orang taroh yang kurang baik punya : ttapi angkau ini sudah simpan ayer-anggor yang baik sampai skarang . "
43002011	Ini tanda yang mula-mula Isa sudah buat di negri Kana di tanah Galil , dan dia nyatakan dia punya kmulia’an ; dan murid-murid-nya perchaya sama dia .
43002012	Kmdian deri-pada itu , Isa turun pergi Kafarnahum , dia sama mak-nya dan sudara-sudara dlaki , dan murid-murid-nya : dan dia-orang smoa tinggal di sana t’ada brapa hari punya lama .
43002013	Orang Yahudi punya Paska sudah dkat , dan Isa naik pergi Yerusalim .
43002014	Dan di ka’abah dia jumpa orang yang jual Imbu dan kambing dan burong komba , dan orang-orang yang tukar wang pun dudok di situ :
43002015	dan dia bikin satu chabok deri tali , dan halaukan smoa kluar deri-pada ka’abah itu , baik kambing dan lmbu pun ; dan dia churahkan duit orang-orang yang tukar wang , dan balekkan dia-orang punya meja ;
43002016	dan sama orang uang jual burong komba dia kata , " Bawa pergi ini smoa ; jangan buat rumah Bapa sahya satu rumah mniaga . "
43002017	Dia punya murid-murid ingat yang ada tersurat , " Hati sahya nanti termakan oleh sbab chmburu kerna rumah-mu . "
43002018	Sbab itu orang Yahudi jawab kata sama dia , " Sdang angkau ada buat ini smoa , apa-kah tanda angkau ada tunjokkan sama kita ? "
43002019	Isa jawab , kata sama dia-orang , " Rubohkan ini ka’abah , dan dalam tiga hari sahya nanti bangunkan pula . "
43002020	Sbab itu orang Yahudi kata , " Sudah ampat-puloh-anam tahun punya lama orang bikin ini ka’abah , dan angkau nanti bangunkan dalam tiga hari-kah ? "
43002021	Ttapi Isa chakap deri-hal dia punya badan punya ka’abah .
43002022	Sbab itu bila Isa sudah berbangkit deri antara orang mati , bharu-lah murid-murid-nya teringat yang dia sudah chakap bgini ; dan dia-orang perchaya kitab dan perkata’an yang Isa sudah kata .
43002023	Bila Isa di Yerusalim tempo hari-bsar Paska , banyak orang perchaya sama dia punya nama , sbab dia-orang tengok sgala tanda-tanda yang dia buat .
43002024	Ttapi Isa t’ada harapkan diri-nya k-pada itu orang smoa , sbab dia tahu smoa orang ,
43002025	dan sbab ta’berguna sama dia kalau orang bersaksi deri-hal manusia ; kerna dia sndiri tahu apa ada dalam manusia .
43003001	Ada satu orang Farisi bernama Nikodimus , pnghulu orang Yahudi :
43003002	dia ini datang k-pada Isa tempo malam , dan kata sama dia , " Ya Rabbi , kita smoa tahu yang Rabbi satu guru yang datang deri-pada Allah : kerna t’ada satu orang pun boleh buat ini tanda-tanda yang Rabbi buat , kalau Allah t’ada sama-sama dia . "
43003003	Isa jawab kata sama dia , " Dngan sunggoh-sunggoh sahya kata sama angkau , jikalau satu orang t’ada di-beranakkan s-mula , dia ta’boleh tengok kraja’an Allah . "
43003004	Nikodimus kata sama Isa , " Bagimana orang boleh di-beranakkan bila dia sudah tua ? boleh-kah dia masok dalam prot mak-nya lagi skali dan di-beranakkan ? "
43003005	Isa jawab , " Dngan sunggoh-sunggoh sahya kata sama angkau , jikalau satu orang t’ada di-beranakkan deri-pada ayer dan Roh , dia ta’boleh masok kraja’an Allah .
43003006	Apa-apa yang di-beranakkan deri-pada orang punya badan , ia’itu badan juga ; dan apa-apa yang di-beranakkan deri-pada Roh , ia’itu Roh juga .
43003007	Jangan angkau hairan sbab sahya bilang kamu msti di-beranakkan s-mula .
43003008	Itu angin tiop mana dia suka , dan angkau dngar bunyi-nya , ttapi angkau ta’tahu deri mana dia datang dan di mana dia pergi : bgitu-lah hal masing-masing orang yang di-beranakkan deri-pada Roh . "
43003009	Nikodimus jawab kata sama Isa , " Bagimana pula ini smoa boleh jadi ? "
43003010	Isa jawab kata sama dia , " Angkau-kah guru orang Isra’el , dan t’ada-kah angkau mngerti ini smoa ?
43003011	Dngan sunggoh-sunggoh sahya kata sama angkau , apa yang kita tahu itu-lah kita ada chakapkan , dan apa yang kita sudah tengok itu-lah kita ada saksikan ; dan kamu smoa t’ada trima kita punya ksaksian .
43003012	Jikalau sahya sudah bilangkan kamu deri-hal perkara dunia , dan kamu tidak perchaya , bagimana kamu boleh perchaya kalau sahya bilangkan kamu perkara shorga ?
43003013	Dan satu orang pun blum naik shorga , chuma dia yang sudah turun deri shorga , ia’itu Anak-manusia yang ada di shorga .
43003014	Dan sperti Musa sudah tinggikan itu ular di tanah sunyi , bgitu-lah juga Anak-manusia pun msti di-tinggikan :
43003015	spaya masing-masing orang yang perchaya boleh dapat hidop yang kkal dalam dia .
43003016	" Kerna bgitu-lah Allah sudah kaseh ini dunia , sampai dia kasi Anak-nya yang tunggal spaya masing-masing orang yang perchaya sama dia jangan binasa , ttapi dapat hidop yang kkal .
43003017	Kerna Allah sudah hantarkan Anak-nya datang di dunia bukan-nya mau hukumkan dunia ini ; ttapi spaya dunia ini boleh dapat slamat oleh dia .
43003018	Orang yang perchaya sama dia t’ada kna hukuman : orang yang t’ada perchaya sudah pun kna hukuman , sbab dia t’ada perchaya nama Anak Allah yang tunggal .
43003019	Dan ini-lah hukuman-nya , ia’itu trang sudah datang dalam dunia , dan orang sayang glap lbeh deri-pada trang ; kerna dia-orang punya perbuatan jahat .
43003020	Kerna tiap-tiap orang yang buat jahat bnchi sama trang , dan tidak datang k-pada trang , spaya jangan perbuatan-nya di-nyatakan .
43003021	Ttapi orang yang buat kbtulan dia datang k-pada trang , spaya perbuatan-nya boleh di-trangkan , yang itu smoa sudah di-buatkan dalam Allah . "
43003022	Habis ini smoa , Isa sama dia punya murid-murid datang masok tanah Yahudiah ; dan di situ dia tinggal sama dia-orang sambil baptiskan orang .
43003023	Dan Yahya pun ada baptiskan orang di ‘ Ain-Nun dkat Salim , kerna di situ banyak ayer : dan orang datang dan trima baptis .
43003024	Kerna Yahya blum lagi kna masok jel .
43003025	Sbab itu jadi satu perbantahan antara Yahya punya murid-murid sama satu orang Yahudi deri-hal adat chuchi .
43003026	Jadi dia-orang datang k-pada Yahya , dan kata sama dia , " Ya Rabbi , dia itu yang ada sama-sama guru di sbrang Yordan , dan yang guru sudah saksikan , dia pun ada baptiskan orang , dan smoa orang datang k-pada dia . "
43003027	Yahya jawab , kata , " Orang ta’boleh trima satu apa pun , kalau itu t’ada di-brikan k-pada dia deri shorga .
43003028	Kamu sndiri boleh bersaksi kerna sahya , yang sahya sudah bilang , sahya bukan Almaseh , ttapi sahya sudah di-hantarkan lbeh dhulu dia .
43003029	Orang yang ada kmantin prempuan , dia-lah kmantin jantan : ttapi kmantin jantan punya sohbat yang berdiri dngarkan sama dia , dia ini banyak tumpang suka sbab dia dngar kmantin jantan punya suara : bgitu-lah ini sahya punya ksuka’an sudah-lah gnap .
43003030	Dia msti makin tambah , ttapi sahya makin kurang . "
43003031	Dia yang datang deri atas , dia-lah atas sklian : dia yang deri bumi ini , dia-lah deri bumi , dan deri bumi juga dia chakap ; dia yang datang deri shorga , dia-lah atas sklian .
43003032	Apa yang dia sudah tengok dan dngar , itu-lah dia ada saksikan ; dan satu orang pun t’ada trima dia punya ksaksian .
43003033	Orang yang sudah trima dia punya ksaksian , dia itu sudah ttapkan yang Allah ada bnar .
43003034	Kerna dia yang Allah sudah hantarkan , dia itu chakapkan perkata’an Allah : sbab Allah t’ada bri Roh dngan sukat-mnyukat .
43003035	Bapa itu kaseh sama Anak , dan sudah srahkan sgala perkara k-pada tangan-nya .
43003036	Orang yang perchaya sama Anak itu , dia ada hidop yang kkal ; ttapi orang yang t’ada turut prentah Anak itu , dia t’ada nanti tengok hidop , ttapi Allah punya marah ada tinggal atas dia .
43004001	Sbab itu bila Tuhan dapat tahu bagimana orang Farisi sudah dngar yang Isa ada jadikan dan baptiskan lbeh banyak murid-murid deri-pada Yahya
43004002	( mski pun Isa sndiri t’ada baptiskan orang , ttapi dia punya murid-murid yang baptiskan ) ,
43004003	Isa tinggalkan tanah Yahudiah , dan pergi tanah Galil lagi skali .
43004004	Dan dia msti lalu tanah Samariah .
43004005	Jadi itu dia datang sampai satu negri Samariah yang bernama Sukhar , dkat tanah yang Yakob sudah kasi sama dia punya anak Yusof :
43004006	di situ pula ada prigi Yakob . Sbab itu kerna dia sudah pnat jalan , Isa dudok-lah di tpi prigi itu dngan bgini punya hal . Itu ktika ada pukol dua-blas tngah hari bgitu .
43004007	Ada satu prempuan Samariah datang mau timba ayer : Isa kata sama dia , " Kasi sahya minum . "
43004008	Kerna dia punya murid-murid sudah pergi negri bli barang makanan .
43004009	Jadi itu prempuan Samariah kata sama dia , " Bagimana pula tuan ini , satu orang Yahudi , mau minta minum deri-pada sahya ini , satu prempuan Samariah ? " ( Kerna orang Yahudi t’ada champur sama orang Samariah . )
43004010	Isa jawab , kata sama dia , " Jikalau nyonya sudah tahu Allah punya pmbrian , dan siapa-kah yang ada bilang , ‘ Kasi sahya minum , ’ tntu-lah nyonya sudah minta deri dia pula , dan dia nanti kasi ayer yang hidop . "
43004011	Itu prempuan kata sama dia , " Tuhan ini t’ada timba , lagi pun ini prigi dalam : deri mana pula tuan ada ayer yang hidop itu ?
43004012	Tuan ini lbeh bsar-kah deri-pada kita punya nenek-moyang Yakob , yang sudah kasi kita ini prigi ? dan dia pun sudah minum sndiri , dan anak-anak-nya , sama binatang-nya skali . "
43004013	Isa jawab kata sama dia , " Tiap-tiap orang yang minum ini ayer nanti jadi haus lagi ,
43004014	ttapi barang-siapa yang minum ayer yang sahya nanti kasi sama dia , itu orang skali-kali t’ada nanti haus ; ttapi ayer yang sahya kasi sama dia nanti mnjadi dalam-nya satu mata-ayer yang panchar kerna hidop yang kkal . "
43004015	Itu prempuan kata sama dia , " Tuan kasi sahya ini ayer , spaya sahya jangan haus , dan spaya sahya ta’usah datang sampai sini mau timba ayer . "
43004016	Isa kata sama dia , " Pergi panggil nyonya punya laki , dan mari sini . "
43004017	Itu prempuan jawab , kata sama dia , " Sahya t’ada laki . " Isa kata sama dia , " Nyonya sudah chakap btul , ‘ Sahya t’ada laki , ’
43004018	kerna nyonya sudah ada lima laki ; dan itu orang yang skarang nyonya ada , bukan nyonya punya laki : dalam ini hal nyonya sudah chakap btul . "
43004019	Itu prempuan kata sama dia , " Ya Tuan , sahya tengok Tuan ini satu nabi .
43004020	Kita ini punya nenek-moyang smbahyang di gunong ini ; dan kamu smoa kata di Yerusalim-lah orang patut smbahyang . "
43004021	Isa kata sama dia , " Hei nyonya , perchaya-lah sahya , waktu-nya nanti datang bila kamu nanti smbah Bapa itu bukan di gunong ini , dan bukan di Yerusalim pun .
43004022	Kamu smoa ada smbah apa yang kamu ta’tahu : kita ini smbah apa yang kita tahu : kerna slamat datang deri orang Yahudi .
43004023	Ttapi waktu-nya nanti datang , dan skarang pun sudah ada , bila orang yang smbahyang dngan btul nanti smbah Bapa dngan Roh dan kbtulan : kerna ini macham punya orang Allah ada chari spaya dia-orang boleh smbah dia .
43004024	Allah itu Roh : dan orang yang smbah dia msti smbah dia dngan Roh dan kbtulan . "
43004025	Itu prempuan kata sama dia , " Sahya tahu itu Masiha nanti datang ( yang di-sbot Almaseh ) ; bila dia sudah datang , dia nanti khabarkan smoa perkara sama kita . "
43004026	Isa kata sama dia , " Sahya ini-lah dia yang berchakap sama nyonya . "
43004027	Habis itu dia punya murid-murid datang ; dan dia-orang hairan sbab dia berchakap sama satu prempuan ; ttapi satu orang pun t’ada tanya , " Apa tuan chari ? " atau , " Knapa tuan berchakap sama dia ? "
43004028	Jadi itu prempuan tinggalkan dia punya buyong , dan pergi negri dan bilang sama orang-orang di situ ,
43004029	" Mari tengok satu orang yang sudah bilangkan sahya s-lagi perkara yang sahya sudah buat : dia ini-kah Almaseh ? "
43004030	Dia-orang kluar deri negri , dan datang k-pada Isa .
43004031	Dalam antara itu , murid-murid terminta-minta sama dia , dan kata , " Rabbi makan-lah . "
43004032	Ttapi dia kata sama dia-orang , " Sahya ada jerki mau makan yang kamu smoa ta’tahu . "
43004033	Sbab itu , murid-murid bilang satu sama lain , " Ada-kah orang bawa apa-apa kasi dia makan ? "
43004034	Isa kata sama dia-orang , " Jerki sahya ia’itu buat kahandak dia yang sudah hantarkan sahya , dan habiskan dia punya pkerja’an .
43004035	Bukan-kah kamu kata , ‘ Ada lagi ampat bulan , kmdian bharu-lah musim mnuai ’ ? sahya bilang sama kamu , angkat-lah kamu punya mata , dan tengok-lah di ladang-ladang itu , kerna sudah pun kuning boleh mnuai .
43004036	Orang yang mnuai dapat upah , dan kumpolkan buah-buah kerna hidop yang kkal ; spaya orang yang mnabur sama orang yang mnuai boleh sama-sama bersuka-suka .
43004037	Kerna dalam ini hal-lah ada btul ini perkata’an , ia’itu , " Lain orang yang mnabur , lain pula yang mnuai . ’
43004038	Sahya sudah hantarkan kamu mnuai apa yang atas-nya kamu t’ada berpnat : lain orang sudah berpnat , dan kamu pula sudah dapat bhagian pnat-nya . "
43004039	Dan deri itu negri ada banyak orang Samariah sudah perchaya sama dia , deri sbab perkata’an itu prempuan yang sudah bersaksi , " Dia sudah bilangkan sahya s-lagi perkara yang sahya sudah buat . "
43004040	Jadi itu , bila orang-orang Samariah itu datang sama dia , dia-orang minta dia tinggal sama dia-orang , dan dia tinggal di situ dua hari punya lama .
43004041	Dan ada lbeh banyak lagi orang yang perchaya deri sbab dia sndiri punya perkata’an ;
43004042	dan ini orang smoa kata sama itu prempuan , " Skarang kita sudah perchaya bukan-nya sbab nyonya punya perchakapan : kerna kita sndiri sudah dngar , dan kita tahu yang btul-lah dia ini Juru-Slamat dunia ini . "
43004043	Lpas itu dua hari , dia kluar deri sana pergi di Galil .
43004044	Kerna Isa sndiri bersaksi yang satu nabi t’ada dapat hormat dalam negri-nya sndiri .
43004045	Bila dia sampai di Galil , itu orang Galil trima sama dia , sbab dia-orang sudah tengok smoa perkara yang dia sudah buat di Yerusalim tempo hari-bsar , kerna dia-orang pun sudah pergi k-pada hari-bsar itu .
43004046	Sbab itu dia datang lagi skali di negri Kana di tanah Galil , di mana itu ayer sudah di-jadikan ayer-anggor . Dan ada satu raja punya orang yang anak dlaki-nya ada sakit di Kafarnahum .
43004047	Ini orang bila dia dngar khabar yang Isa sudah datang di Galil deri Yahudiah , dia pergi k-pada Isa , dan minta dia datang smbohkan dia punya anak ; kerna itu anak hampir mati .
43004048	Isa kata sama dia , " Kamu smoa , kalau blum tengok tanda-tanda dan perkara yang hairan , t’ada skali-kali nanti perchaya . "
43004049	Itu raja punya orang kata sama dia , " Tuhan , turun-lah s-blum anak sahya mati . "
43004050	Isa kata sama dia , " Angkau boleh pergi ; angkau punya anak ada hidop . " Itu orang perchaya itu perkata’an yang Isa sudah katakan sama dia , dan dia pergi .
43004051	Waktu dia berjalan turun , hamba-hamba-nya berjumpa sama dia , dan kata anak-nya ada hidop .
43004052	Jadi dia tanya sama dia-orang pukol brapa itu anak mula’i snang . Dan dia-orang kata , " S-malam pukol satu dmam-nya hilang . "
43004053	Dan bapa-nya tahu yang itu jam juga Isa sudah kata , " Angkau punya anak ada hidop : " dan dia pun perchaya , dan smoa isi-rumah-nya .
43004054	Ini-lah tanda yang kdua yang Isa buat bila dia kluar deri Yahudiah pergi di Galil .
43005001	Kmdian deri-pada ini smoa , ada orang Yahudi punya hari-bsar ; dan Isa pergi di Yerusalim .
43005002	Di Yerusalim , dkat pintu kambing , ada satu kolam bernama dalam bhasa Ibrani Bait-Hasda ; yang ada lima srambi .
43005003	Dalam itu srambi ada terbaring banyak orang sakit , buta , tempang , dan kurus kring .
43005005	Dan di situ ada satu orang yang sakit sudah tiga-puloh-lapan tahun .
43005006	Isa tengok dia terbaring di situ , dan dia tahu itu orang sudah lama dalam itu hal , dan kata sama dia , " Mau-kah jadi smboh ? "
43005007	Itu orang sakit jawab , " Tuan , sahya t’ada satu orang yang boleh turunkan sahya dalam itu kolam bila ayer-nya berkochak : ttapi ktika sahya datang , lain orang pula turun lbeh dhulu sahya . "
43005008	Isa kata sama dia , " Bangun-lah angkau , angkat tmpat tidor , dan jalan . "
43005009	Itu juga itu orang jadi smboh , dan dia angkat tmpat-tidor-nya berjalan . Dan itu hari jadi hari-perhentian .
43005010	Itu sbab orang Yahudi kata sama itu orang yang sudah di-smbohkan , " Ini hari-perhentian ; t’ada halal angkau angkat tmpat-tidor . "
43005011	Ttapi dia jawab sama dia-orang , " Itu orang yang sudah smbohkan sahya , dia-lah yang bilang sama sahya , ‘ Angkat tmpat-tidor , dan jalan . ’ "
43005012	Dia-orang tanya sama dia , " Siapa-kah itu orang yang bilang sama angkau , ‘ Angkat dan jalan ’ ? "
43005013	Itu orang yang sudah di-smbohkan ta’tahu siapa dia : kerna Isa sudah undor , sbab banyak orang ada di situ .
43005014	Kmdian deri-pada itu Isa jumpa itu orang di dalam ka’abah , dan kata sama dia , " Tengok , angkau sudah smboh : jangan buat dosa lagi , spaya jangan perkara yang lbeh jahat pula datang di atas angkau . "
43005015	Itu orang pergi kasi tahu sama orang Yahudi yang Isa-lah yang smbohkan dia .
43005016	Dan itu sbab orang Yahudi aniayakan Isa , kerna dia sudah buat smoa perkara itu tempo hari-perhentian .
43005017	Ttapi Isa jawab sama dia-orang , " Bapa sahya ada bkerja sampai skarang , dan sahya pun bkerja juga . "
43005018	Sbab itu-lah orang Yahudi makin lbeh chari jalan mau bunoh dia , kerna bukan saja dia langgar hukum hari-perhentian , ttapi dia sbot Allah Bapa-nya sndiri , dan samakan diri-nya dngan Allah .
43005019	Itu sbab Isa jawab kata sama dia-orang , " Dngan sunggoh-sunggoh sahya bilang sama kamu smoa , Anak itu ta’boleh buat apa-apa dngan dia sndiri punya kahandak , chuma apa-apa yang dia tengok Bapa buat : kerna apa-apa yang Bapa buat , ini smoa Anak itu buat bgitu juga .
43005020	Kerna Bapa kaseh sama Anak itu , dan tunjokkan dia sgala perkara yang dia sndiri buat : dan perbuatan yang lbeh bsar deri-pada ini Bapa nanti tunjokkan sama Anak , spaya kamu hairan .
43005021	Kerna sperti Bapa bangkitkan orang mati , dan hidopkan dia , bgitu juga Anak itu pun hidopkan barang-siapa yang dia suka .
43005022	Kerna Bapa t’ada hukumkan orang , ttapi dia sudah srahkan sgala perkara hukum k-pada Anak itu ;
43005023	spaya smoa orang nanti hormatkan Anak itu , sama sperti dia-orang hormatkan Bapa . Orang yang t’ada hormatkan Anak itu , dia t’ada hormatkan Bapa yang sudah hantarkan Anak itu .
43005024	Dngan sunggoh-sunggoh sahya bilang sama kamu , orang yang dngar perkata’an sahya , dan perchaya sama dia yang sudah hantarkan sahya , dia itu ada hidop yang kkal , dan t’ada masok hukuman , ttapi sudah pindah deri-pada kmatian masok hidop .
43005025	Dngan sunggoh-sunggoh sahya bilang sama kamu , waktu-nya nanti datang , dan skarang pun ada , bila orang mati nanti dngar suara Anak Allah ; dan orang yang dngar nanti hidop .
43005026	Kerna sperti Bapa ada hidop dalam diri-nya sndiri , bgitu juga dia sudah kasi Anak itu pun ada hidop dalam diri-nya sndiri :
43005027	dan dia sudah kasi dia kuasa jalankan hukum , sbab dia Anak-manusia .
43005028	Jangan hairan sama ini hal : kerna waktu-nya nanti datang bila smoa orang yang ada dalam kubor nanti dngar suara-nya ,
43005029	dan nanti kluar ; orang-orang yang sudah buat baik datang k-pada kbangkitan hidop ; dan orang-orang yang sudah buat jahat datang k-pada kbangkitan hukuman .
43005030	" Sahya ini ta’boleh buat apa-apa dngan kuasa sahya sndiri : s-bagimana sahya dngar , bgitu-lah sahya jalankan hukum : dan sahya punya hukum ada adil ; kerna sahya t’ada chari kahandak sndiri , ttapi kahandak dia yang hantarkan sahya .
43005031	Jikalau sahya bersaksi deri-hal sndiri , ksaksian sahya t’ada btul .
43005032	Ada lain orang yang bersaksi deri-hal sahya ; dan sahya tahu itu ksaksian yang dia saksikan deri-hal sahya ada btul .
43005033	Kamu ini sudah hantarkan orang k-pada Yahya , dan dia sudah bersaksi atas apa yang btul .
43005034	Ttapi itu ksaksian yang sahya ini trima , bukan-nya deri manusia ; dalam pada itu , ini smoa sahya bilangkan spaya kamu dapat slamat .
43005035	Yahya itu satu plita yang mnyala dan berchahya-chahya : dan kamu sudah sudi bersuka-suka dalam trang-nya ada sikit lama .
43005036	Ttapi ksaksian yang sahya ada , itu lbeh bsar deri-pada Yahya punya : kerna smoa perbuatan yang Bapa sudah srahkan k-pada sahya , spaya sahya boleh habiskan , ia’itu perbuatan yang sahya ada buat , itu smoa bersaksi deri-hal sahya yang Bapa sudah hantarkan sahya .
43005037	Dan Bapa yang hantarkan sahya , dia sndiri sudah bersaksi deri-hal sahya . Kamu blum pernah dngar suara-nya , atau tengok rupa-nya .
43005038	Dan dia punya perkata’an pun t’ada tinggal dalam diri kamu : kerna orang yang dia sudah hantarkan kamu tidak perchaya .
43005039	Kamu preksa kitab , kerna kamu sangka yang di dalam-nya kamu ada hidop yang kkal ; dan itu kitab bersaksi deri-hal sahya ;
43005040	ttapi kamu ta’mau datang k-pada sahya spaya kamu dapat hidop .
43005041	Sahya t’ada sambot hormat deri-pada manusia .
43005042	Ttapi sahya tahu kamu , ia’itu yang kaseh Allah tidak ada dalam kamu .
43005043	Sahya ini sudah datang dngan nama Bapa sahya , dan kamu t’ada sambot sama sahya : kalau lain orang datang dngan nama-nya sndiri , sama dia kamu nanti sambot .
43005044	Mana boleh kamu perchaya , kamu yang sambot kmulia’an satu sama lain , ttapi kmulia’an yang deri-pada Allah yang satu itu kamu t’ada chari ?
43005045	Jangan fikir sahya nanti d’awa kamu dpan Bapa : ada satu yang ada d’awa kamu , ia’itu Musa yang kamu harapkan .
43005046	Kerna jikalau kamu sudah perchaya Musa , kamu nanti perchaya sahya pun ; kerna dia sudah tulis deri-hal sahya .
43005047	Ttapi kalau kamu t’ada perchaya dia punya suratan , mana boleh kamu perchaya sahya punya perkata’an ? "
43006001	Kmdian deri-pada itu Isa pergi sbrang tasek Galil , ia’itu tasek Tibirias .
43006002	Dan banyak skali orang ikut sama dia , sbab sudah tengok tanda-tanda yang dia buat di atas orang yang sakit .
43006003	Dan Isa naik gunong , dan di sana dia dudok sama-sama murid-murid-nya .
43006004	Dan Paska , ia’itu orang Yahudi punya hari-bsar , sudah dkat .
43006005	Dan Isa angkat mata , dan tengok banyak skali orang ada datang k-pada dia , sbab itu dia kata sama Filipus , " Di mana kita mau bli roti , spaya boleh kasi ini smoa makan ? "
43006006	Isa kata ini sbab mau choba sama dia , kerna dia sndiri tahu apa dia mau buat .
43006007	Filipus jawab sama Isa , " Kalau satu orang makan sikit pun saja , dua-ratus dinar punya roti pun t’ada chukop kerna ini smoa . "
43006008	Ada satu anak-murid-nya , ia’itu Andrias , sudara Simon Petrus , kata sama dia ,
43006009	" Di sini ada satu budak yang ada lima biji punya roti bras blanda , sama dua ekor ikan : ttapi itu apa guna sama ini macham banyak punya orang ? "
43006010	Isa kata , " Kasi orang-orang ini dudok . " Di situ ada banyak rumput , dan orang-orang dlaki dudok , ada dkat lima-ribu orang .
43006011	Sbab itu Isa ambil itu roti ; dan bila dia sudah mnguchap shukor , dia bhagi-bhagikan sama orang yang sudah dudok ; dan sama ikan itu pun bgitu juga , s-brapa banyak dia-orang suka .
43006012	Dan bila dia-orang sudah knnyang , dia kata sama dia punya murid-murid , " Pungut itu sisa-sisa roti , spaya jangan terbuang apa-apa . "
43006013	Jadi itu , dia-orang pungut-lah , dan pnohkan dua-blas bakul dngan itu lima biji roti bras blanda punya sisa-sisa , yang lbeh orang makan .
43006014	Jadi bila orang-banyak itu tengok itu tanda yang Isa sudah buat , dia-orang kata , " Dia ini btul-lah itu nabi yang patut datang dalam dunia . "
43006015	Isa tahu yang dia-orang mau datang ambil dia dngan kras , dan jadikan dia raja , sbab itu dia undor pergi gunong s’orang-s’orang .
43006016	Bila sudah ptang , murid-murid-nya turun pergi tasek ;
43006017	dan dia-orang naik satu prahu , mau mnybrang tasek pergi Kafarnahum . Dan sudah glap , ttapi Isa blum juga datang k-pada dia-orang .
43006018	Dan tasek itu pun berombak sbab angin kras tiop .
43006019	Sbab itu bila dia-orang sudah berdayong tiga ampat batu punya jauh , dia-orang tengok Isa berjalan di atas tasek dan datang dkat prahu itu : jadi dia-orang naik takot .
43006020	Ttapi dia kata sama dia-orang , " Ini sahya ; jangan takot . "
43006021	Bharu-lah dia-orang suka mau sambot dia naik prahu : dan itu juga prahu itu sudah sampai darat yang dia-orang mau pergi .
43006022	Besok itu orang-banyak yang berdiri di sbrang tasek sudah tengok t’ada lain prahu di situ , chuma satu saja , lagi pun Isa t’ada naik itu prahu sama-sama murid-nya , ttapi itu murid-murid sudah blayer sndiri saja
43006023	( ttapi ada juga lain-lain prahu yang datang deri Tibirias , dkat itu tmpat di mana dia-orang sudah makan roti , bila Tuhan sudah mnguchap shukor ) ;
43006024	sbab itu bila itu orang-banyak tengok Isa t’ada di situ , dan murid-murid-nya punya t’ada , bharu dia-orang pun naik prahu , dan datang di Kafarnahum mau chari Isa .
43006025	Bila dia-orang jumpa dia di sbrang tasek , dia-orang kata sama dia , " Hei Rabbi , bila-kah Rabbi sudah sampai di sini ? "
43006026	Isa jawab kata sama dia-orang , " Dngan sunggoh-sunggoh sahya bilang sama kamu , kamu chari sama sahya bukan-nya sbab kamu sudah tengok tanda-tanda , ttapi sbab kamu sudah makan itu roti dan sudah knnyang .
43006027	Baik kamu kerja bukan-nya mau chari makanan yang nanti binasa , ttapi makanan yang nanti tinggal sampai hidop yang kkal , yang Anak-manusia nanti kasi sama kamu : kerna dia-lah yang sudah di-akukan oleh Bapa , ia’itu Allah . "
43006028	Sbab itu dia-orang kata sama dia , " Apa patut kita buat spaya buat perbuatan Allah ? "
43006029	Isa jawab dan kata sama dia-orang , " Ini-lah perbuatan Allah , ia’itu kamu smoa perchaya sama dia yang Allah sudah hantarkan . "
43006030	Sbab itu dia-orang kata sama dia , " Apa-kah tanda guru ada buat , spaya kita tengok dan perchaya sama guru ? Apa-kah yang guru kerjakan ?
43006031	Kita punya nenek-moyang sudah makan Manna di tanah sunyi , sperti ada tersurat , ‘ Dia kasi dia-orang roti deri shorga jadi makanan-nya . ’ "
43006032	Isa kata sama dia-orang , " Dngan sunggoh-sunggoh sahya bilang sama kamu , bukan-nya Musa yang sudah kasi kamu itu roti deri shorga , ttapi Bapa sahya yang kasi sama kamu itu roti yang btul deri shorga .
43006033	Kerna roti Allah , ia’itu dia yang turun deri shorga , dan yang kasi hidop sama ini dunia . "
43006034	Dia-orang kata sama dia , " Ya Tuan , kasi-lah ini roti sama kita slalu . "
43006035	Isa kata sama dia-orang , " Sahya-lah itu roti hidop : orang yang datang k-pada sahya t’ada nanti lapar , dan orang yang perchaya sama sahya t’ada skali-kali nanti haus .
43006036	Ttapi sahya sudah bilang sama kamu , yang kamu sudah tengok sahya , ttapi t’ada juga perchaya .
43006037	Smoa yang Bapa kasi sama sahya nanti datang k-pada sahya ; dan orang yang datang k-pada sahya , t’ada skali-kali sahya nanti buangkan dia kluar .
43006038	Kerna sahya sudah turun deri shorga , bukan-nya mau buat kahandak sahya sndiri , ttapi kahandak dia yang sudah hantarkan sahya .
43006039	Dan kahandak dia yang hantarkan sahya ada bgini : ia’itu antara smoa orang yang dia sudah kasi sama sahya , jangan satu pun hilang , ttapi sahya nanti bangkitkan smoa-nya hari pnghabisan .
43006040	Kerna kahandak Bapa sahya ada bgini : ia’itu siapa-siapa yang tengok Anak itu , dan perchaya sama dia , nanti dapat hidop yang kkal ; dan sahya nanti bangkitkan dia hari pnghabisan . "
43006041	Sbab itu orang Yahudi bersungut-bersungut deri-hal dia , sbab dia sudah kata , " Sahya-lah itu roti yang turun deri shorga . "
43006042	Dan dia-orang kata , " Bukan-kah dia ini Isa anak si Yusof , yang mak-bapa-nya kita pun knal ? bagimana pula dia kata tadi , ‘ Sahya sudah turun deri shorga ? ’ "
43006043	Isa jawab kata sama dia-orang , " Jangan bersungut-sungut antara kamu sndiri .
43006044	T’ada orang boleh datang k-pada sahya , kalau tidak Bapa yang hantarkan sahya tarek hati-nya : dan sahya nanti bangkitkan dia hari pnghabisan .
43006045	Ada tertulis dalam buku nabi-nabi , ‘ Dan sklian-nya nanti di-ajar oleh Allah . ’ Tiap-tiap orang yang sudah dngar deri-pada Bapa , dan sudah blajar , dia pun datang k-pada sahya .
43006046	T’ada siapa pun yang sudah tengok Bapa , chuma dia saja yang datang deri Allah , dia sudah tengok Bapa .
43006047	Dngan sunggoh-sunggoh sahya kata sama kamu , orang yang perchaya dia-lah ada hidop yang kkal .
43006048	Sahya-lah roti-hidop itu .
43006049	Kamu punya nenek-moyang sudah makan Manna di tanah sunyi , dan dia-orang mati juga .
43006050	Ini-lah roti yang turun deri shorga , spaya orang boleh makan , dan t’ada mati .
43006051	Sahya-lah roti yang hidop yang turun deri shorga : kalau siapa-siapa makan ini roti , dia nanti hidop s-lama-lama-nya : dan roti yang sahya kasi , ia’itu badan sahya , mnjadi ini dunia punya hidop . "
43006052	Sbab itu orang Yahudi berbantah satu sama lain , dan kata , " Bagimana pula ini orang boleh kasi kita makan dia punya badan ? "
43006053	Jadi Isa kata sama dia-orang , " Dngan sunggoh-sunggoh sahya bilang sama kamu , jikalau kamu tidak makan badan Anak-manusia dan minum darah-nya , kamu t’ada hidop dalam kamu punya diri .
43006054	Orang yang makan badan sahya dan minum darah sahya dia ada hidop yang kkal ; dan sahya nanti bangkitkan dia hari pnghabisan .
43006055	Kerna badan sahya-lah makanan yang btul , dan darah sahya-lah minuman yang btul .
43006056	Orang yang makan badan sahya dan minum darah sahya , dia tinggal dalam sahya , dan sahya pun tinggal dalam dia .
43006057	Sperti Bapa yang hidop itu sudah hantarkan sahya , dan sahya pun hidop deri sbab Bapa ; bgitu-lah juga orang yang makan sahya dia nanti hidop deri sbab sahya .
43006058	Ini-lah roti yang turun deri shorga : bukan-nya sperti yang nenek-moyang sudah makan , dan mati juga : orang yang makan ini roti nanti hidop s-lama-lama-nya . "
43006059	Ini smoa Isa sudah kata dalam rumah-smbahyang , waktu dia ada ajar di Kafarnahum .
43006060	Sbab itu banyak juga dia punya murid-murid , bila dia-orang dngar bgini , kata , " Ini susah-punya chakap , siapa boleh dngar ini ? "
43006061	Ttapi sbab Isa tahu dalam diri-nya yang murid-murid-nya bersungut deri-hal itu perkara , dia bilang sama dia-orang , " Perkara ini-kah kasi kamu terantok ?
43006062	Apa lagi kalau kamu tengok Anak-manusia naik pergi tmpat asal-nya ?
43006063	Roh itu-lah yang hidopkan , badan t’ada satu pun dia punya fa’idah : perkata’an yang sahya sudah chakapkan sama kamu , itu-lah roh dan itu-lah hidop .
43006064	Ttapi antara kamu ada juga yang ta’perchaya . " Kerna deri mula-nya Isa sudah tahu siapa yang t’ada perchaya , dan siapa dia itu yang nanti srahkan dia .
43006065	Dan dia kata , " Itu sbab-lah sahya sudah kata sama kamu , satu orang pun ta’boleh datang k-pada sahya , kalau Bapa t’ada kasi dia . "
43006066	Deri sbab ini banyak juga murid-murid-nya undor blakang , dan t’ada ikut dia jalan lagi .
43006067	Sbab itu Isa kata sama yang dua-blas itu , " Kamu ini pun mau pergi ? "
43006068	Simon Petrus jawab sama dia , " Ya Tuhan , sama siapa-kah kita mau pergi ? Tuhan-lah ada hidop kkal punya perkata’an .
43006069	Dan kita sudah perchaya dan kita tahu juga yang Tuhan-lah Allah punya Orang Kudus itu . "
43006070	Isa jawab sama dia-orang , " Bukan-kah sahya sudah pileh kamu dua-blas orang ini ? dan antara kamu ada satu jadi iblis ? "
43006071	Ini dia chakap deri-hal Yudas anak Simon Iskariot , kerna dia-lah yang nanti srahkan Isa , dan dia pun satu deri-pada dua-blas murid itu .
43007001	Kmdian deri-pada ini smoa , Isa berjalan-jalan di tanah Galil pula , kerna dia ta’mau berjalan di tanah Yahudiah , sbab orang Yahudi chari jalan mau bunoh sama dia .
43007002	Dan orang Yahudi punya hari-bsar sudah dkat , ia’itu hari-bsar pondok .
43007003	Sbab itu sudara-sudara-nya kata sama dia , " Baik angkau pindah deri sini pergi Yahudiah , spaya angkau punya murid-murid boleh tengok angkau punya perbuatan yang angkau ada buat .
43007004	Kerna satu orang pun t’ada buat apa-apa dalam glap , jikalau dia sndiri mau jadi mashhur . Jikalau angkau buat ini smoa , nyatakan-lah diri angkau k-pada orang dunia ini . "
43007005	Kerna dia punya sudara-sudara pun t’ada perchaya sama dia .
43007006	Sbab itu Isa kata sama dia-orang , " Sahya punya waktu blum lagi sampai ; ttapi kamu punya waktu slalu ada siap .
43007007	Ini dunia ta’boleh bnchi sama kamu ; ttapi sama sahya dia bnchi , sbab sahya bersaksi deri-hal dia , yang smoa perbuatan-nya ada jahat .
43007008	Kamu sndiri naik-lah pergi hari-bsar : sahya ini blum naik pergi ini hari-bsar ; kerna waktu sahya blum lagi gnap . "
43007009	Dan bila dia sudah kata ini smoa sama dia-orang , dia tinggal juga di Galil .
43007010	Ttapi bila sudara-sudara-nya sudah naik pergi hari-bsar itu , bharu-lah dia pun pergi , bukan nyata-nyata , ttapi sperti tersmbunyi bgitu .
43007011	Jadi orang Yahudi chari sama dia di hari-bsar itu , dan dia-orang kata , " Mana dia itu ? "
43007012	Dan itu orang banyak bersungut banyak skali deri-hal Isa : ada yang kata , " Dia orang baik ; " ada pula kata , " Bukan , ttapi dia ssatkan orang-banyak . "
43007013	Dalam pada itu , t’ada satu orang chakap fasal dia dngan bebas-nya , sbab takot orang Yahudi .
43007014	Ttapi tngah-tngah hari-bsar , Isa naik masok di ka’abah dan mngajar orang .
43007015	Jadi orang Yahudi kata dngan hairan-nya , " Bagimana dia ini tahu surat , sdang dia blum blajar ? "
43007016	Sbab itu Isa jawab dan kata sama dia-orang , " Sahya punya pngajaran ini bukan-nya sahya sndiri punya , ttapi dia punya yang hantarkan sahya .
43007017	Jikalau satu orang punya kahandak mau buat kahandak dia , itu orang-lah nanti tahu itu pngajaran deri-pada Allah-kah , atau sahya punya chakap kluar deri sndiri .
43007018	Kalau orang punya chakap kluar deri sndiri , dia chari kmulia’an-nya sndiri : ttapi orang yang chari kmulia’an dia yang sudah hantarkan dia , dia itu-lah btul , dan tidak ada kjahatan sama dia .
43007019	Bukan-kah Musa sudah kasi hukum-taurit sama kamu , ttapi antara kamu t’ada satu orang pun yang buat sperti taurit ? Knapa kamu ada chari jalan mau bunoh sama sahya ? "
43007020	Orang-banyak jawab , " Angkau ini terkna jin : siapa ada chari jalan mau bunoh angkau ? "
43007021	Isa jawab kata sama dia-orang , " Sahya sudah buat satu pkerja’an , dan kamu smoa jadi hairan .
43007022	Ini sbab-lah Musa sudah kasi hukum-sunat sana kana ( bukan-nya ini deri-pada Musa , ttapi deri-pada nenek-moyang ) ; dan tempo hari-perhentian pun kamu sunatkan orang .
43007023	Jikalau tempo hari-perhentian pun orang boleh di-sunatkan , spaya hukum Musa itu jangan di-langgarkan , kamu marah-kah sama sahya sbab tempo hari-perhentian sahya sudah buat satu orang satu badan skali baik ?
43007024	Jangan kamu jatohkan hukum mnurut rupa saja , ttapi jatohkan hukum yang adil . "
43007025	Sbab itu ada brapa orang negri Yerusalim kata , " Bukan-kah dia ini yang orang ada choba mau bunoh ?
43007026	Tengok , dia ada berchakap dngan bebas-nya , dan dia-orang t’ada kata apa-apa sama dia ? ‘ Ntah pnghulu-pnghulu btul tahu-kah yang dia ini Almaseh ?
43007027	Ttapi kita sudah pun tahu ini orang datang deri mana : ttapi bila Almaseh itu datang , satu orang pun ta’tahu deri mana dia . "
43007028	Sbab itu Isa bertriak tngah dia mngajar dalam ka’abah , dan kata , " Kamu tahu juga sama sahya , dan kamu tahu sahya deri mana ; dan sahya datang bukan-nya deri diri sahya sndiri , ttapi dia yang hantarkan sahya ada btul yang kamu ini t’ada knal .
43007029	Sahya ini knal sama dia ; kerna sahya datang deri dia , dan dia sudah hantarkan sahya . "
43007030	Itu sbab dia-orang chari jalan mau tangkap sama dia , dan t’ada satu orang pun taroh tangan atas dia , sbab waktu-nya blum sampai lagi .
43007031	Ttapi antara itu orang-banyak ada banyak yang perchaya sama dia , dan kata , " Bila Almaseh itu datang , nanti-kah dia buat tanda-tanda lbeh banyak deri-pada yang ini orang sudah buat ? "
43007032	Orang-orang Farisi dngarkan orang-banyak bersungut-sungut deri-hal dia ; dan kpala-kpala imam sama orang Farisi suroh mata-mata pergi tangkap sama dia .
43007033	Sbab itu Isa kata , " Chuma lagi sikit lama sahya nanti ada sama-sama kamu , kmdian sahya nanti pergi k-pada dia yang hantarkan sahya .
43007034	Kamu smoa nanti chari sama sahya , dan t’ada nanti dapat : dan di mana sahya ini ada , kamu ta’boleh datang . "
43007035	Sbab itu orang Yahudi kata satu sama lain , " Di mana pula ini orang mau pergi , sampai kita ta’nanti dapat dia ? Dia mau pergi k-pada orang yang bertaburan antara orang Grik itu-kah ? dan ajar orang Grik itu ?
43007036	Apa ini perkata’an yang dia ada bilang , ‘ Kamu smoa nanti chari sama sahya , dan t’ada nanti dapat : dan di mana sahya ini ada , kamu ta’boleh datang ? ’ "
43007037	Dalam hari yang pnghabisan , ia’itu hari yang bsar skali dalam itu hari-bsar , Isa berdiri , dan bertriak kata , " Barang-siapa haus , baik dia datang k-pada sahya dan minum .
43007038	Dia yang perchaya sama sahya , deri-pada prot-nya , sperti ada tersbot dalam kitab , sungai-sungai ayer yang hidop nanti mngalir . "
43007039	Ttapi dia chakap ini deri-hal Roh , yang orang-orang yang perchaya sama dia nanti trima : kerna itu ktika Roh blum lagi datang ; sbab Isa blum di-muliakan .
43007040	Sbab itu deri antara orang-banyak itu , bila dia-orang dngar ini smoa , ada orang kata , " Btul-lah dia ini itu nabi . "
43007041	Lain orang pula kata , " Dia ini-lah Almaseh . " Ttapi ada orang pula kata , " Apa ? Almaseh itu datang deri Galil-kah ?
43007042	Bukan-kah kitab sudah bilang yang Almaseh itu nanti datang deri kturunan Da’ud , dan deri negri Bait-Lahim , ia’itu kampong tmpat Da’ud itu ? "
43007043	Sbab itu orang-banyak itu berbhagi dua deri sbab dia .
43007044	Dan ada orang yang mau tangkap sama dia , ttapi satu orang pun t’ada taroh tangan atas dia .
43007045	Jadi itu mata-mata datang k-pada kpala-kpala imam dan orang-orang Farisi ; dan dia-orang kata sama itu mata-mata , " Knapa kamu smoa t’ada bawa dia datang ? "
43007046	Mata-mata jawab , " Blum pernah orang chakap sperti dia ini . "
43007047	Jadi itu orang Farisi jawab sama dia-orang , " Kamu pun sudah kna ssatkah ?
43007048	Antara pnghulu-pnghulu ada-kah satu orang pun yang sudah perchaya sama dia ? atau antara orang Farisi-kah ?
43007049	Ttapi ini orang-banyak yang ta’tahu hukum-taurit sudah kna kutok . "
43007050	Nikodimus kata sama dia-orang ( kerna dia yang dhulu sudah datang k-pada Isa ada dalam bilangan orang itu ) ,
43007051	" Ada-kah kita punya hukum-taurit hukumkan satu orang s-blum mula-mula dngar sama dia , dan dapat tahu apa-kah yang dia sudah buat ? "
43007052	Dia-orang jawab kata sama dia , " Angkau pun deri Galil-kah ? Preksa-lah , dan tengok yang deri-pada Galil t’ada nabi ada terkluar . "
43007053	Dan masing-masing orang pulang rumah-nya sndiri .
43008001	ttapi Isa pergi di Bukit Zaitun .
43008002	Dan pagi-pagi dia pergi lagi skali di ka’abah , dan smoa orang bangsa itu datang k-pada dia ; dan dia dudok mngajar dia-orang .
43008003	Dan orang-orang pnulis sama orang Farisi bawa satu prempuan yang orang dapat jumpa buat zina ; dan bila dia-orang sudah kasi itu prempuan berdiri di tngah-tngah ,
43008004	dia-orang kata sama Isa , " Hei guru , ini prempuan orang sudah dapat jumpa s-tngah dia buat zina .
43008005	Dalam hukum-taurit Musa ada suroh kita hntam batu sama ini macham punya prempuan ; guru pula apa kata fasal dia ? "
43008006	Dan dia-orang kata bgini sbab mau choba sama dia , spaya dia-orang boleh dapat salahkan dia . Ttapi Isa tundok tulis di tanah dngan jari-nya .
43008007	Ttapi bila itu orang smoa t’ada berrnti-rnti tanya sama dia , Isa angkat diri-nya , dan kata sama dia-orang , " Barang-siapa antara kamu t’ada berdosa , biar dia itu mula-mula hntam batu sama dia . "
43008008	Lagi s-kali Isa tundok , dan dngan jari-nya tulis di tanah .
43008009	Bila dia-orang dngar ini , smoa-nya kluar habis satu satu , mula’i deri yang tua-tua , sampai yang blakang skali : dan Isa tertinggal s’orang-s’orang , dngan prempuan itu di tngah-tngah .
43008010	Isa angkat diri-nya , dan kata sama dia , " Hei nyonya , mana dia-orang smoa ? t’ada-kah satu orang pun hukumkan angkau ? "
43008011	Dia kata , " T’ada satu orang pun , Tuhan . " Dan Isa kata , " Sahya pun t’ada hukumkan angkau : pergi-lah , dan deri-pada skarang jangan berdosa lagi . "
43008012	Jadi lagi s-kali Isa berchakap sama dia-orang , dan kata , " Sahya ini-lah trang dunia : orang yang ikut sama sahya t’ada nanti jalan dalam glap , ttapi nanti ada trang hidop . "
43008013	Sbab itu orang Farisi kata sama dia , " Angkau ada bersaksi deri-hal angkau punya diri sndiri ; ksaksian angkau bukan btul . "
43008014	Isa jawab kata sama dia-orang , " Jikalau sahya bersaksi deri-hal sahya punya diri sndiri skali pun , ksaksian sahya ada btul ; kerna sahya tahu deri mana sahya datang , dan di mana sahya pergi ; ttapi kamu ta’tahu deri mana sahya datang , atau di mana sahya pergi .
43008015	Kami smoa hukumkan mnurut tabi’at dunia ; sahya ini t’ada hukumkan orang .
43008016	Dan jikalau sahya hukumkan orang pun , sahya punya hukuman ada btul ; kerna sahya bukan s’orang-s’orang saja , ttapi sahya sama Bapa yang sudah hantarkan sahya .
43008017	Lagi pun sudah tersurat dalam kamu punya hukum-taurit , yang dua orang punya ksaksian ada btul .
43008018	Sahya-lah yang bersaksi deri-hal diri sndiri , dan Bapa yang hantarkan sahya dia pun bersaksi deri-hal sahya . "
43008019	Sbab itu dia-orang kata sama dia , " Mana angkau punya Bapa ? " Isa jawab , " Kamu ta’knal sahya , dan kamu ta’knal Bapa pun : jikalau kamu sudah knal sama sahya , tntu-lah kamu knal Bapa sahya juga . "
43008020	Ini perkata’an smoa Isa berchakap di tmpat simpan wang , ktika dia mngajar di dalam ka’abah : dan t’ada orang tangkap sama dia ; sbab waktu-nya blum sampai .
43008021	Jadi lagi s-kali dia kata sama dia-orang , " Sahya ini mau pergi , dan kamu nanti chari sama sahya , dan kamu nanti mati dalam kamu punya dosa : di mana sahya pergi kamu ta’boleh datang . "
43008022	Itu sbab-lah orang Yahudi kata , " Dia mau bunoh diri-nya sndiri-kah ? sdang dia bilang , ‘ Di mana sahya pergi kamu ta’boleh datang . ’ "
43008023	Dan dia kata sama dia-orang , " Kamu ini deri bawah ; sahya ini deri atas : kamu deri ini dunia ; sahya bukan deri ini dunia .
43008024	Itu sbab-lah sahya sudah bilang sama kamu , yang kamu nanti mati dalam kamu punya dosa-dosa ; kerna kalau kamu t’ada perchaya yang sahya-lah dia , kamu nanti mati dalam dosa-dosa kamu . "
43008025	Jadi dia-orang kata sama dia , " Angkau ini siapa ? " Isa jawab sama dia-orang , " Sperti sahya sudah chakapkan sama kamu deri mula-mula .
43008026	Sahya ada banyak perkara mau chakap dan mau bicharakan deri-hal kamu : ttapi dia itu yang hantarkan sahya ada btul ; dan apa-apa yang sahya sudah dngar deri-pada dia , itu-lah sahya chakapkan sama dunia ini . "
43008027	Dia-orang t’ada juga mngerti yang dia ada berchakap sama dia-orang deri-hal Bapa .
43008028	Jadi Isa kata , " Bila kamu sudah tinggikan Anak-manusia , bharu-lah kamu nanti tahu yang sahya-lah dia , dan sahya t’ada buat apa-apa deri sahya punya diri , ttapi sperti Bapa sudah ajarkan sahya , bgitu-lah sahya katakan ini smoa .
43008029	Dan dia yang hantarkan sahya ada sama-sama sahya ; dia t’ada tinggalkan sahya s’orang-s’orang ; kerna slalu sahya buat apa-apa yang berknan sama dia . "
43008030	Sambil dia chakap ini smoa , banyak orang perchaya sama dia .
43008031	Sbab itu Isa kata sama orang Yahudi yang sudah perchaya sama dia , " Jikalau kamu tinggal ttap dalam perkata’an sahya , bharu-lah kamu jadi murid-murid sahya yang btul ;
43008032	dan kamu nanti tahu kbtulan itu , dan kbtulan itu nanti kasi kamu bebas . "
43008033	Dia-orang jawab sama dia , " Kita smoa kturunan Ibrahim , dan blum pernah kita jadi hamba k-pada satu orang pun : bagimana pula tuan boleh kata , ‘ Kamu nanti jadi bebas ’ ? "
43008034	Isa jawab sama dia-orang , " Dngan sunggoh-sunggoh sahya bilang sama kamu , tiap-tiap orang yang buat dosa , dia itu jadi hamba dosa .
43008035	Dan hamba orang t’ada tinggal dalam rumah tuan-nya s-lama-lama-nya , ttapi anak-nya ada tinggal s-lama-lama-nya .
43008036	Sbab itu jikalau Anak kasi kamu bebas , kamu nanti jadi bebas btul .
43008037	Sahya pun tahu juga yang kamu ini kturunan Ibrahim ; ttapi kamu chari jalan mau bunoh sahya , sbab perkata’an sahya t’ada tmpat lga dalam diri kamu .
43008038	Sahya ini chakapkan apa-apa yang sahya sudah tengok sama Bapa sahya : dan kamu ini buat apa-apa yang kamu dngar deri bapa kamu . "
43008039	Dia-orang jawab , kata sama dia , " Ibrahim-lah kita punya bapa . " Isa kata sama dia-orang , " Jikalau kamu btul anak-anak Ibrahim , kamu nanti buat Ibrahim punya perbuatan .
43008040	Ttapi skarang kamu chari jalan mau bunoh sahya , yang sudah bilangkan kbtulan itu sama kamu , sperti sahya sudah dngar deri-pada Allah : Ibrahim t’ada buat ini macham .
43008041	Kamu ini buat kamu punya bapa punya perbuatan . " Dia-orang kata sama dia , " Kjadian kita bukan-nya deri zina ; Bapa kita satu saja , ia’itu Allah . "
43008042	Isa kata sama dia-orang , " Jikalau Allah btul Bapa kamu , tntu-lah kamu kaseh sama sahya , kerna sahya sudah kluar dan datang deri Allah ; dan sahya bukan datang deri sndiri , ttapi dia-lah sudah hantarkan sahya .
43008043	Knapa-kah kamu ini t’ada mngerti sahya punya chakap ? sbab-nya kamu ta’boleh dngar perkata’an sahya .
43008044	Kamu ini deri-pada kamu punya bapa , ia’itu iblis , dan sgala k’inginan bapa kamu , itu-lah kamu suka buat . Dia-lah satu pmbunoh deri asal , dan t’ada tmpat dalam kbtulan itu , kerna dalam dia tidak ada kbtulan itu . Bila dia chakap bohong , dia chakap deri sndiri punya perkara : kerna dia-lah pmbohong , dan bapa sgala bohong .
43008045	Ttapi sbab sahya ini chakap kbtulan , kamu t’ada perchaya sama sahya .
43008046	Antara kamu siapa-kah salahkan sahya deri-hal buat dosa ? Jikalau sahya chakap kbtulan , knapa pula kamu t’ada perchaya sama sahya ?
43008047	Barang-siapa yang deri-pada Allah , dia dngar perkata’an Allah : dan ini-lah sbab kamu t’ada dngar perkata’an Allah , ia’itu sbab kamu bukan deri-pada Allah . "
43008048	Orang Yahudi jawab kata sama dia , " Bukan-kah patut kita smoa kata yang angkau ini orang Samariah , dan ada terkna jin ? "
43008049	Isa jawab , " Sahya t’ada terkna jin ; ttapi sahya hormatkan Bapa sahya , dan kamu kurang hormatkan sahya .
43008050	Ttapi sahya bukan-nya chari kmulia’an sahya sndiri ; ada satu yang chari dan hukumkan .
43008051	Dngan sunggoh-sunggoh sahya bilang sama kamu , jikalau satu orang plikarakan perkata’an sahya , skali-kali dia t’ada nanti mati . "
43008052	Orang Yahudi kata sama dia , " Skarang bharu kita tahu yang angkau ada terkna jin . Ibrahim sudah mati , dan nabi-nabi pun sudah mati ; dan angkau bilang pula , ‘ Jikalau satu orang pliharakan perkata’an sahya , skali-kali dia t’ada nanti rasa mati . ’
43008053	Angkau ini lbeh bsar-kah deri-pada kita punya nenek-moyang Ibrahim yang sudah mati itu ? dan nabi-nabi pun sudah mati juga : angkau buatkan angkau punya diri siapa ? "
43008054	Isa jawab , " Jikalau sahya muliakan diri sahya sndiri , kmulia’an sahya itu satu pun tidak ; Bapa sahya-lah yang muliakan sahya , yang kamu kata dia-lah Allah kamu ;
43008055	dan kamu ta’knal sama dia ; ttapi sahya ini knal sama dia ; dan jikalau sahya bilang sahya ta’knal sama dia , sahya pun jadi pmbohong sperti kamu : ttapi sahya ada knal sama dia , dan sahya turut dia punya perkata’an .
43008056	Kamu punya nenek-moyang Ibrahim sudah bersuka-suka mau tengok jman sahya ; dan dia tengok dan suka-hati . "
43008057	Sbab itu orang Yahudi kata sama dia , " Angkau blum lima-puloh tahun punya umor lagi , sudah-kah angkau tengok Ibrahim ? "
43008058	Isa kata sama dia-orang , " Dngan sunggoh-sunggoh sahya bilang sama kamu , s-blum Ibrahim di-beranakkan , sahya ini ada . "
43008059	Sbab itu dia orang pungut batu mau hntam sama dia : ttapi Isa smbunyikan diri-nya , dan kluar deri ka’abah .
43009001	Dan sambil Isa berjalan , dia lihat satu orang yang buta deri-pada jadi-nya .
43009002	Dan murid-murid-nya tanya , dan kata sama dia , " Rabbi , siapa yang buat dosa , ini orang-kah atau mak-bapa-nya , yang dia di-beranakkan buta ? "
43009003	Isa jawab , " Bukan-nya ini orang sudah buat dosa , dan bukan mak-bapa-nya : ttapi spaya Allah punya perbuatan boleh di-nyatakan dalam dia .
43009004	Kita ini msti buat perbuatan Allah yang hantarkan sahya s-lagi hari siang : kerna malam nanti datang bila satu orang pun ta’boleh kerja .
43009005	S-lagi sahya ada dalam dunia , sahya-lah trang dunia . "
43009006	Bila dia sudah chakap bgini , dia ludah di tanah , dan bikin tanah liat dngan ludah itu , dan lkapkan itu tanah liat di mata orang itu ,
43009007	dan kata sama dia , " Pergi chuchi di kolam Siloam " ( yang kalau tersalin arti-nya ‘ Surohan ’ ) . Sbab itu dia pergi chuchi , dan balek dngan mata-nya chlek .
43009008	Sbab itu , orang sblah-mnyblah dan orang-orang yang dhulu sudah tengok sama dia , yang dia satu orang minta sdkah , smoa-nya kata , " Bukan-kah dia ini yang dudok minta sdkah ? "
43009009	Lain orang kata , " Ya , dia : " dan lain orang pula kata , " Bukan , ttapi s-rupa dia . " Ttapi dia sndiri kata , " Ya , sahya-lah dia . "
43009010	Jadi itu dia-orang kata sama dia , " Bagimana pula angkau punya mata sudah di-chlekkan ? "
43009011	Dia jawab , " Itu orang yang bernama Isa sudah bikin tanah liat , dan sudah lkapkan di mata sahya , dan sudah kata sama sahya , ‘ Pergi chuchi di Siloam : ’ dan sahya pergi chuchi , dan sudah dapat nampak . "
43009012	Dia-orang kata sama dia , " Mana dia itu ? " Dia kata , " Ta’tahu . "
43009013	Dia-orang bawa itu orang yang dhulu buta k-pada orang Farisi .
43009014	Itu hari bila Isa sudah bikin tanah lihat dan chlekkan dia punya mata jadi hari-perhentian .
43009015	Sbab itu orang Farisi pula tanya sama dia bagimana dia sudah dapat nampak . Dia kata sama dia-orang , " Dia sudah taroh tanah liat di mata sahya , dan sahya chuchi , dan boleh tengok . "
43009016	Sbab itu ada orang Farisi yang kata , " Ini orang bukan deri-pada Allah , kerna dia t’ada pegang hari-perhentian . " Ttapi yang lain pula kata , " Bagimana orang berdosa boleh buat ini macham punya tanda-tanda ? " Dan jadi satu perslisehan antara dia-orang .
43009017	Lagi s-kali dia-orang kata sama itu orang buta , " Angkau pula apa kata deri-hal dia itu , sdang dia sudah chlekkan angkau punya mata ? " Dan dia kata , " Dia satu nabi . "
43009018	Sbab itu orang Yahudi t’ada perchaya deri-hal itu orang , yang dia sudah di-beranakkan buta dan sudah nampak s-mula , s-blum dia-orang panggil mak-bapa itu orang yang sudah dapat nampak ,
43009019	dan sudah tanya sama dia-orang , " Ya-kah dia ini kamu punya anak , yang kamu kata sudah beranak buta ? Bagimana pula dia boleh nampak ? "
43009020	Dia punya mak-bapa jawab kata , " Kita tahu yang dia ini anak kita , dan dia btul sudah beranak buta :
43009021	ttapi ‘ ntah apa macham dia boleh nampak skarang , kita ta’tahu ; atau ‘ ntah siapa-kah chlekkan mata-nya pun kita ta’tahu juga : tanya-lah sama dia ; dia chukop umor : dia boleh chakap deri-hal diri-nya sndiri . "
43009022	Dia punya mak-bapa kata ini smoa , sbab dia-orang takot sama orang Yahudi : kerna orang Yahudi smoa sudah s-tuju kalau siapa mngaku yang Isa itu Almaseh , dia msti kna buang deri rumah-smbahyang .
43009023	Itu sbab-lah mak-bapa-nya kata : " Dia chukop umor ; tanya sama dia . "
43009024	Jadi kdua kali dia-orang panggil itu orang yang dhulu buta , dan kata sama dia , " Baik angkau muliakan Allah : kita tahu baik-baik dia itu satu orang berdosa . "
43009025	Sbab itu dia jawab , " ’ Ntah dia satu orang berdosa-kah , ta’tahu pula sahya : ada satu perkara sahya tahu , ia’itu dhulu sahya buta , skarang boleh nampak . "
43009026	Sbab itu dia-orang kata sama dia , " Apa dia sudah buat sama angkau ? apa macham dia sudah chlekkan angkau punya mata ? "
43009027	Dia jawab sama dia-orang , " Bharu sahya sudah bilang sama kamu , dan kamu t’ada dngar : apa sbab kamu mau dngar lagi ? mau-kah kamu pun jadi murid-murid-nya ? "
43009028	Dia-orang maki sama dia , dan kata , " Angkau-lah anak-murid-nya ; kita ini murid-murid Musa .
43009029	Kita tahu yang Allah sudah berchakap k-pada Musa , fasal dia ini kita ta’tahu ‘ ntah deri mana-kah dia . "
43009030	Itu orang jawab kata sama dia-orang , " Ini-lah perkara yang hairan , ia’itu kamu ta’tahu deri mana dia , dan dia sudah chlekkan sahya punya mata .
43009031	Kita tahu yang Allah t’ada dngar orang berdosa : ttapi jikalau satu orang takot Allah dan buat dia punya kahandak , sama dia-lah Allah dngar .
43009032	Deri asal dunia blum pernah orang dngar siapa-siapa chlekkan mata orang yang beranak buta .
43009033	Jikalau ini orang bukan datang deri Allah , dia ta’boleh buat apa-apa . "
43009034	Dia orang jawab kata sama dia , " Angkau ini sudah jadi dalam dosa s-mata-mata , dan angkau ini-kah mau ajar sama kita ? " Dan dia-orang buangkan dia .
43009035	Isa dngar yang dia-orang sudah buangkan dia ; dan bila jumpa sama dia , Isa kata , " Ada-kah angkau perchaya sama Anak Allah ? "
43009036	Dia jawab kata , " Siapa-kah dia itu , Tuan , spaya sahya boleh perchaya sama dia ? "
43009037	Isa kata sama dia , " Sudah pun angkau tengok dia , dan dia-lah yang ada berchakap sama angkau . "
43009038	Dan itu orang kata , " Ya Tuan , sahya perchaya . " Dan dia smbah sama Isa .
43009039	Dan Isa kata , " Sahya sudah masok ini dunia kerna perkara hukuman , spaya orang yang t’ada nampak boleh nampak , dan orang yang nampak boleh jadi buta . "
43009040	Orang-orang Farisi yang ada sama-sama dia dngar ini smoa , dan kata sama dia , " Kita ini pun buta-kah ? "
43009041	Isa kata sama dia-orang , " Kalau kamu buta , kamu t’ada dosa : ttapi skarang kamu bilang , ‘ Kita boleh nampak ; ’ jadi kamu punya dosa ada tinggal .
43010001	" Dngan sunggoh-sunggoh sahya bilang sama kamu , orang yang t’ada masok kandang domba deri-pada pintu , ttapi panjat lain tmpat , dia itu jadi pnchuri dan pnyamon .
43010002	Ttapi yang masok deri-pada pintu , dia jadi gombala domba .
43010003	Itu pnunggu pintu buka sama dia ; dan itu domba dngar dia punya suara : dan dia panggil domba-nya sndiri dngan nama masing-masing , dan bawa smoa-nya kluar .
43010004	Dan bila dia sudah bawa kluar smoa domba-nya sndiri , dia berjalan dhulu , dan itu domba ikut sama dia : sbab knal dia punya suara .
43010005	Ttapi skali-kali itu domba ta’mau ikut sama lain orang , ttapi lari deri-pada dia : sbab ta’knal suara orang lain . "
43010006	Ini perumpama’an Isa sudah chakap sama dia-orang : ttapi dia-orang ta’mngerti apa yang dia bilangkan sama dia-orang .
43010007	Sbab itu Isa kata sama dia-orang lagi s-kali , " Dngan sunggoh-sunggoh sahya bilang sama kamu , sahya ini jadi itu domba punya pintu .
43010008	Smoa orang yang sudah datang dhulu deri-pada sahya , jadi pnchuri dan pnyamon ; ttapi itu domba-domba t’ada dngar sama dia-orang .
43010009	Sahya ini jadi itu pintu : kalau barang-siapa masok deri-pada sahya , dia nanti slamat , dan nanti masok kluar , dan dapat makanan .
43010010	Itu pnchuri datang chuma mau churi dan bunoh dan binasakan saja : sahya ini sudah datang spaya dia-orang boleh dapat hidop , dan boleh dapat hidop dngan mewah-nya .
43010011	Sahya ini jadi gombala yang baik : itu gombala yang baik srahkan nyawa-nya kerna domba-domba itu .
43010012	Itu orang gaji yang bukan gombala , dan itu domba bukan dia sndiri punya , bila dia tengok srigala datang , dia tinggalkan itu domba dan lari , dan itu srigala rbotkan domba dan chrai-braikan dia :
43010013	dia lari sbab dia satu orang gaji , dan sbab dia t’ada pdulikan itu domba .
43010014	Sahya ini-lah itu gombala yang baik : dan sahya knal sama sahya punya domba , dan sahya punya domba pun knal sama sahya ,
43010015	sperti Bapa knal sama sahya , dan sahya pun knal sama Bapa ; dan sahya srahkan nyawa sahya kerna domba-domba itu .
43010016	Dan sahya ada lain domba lagi yang bukan deri-pada ini kandang : itu pun sahya msti bawa , dan dia nanti dngar sahya punya suara ; dan smoa-nya nanti mnjadi satu kawan domba , dan satu gombala-nya .
43010017	Itu sbab-lah Bapa kaseh sama sahya , sbab sahya srahkan nyawa sahya , spaya sahya boleh ambil balek .
43010018	Satu orang pun t’ada ambil deri-pada sahya , ttapi sahya srahkan deri kahandak sndiri . Sahya ada kuasa srahkan , dan sahya ada kuasa ambil dia balek . Ini hukum sahya sudah trima deri-pada Bapa sahya . "
43010019	Lagi s-kali jadi satu perslisehan antara orang Yahudi deri sbab ini perkata’an smoa .
43010020	Dan antara dia-orang ada banyak juga yang kata , " Dia ini terkna jin , dan ada gila ; knapa kamu dngar sama dia ? "
43010021	Lain orang pula kata , " Ini bukan perkata’an orang yang terkna jin . Boleh-kah jin chlekkan orang buta punya mata ? "
43010022	Hari-bsar kuduskan ka’abah di Yerusalim sudah sampai : ia’itu musim sjok ;
43010023	dan Isa ada berjalan-jalan dalam ka’abah di srambi Sulaiman .
43010024	Jadi orang Yahudi datang kliling dia , dan kata sama dia , " Brapa lama tuan mau kasi kita bimbang ? Jikalau tuan jadi Almaseh , bilang sama kita dngan nyata . "
43010025	Isa jawab sama dia-orang , " Sahya sudah bilang sama kamu , dan kamu t’ada perchaya : itu perbuatan yang sahya buat dalam nama Bapa sahya , ini smoa bersaksi deri-hal sahya .
43010026	Ttapi kamu t’ada perchaya , sbab kamu bukan deri sahya punya domba .
43010027	Sahya punya domba dngar sahya punya suara , dan sahya knal sama smoa-nya , dan dia-orang ikut sama sahya :
43010028	dan sahya kasi sama dia-orang hidop yang kkal ; dan skali-kali dia-orang t’ada nanti binasa , dan satu orang pun t’ada nanti rbotkan dia deri tangan sahya .
43010029	Bapa sahya yang sudah kasi dia-orang sama sahya ada lbeh bsar deri-pada sklian ; dan satu orang pun t’ada boleh rbotkan dia deri tangan Bapa .
43010030	Sahya sama Bapa satu juga . "
43010031	Lagi s-kali orang Yahudi pungut batu mau hntam sama dia .
43010032	Isa jawab sama dia-orang , " Banyak juga perbuatan baik yang sahya sudah tunjokkan sama kamu deri-pada Bapa ; deri sbab mana-kah punya perbuatan kamu hntam batu sama sahya ? "
43010033	Orang Yahudi jawab sama dia , " Bukan-nya deri sbab perbuatan baik kita hntam batu sama angkau , ttapi deri sbab hujat , dan sbab angkau ini satu manusia buat diri angkau Allah . "
43010034	Isa jawab sama dia orang , " Bukan-kah ada tersurat dalam kamu punya hukum-taurit , ‘ Sahya sudah bilang kamu smoa jadi alihah ’ ?
43010035	Jikalau orang yang k-pada-nya perkata’an Allah sudah datang dia sbotkan alihah ( dan kitab ta’boleh di-tpikan ) ,
43010036	boleh-kah kamu kata ‘ Angkau mnghujat ’ sama orang yang Bapa sudah kuduskan dan hantarkan dalam dunia ; sbab sahya sudah bilang , ‘ Sahya ini Anak Allah ’ ?
43010037	Jikalau sahya t’ada buat sahya punya Bapa punya perbuatan , jangan perchaya sama sahya .
43010038	Ttapi jikalau sahya ada buat , sunggoh pun kamu t’ada perchaya sama sahya , perchaya-lah sama itu perbuatan : spaya kamu boleh tahu dan mngerti yang Bapa ada dalam sahya , dan sahya dalam Bapa . "
43010039	Lagi s-kali dia-orang chari jalan mau tangkap sama dia : dan dia lpas deri tangan dia-orang .
43010040	Dan dia pergi sbrang Yordan , di tmpat yang Yahya mula-mula ada baptiskan orang ; dan tinggal di situ .
43010041	Dan banyak orang datang k-pada dia : dan dia-orang kata , " Btul juga Yahya t’ada buat apa-apa tanda : ttapi sgala perkara yang dia sudah chakapkan fasal ini orang , smoa-nya ada btul . "
43010042	Dan banyak orang perchaya sama Isa di sana .
43011001	Ada satu orang yang sakit , bernama Lazarus , orang Bait-Ani , ia’itu kampong Mariam dan sudara-nya Marta .
43011002	Itu Mariam-lah yang sudah minyakkan Isa dngan minyak wangi , dan sapukan kaki-nya dngan rambot-nya , dia-lah punya sudara Lazarus ada sakit .
43011003	Jadi itu , dua adek-beradek itu hantarkan orang k-pada Isa , dan kata , " Ya Tuhan , dia itu yang Tuhan kaseh ada sakit . "
43011004	Ttapi bila Isa dngar , dia kata , " Ini pnyakit bukan spaya bawa mati , ttapi kerna Allah punya kmulia’an , spaya oleh-nya Anak Allah boleh di-muliakan . "
43011005	Isa ada kaseh sama Marta , dan sudara-nya , dan Lazarus .
43011006	Jadi , bila dia dngar yang Lazarus ada sakit , dia tinggal lagi dua hari di tmpat itu juga .
43011007	Kmdian deri-pada itu dia kata sama murid-murid-nya , " Mari kita balek pergi Yahudiah . "
43011008	Murid-murid kata sama dia , " Rabbi , bharu tadi orang Yahudi sudah chari jalan mau hntam batu sama Rabbi ; dan mau-kah pergi di sana lagi ? "
43011009	Isa jawab , " Bukan-kah satu hari ada dua-blas jam ? Jikalau orang jalan bila siang hari , dia t’ada terantok , kerna dia boleh tengok trang dunia ini .
43011010	Ttapi jikalau orang jalan bila malam , dia nanti terantok , kerna trang itu tidak ada dalam-nya . "
43011011	Bgini-lah Isa berchakap : dan habis itu dia kata sama dia-orang , " Kita punya sohbat Lazarus ada tertidor ; ttapi sahya pergi mau bangunkan dia deri tidor . "
43011012	Sbab itu murid-murid kata sama dia , " Ya Tuhan , jikalau dia sudah tertidor , dia nanti baik . "
43011013	Isa sudah chakap bgini deri-hal Lazarus punya kmatian : ttapi dia-orang pula sangkakan dia sudah chakap fasal brentikan pnat dalam tidor .
43011014	Jadi kmdian Isa kata trang-trang sama dia orang , " Lazarus sudah mati .
43011015	Dan deri kerna kamu smoa sahya suka-hati sbab sahya t’ada di sana , spaya kamu boleh perchaya ; ttapi mari kita pergi k-pada dia . "
43011016	Sbab itu Tomas , yang di-glarkan Didumus , kata sama dia punya kawan-murid-murid , " Mari kita pun pergi , spaya kita boleh mati sama-sama dia . "
43011017	Jadi , bila Isa sudah sampai , dia dapat tahu yang Lazarus sudah ada dalam kubor ampat hari punya lama .
43011018	Bait-Ani itu dkat Yerusalim , ada dua batu punya jauh :
43011019	dan antara orang Yahudi banyak orang sudah datang k-pada Marta dan Mariam , mau hiburkan dia-orang kerna sudara-nya .
43011020	Jadi , bila Marta dngar Isa ada datang , dia pergi jumpa sama dia : ttapi Mariam lagi dudok di rumah .
43011021	Marta kata sama Isa , " Ya Tuhan , jikalau Tuhan sudah ada di sini , sahya punya sudara t’ada mati .
43011022	Dan skarang pun sahya tahu apa-apa Tuhan minta sama Allah , nanti Allah bri k-pada Tuhan . "
43011023	Isa kata sama dia , " Angkau punya sudara nanti berbangkit . "
43011024	Marta kata sama dia , " Sahya tahu dia nanti berbangkit dalam kbangkitan hari pnghabisan . "
43011025	Isa kata sama dia , " Sahya ini-lah kbangkitan , dan hidop itu : orang yang perchaya sama sahya , kalau sudah mati pun , nanti hidop :
43011026	dan barang-siapa yang hidop dan perchaya sama sahya , skali-kali t’ada nanti mati . Angkau perchaya-kah ini ? "
43011027	Marta jawab sama dia , " Btul , Tuhan : sahya sudah perchaya yang Tuhan-lah Almaseh , Anak Allah , yang datang dalam dunia . "
43011028	Bila dia sudah kata ini , dia pergi panggil dia punya sudara Mariam diam-diam , dan kata , " Guru sudah datang , dan dia panggil angkau . "
43011029	Bila dia dngar bgitu , dia pun bangun lkas , dan datang sama Isa .
43011030	( Ini ktika Isa blum masok kampong , ttapi ada lagi di luar di tmpat Marta sudah jumpa sama dia . )
43011031	Dan itu orang-orang Yahudi yang ada sama-sama Mariam dalam rumah dan hiburkan dia , bila dia-orang tengok Mariam lkas bangun dan kluar , dia-orang ikut sama dia , kerna dia-orang sangkakan Mariam mau pergi di kubor mau mnangis di situ .
43011032	Dan bila Mariam sampai di tmpat Isa ada , dan tengok dia , dia jatoh di kaki-nya dan kata sama dia , " Ya Tuhan , kalau Tuhan sudah ada di sini , sahya punya sudara t’ada mati . "
43011033	Jadi , bila Isa tengok dia mnangis , dan itu orang-orang Yahudi yang datang sama-sama dia pun mnangis , dia mngrang dalam roh-nya , dan hati-nya terkachau ,
43011034	dan dia kata , " Di mana kamu sudah tarohkan dia ? " Dia-orang kata sama dia , " Tuhan mari tengok . "
43011035	Isa mnangis .
43011036	Sbab itu orang Yahudi kata , " Tengok , apa macham dia sayang sama dia ! "
43011037	Ttapi antara dia-orang ada yang kata , " Ini orang yang sudah chlekkan mata orang buta , bukan-kah dia ada kuasa kasi ini orang jangan mati ? "
43011038	Jadi , Isa datang di kubor dngan mngrang dalam diri-nya . Itu kubor satu goa batu , dan ada satu batu tersandar pada-nya .
43011039	Isa kata , " Undorkan itu batu . " Marta , itu orang mati punya sudara , kata sama Isa , " Tuhan , skarang dia sudah berbau : kerna sudah ampat hari . "
43011040	Isa kata sama dia , " Bukan-kah sahya sudah bilang sama angkau , kalau angkau perchaya angkau nanti tengok kmulia’an Allah ? "
43011041	Jadi dia-orang undorkan itu batu . Isa tngadah , dan kata , " Ya Bapa , sahya mnguchap shukor sbab Bapa sudah dngar sama sahya .
43011042	Dan sahya sudah tahu yang Bapa slalu dngar sama sahya : ttapi deri sbab orang-banyak yang berdiri kliling sini sahya sudah kata bgitu , spaya dia-orang boleh perchaya yang Bapa sudah hantarkan sahya . "
43011043	Dan bila dia sudah chakap bgini , dia bertriak dngan suara bsar , " Hei Lazarus , mari kluar . "
43011044	Itu orang yang sudah mati kluar-lah , dngan kaki-tangan-nya terikat sama kain kapan ; dan muka-nya ada berbalut sama sapu-tangan . Isa kata sama dia-orang , " Lpaskan dia , dan biar dia pergi . "
43011045	Sbab itu , antara orang Yahudi yang sudah datang k-pada Mariam dan sudah tengok apa yang dia sudah buat , banyak juga yang perchaya sama dia .
43011046	Ttapi ada orang yang pergi k-pada orang Farisi , dan bilangkan sama dia-orang apa-apa yang Isa sudah buat .
43011047	Sbab itu kpala-kpala imam sama orang-orang Farisi himponkan orang majlis bsar , dan kata , " Apa kita msti buat ? kerna itu orang ada buat banyak tanda-tanda .
43011048	Kalau kita biarkan dia bgini , smoa orang nanti perchaya sama dia : dan orang Rom nanti datang ambil kita punya tmpat dan kita punya bangsa pun . "
43011049	Ttapi di antara dia-orang ada satu orang bernama Kayafa , ia’itu imam-bsar itu tahun , yang kata sama dia-orang , " Kamu ini ta’tahu satu apa ,
43011050	dan kamu t’ada kirakan yang ada untong sama kamu kalau satu orang mati gantikan bangsa kita , jangan s-gnap bangsa pula binasa . "
43011051	Dan ini dia kata bukan deri-pada diri-nya sndiri : ttapi sbab dia jadi imam-bsar itu tahun , dia bernabuat yang Isa nanti mati kerna itu bangsa ;
43011052	dan bukan saja kerna itu bangsa , ttapi spaya dia boleh himponkan mnjadi satu sgala anak-anak Allah yang sudah chrai-brai .
43011053	Jadi , deri-pada itu hari juga dia-orang berpakat mau bunoh sama Isa .
43011054	Sbab itu Isa t’ada lagi berjalan di antara orang Yahudi dngan nyata-nyata , ttapi dia undor deri situ pergi jajahan sblah tanah sunyi , di satu negri yang bernama Ifra’im ; dan dia tinggal di sana sama murid-murid itu .
43011055	Orang Yahudi punya hari-bsar Paska sudah dkat ; dan banyak orang pergi di Yerusalim deri dusun-dusun dhulu deri-pada Paska , mau chuchikan diri-nya .
43011056	Jadi , orang chari sama Isa , dan kata satu sama lain , waktu dia-orang ada berdiri di ka’abah , " Apa macham kamu smoa fikir ? T’ada-kah dia nanti datang k-pada ini hari-bsar ? "
43011057	Ttapi kpala-kpala imam sama orang Farisi sudah psan , jikalau barang-siapa tahu di mana Isa ada , dia msti nyatakan , spaya dia-orang boleh tangkap sama dia .
43012001	Sbab itu , anam hari lbeh dhulu hari Paska , Isa pergi Bait-Ani , di tmpat Lazarus , yang Isa sudah bangkitkan deri antara orang mati .
43012002	Jadi di sana dia-orang buat satu perjamuan-malam kerna Isa : dan Marta-lah yang mlayan ; dan Lazarus pun satu orang di antara orang-orang yang dudok meja sama-sama Isa .
43012003	Sbab itu Mariam ambil s-kata punya minyak wangi , yang t’ada champur dan yang banyak herga punya , dan minyakkan kaki Isa , dan sapukan kaki-nya sama rambot-nya : dan dngan itu minyak wangi punya bau smerbak satu rumah .
43012004	Ttapi Yudas Iskariot pula , ia’itu anak-murid-nya yang nanti srahkan dia , kata ,
43012005	" Knapa ini minyak tidak di-jualkan herga tiga-ratus dinar , dan duit-nya boleh sdkahkan k-pada orang miskin ? "
43012006	Dia kata bgini bukan sbab dia pdulikan orang miskin ; ttapi sbab dia satu pnchuri , dan dia-lah yang pegang pundi-pundi , dan ambil apa yang di-masokkan di situ .
43012007	Sbab itu Isa kata , " Diamkan ini prempuan , spaya dia boleh simpan ini kerna hari yang sahya nanti di-kuborkan .
43012008	Kerna orang miskin kamu slalu ada sama kamu ; ttapi sahya ini kamu t’ada slalu . "
43012009	Jadi kbanyakan punya orang Yahudi dapat tahu yang Isa ada di sana , dan dia-orang datang bukan saja deri sbab Isa , ttapi spaya dia-orang boleh tengok Lazarus juga , yang dia sudah bangkitkan deri antara orang mati .
43012010	Ttapi kpala-kpala imam pakat mau bunoh Lazarus pun ;
43012011	kerna deri dia punya sbab banyak orang Yahudi sudah undor pergi perchaya sama Isa .
43012012	Besok-nya banyak skali orang yang sudah datang hari-bsar , bila dia-orang dngar yang Isa sudah datang di Yerusalim ,
43012013	dia-orang ambil plpah pokok khurma , dan pergi kluar jumpa sama dia , dan bertriak , " Hosanna : berkat-lah dia itu yang datang dalam nama Tuhan , ia’itu raja Isra’el . "
43012014	Dan Isa pula , bila dia sudah dapat satu kaldai muda , dudok di atas-nya , sperti ada tersurat ,
43012015	" Jangan-lah takot , hei anak-prempuan Sion : tengok-lah angkau punya raja datang tunggang anak kaldai . "
43012016	Ini smoa murid-murid-nya t’ada mngerti mula-mula ; ttapi bila Isa sudah di muliakan , bharu-lah dia-orang ingat yang ini smoa sudah di-suratkan deri-hal dia , dan orang buat ini smoaa k-pada dia .
43012017	Jadi sgala orang itu yang sudah ada sama-sama dia bila dia triak Lazarus kluar deri kubor , dan bangkitkan dia deri antara orang mati , smoa-nya bersaksi .
43012018	Dan deri kerna ini juga orang-banyak sudah pergi mlawat sama dia , ia’itu kerna dia-orang sudah dngar yang dia sudah buat ini tanda .
43012019	Sbab itu orang Farisi kata satu sama lain , " Tengok-lah , bagimana kamu smoa ta’boleh buat apa-apa : tengok , satu dunia punya orang sudah pergi ikut dia . "
43012020	Di antara orang yang datang mau smbahyang tempo hari-bsar , ada bbrapa orang Grik :
43012021	dan ini orang smoa datang k-pada Filipus , orang Bait-Saida di tanah Galil , dan minta sama dia , dan kata , " Tuan , kita mau tengok Isa . "
43012022	Filipus datang katakan itu hal sama Andrias ; dan Andrias datang dngan Filipus , dan katakan sama Isa .
43012023	Dan Isa jawab sama dia-orang , dan kata , " Waktu-nya sudah sampai yang Anak-manusia msti di-muliakan .
43012024	Dngan sunggoh-sunggoh sahya bilang sama kamu , kalau satu biji trigu blum jatoh di tanah dan mati , dia tinggal s-biji juga ; ttapi kalau mati , dia berbuah banyak .
43012025	Orang yang sayang sama nyawa-nya , nanti hilang nyawa-nya ; dan orang yang bnchi nyawa-nya dalam ini dunia , nanti pliharakan dia kerna hidop yang kkal .
43012026	Kalau siapa-siapa layankan sahya , biar dia ikut sama sahya ; dan di mana-mana sahya ini ada , di situ juga ada sahya punya playan : kalau siapa-siapa layankan sahya , Bapa nanti hormatkan sama dia .
43012027	Skarang hati sahya terkachau ; apa sahya boleh katakan ? Ya Bapa , slamatkan-lah sahya deri-pada ini waktu ksusahan . Ttapi kerna ini sbab-lah sahya sudah datang sampai ini waktu .
43012028	Ya Bapa , muliakan-lah nama Bapa . " Jadi satu suara kluar deri langit , " Sahya sudah muliakan , dan sahya nanti muliakan lagi . "
43012029	Itu orang-banyak yang berdiri di situ , dan dngar itu suara , kata yang itu bunyi guntor ; lain orang pula kata , " Satu mla’ikat sudah berchakap sama dia . "
43012030	Isa jawab kata , " Bukan-nya kerna sahya ini suara sudah datang , ttapi kerna kamu smoa .
43012031	Skarang ini dunia di-hukumkan : skarang ini dunia punya raja nanti di-buangkan kluar .
43012032	Dan sahya ini , kalau sahya sudah di-tinggikan deri atas bumi , sahya nanti tarek smoa orang datang k-pada sahya punya diri . "
43012033	Dia kata bgini mau tandakan bagimana hal kmatian-nya .
43012034	Sbab itu orang-banyak jawab sama dia , " Kita sudah dngar deri dalam taurit yang Almaseh itu ada kkal sampai s-lama-lama-nya : bagimana pula tuan kata , ‘ Anak-manusia msti di-tinggikan ? ’ siapa ini Anak-manusia ? "
43012035	Sbab itu Isa kata sama dia-orang , " T’ada brapa lama lagi trang itu ada antara kamu . Baik-lah kamu berjalan s-lagi kamu ada trang itu , spaya jangan kamu kna kglapan : dan orang yang berjalan dalam glap ta’tahu di mana dia ada pergi .
43012036	S-lagi kamu ada trang itu , perchaya-lah sama trang itu , spaya kamu boleh jadi anak-anak trang . " Ini smoa Isa chakapkan , kmdian dia undor dan smbunyikan diri-nya deri-pada dia-orang .
43012037	Ttapi mski pun dia sudah buat bgitu banyak tanda-tanda di dpan dia-orang , t’ada juga dia-orang perchaya sama dia :
43012038	spaya nabi Yash’aya punya perkata’an boleh di-bnarkan , ia’itu , " Ya Tuhan , siapa-kah yang sudah perchaya kita punya khabar ? Dan k-pada siapa-kah tangan Tuhan sudah di-nyatakan ? "
43012039	Itu sbab-lah dia-orang ta’boleh perchaya , kerna Yash’aya ada kata lagi ,
43012040	" Dia-orang punya mata Allah sudah butakan , dan hati-nya dia sudah kraskan ; Spaya jangan pula dia-orang nampak dngan mata-nya , dan mngerti dngan hati-nya , Dan bertobat pula , Dan sahya smbohkan dia-orang . "
43012041	Ini smoa Yash’aya sudah chakapkan , sbab dia sudah tengok dia punya kmulia’an ; dan dia chakap deri-hal dia .
43012042	Ttapi dalam pada itu , antara pnghulu-pnghulu pun ada banyak juga yang perchaya sama dia ; ttapi deri sbab orang Farisi dia-orang t’ada mngaku , spaya jangan kna buang deri rumah-smbahyang :
43012043	kerna dia-orang suka manusia punya kmulia’an lbeh deri-pada Allah punya kmulia’an .
43012044	Dan Isa bertriak kata , " Orang yang perchaya sama sahya , bukan-nya dia perchaya sama sahya , ttapi sama dia yang hantarkan sahya .
43012045	Dan orang yang tengok sahya , dia tengok dia yang hantarkan sahya .
43012046	Sahya ini sudah datang dalam dunia mnjadi satu trang , spaya barang-siapa yang perchaya sama sahya jangan tinggal dalam glap .
43012047	Dan jikalau siapa-siapa dngar perkata’an sahya , dan t’ada juga pliharakan , bukan sahya ini yang hukumkan dia : kerna sahya sudah datang bukan mau hukumkan ini dunia , ttapi mau slamatkan ini dunia .
43012048	Orang yang tolakkan sahya , dan t’ada trima sahya punya perkata’an , dia ada satu yang nanti hukumkan dia : itu perkata’an yang sahya sudah chakapkan , itu-lah juga yang nanti hukumkan dia tempo hari pnghabisan .
43012049	Kerna sahya bukan sudah chakap deri diri sndiri ; ttapi Bapa yang hantarkan sahya , dia-lah yang kasi sahya psanan-nya , apa yang sahya patut katakan , dan apa yang sahya patut chakapkan .
43012050	Dan sahya tahu yang dia punya psanan ia’itu-lah hidop yang kkal : jadi apa-apa yang sahya chakap , sperti Bapa sudah kata sama sahya , bgitu-lah sahya chakap . "
43013001	Dhulu deri-pada hari-bsar Paska , Isa sudah tahu waktu-nya sudah sampai yang dia msti pindah deri dunia ini pergi sama Bapa , dan sdang dia sudah sayang orang-orang-nya sndiri yang di dalam dunia , dia sayang sama dia-orang sampai ksudahan .
43013002	Tngah makan , bila iblis sudah masokkan dalam hati Yudas Iskariot , anak Simon , spaya srahkan Isa ,
43013003	mski pun Isa tahu yang Bapa sudah kasi smoa perkara di tangan-nya , dan lagi dia sudah datang deri-pada Allah , dan dia nanti pulang k-pada Allah ,
43013004	dia bangun deri-pada makan , dan buka dia punya pakaian ; dan dia ambil satu tuala , dan ikat pinggang-nya .
43013005	Habis itu dia taroh ayer dalam mangkok , dan mula’i chuchikan murid-murid punya kaki , dan sapukan dngan tuala yang terikat di pinggang-nya .
43013006	Jadi dia datang k-pada Simon Petrus . Dia kata sama Isa , " Ya Tuhan , Tuhan-kah chuchikan kaki sahya ? "
43013007	Isa jawab kata sama dia , " Apa yang sahya ada buat , angkau t’ada tahu skarang ; ttapi kmdian angkau nanti mngerti . "
43013008	Petrus kata sama dia , " Jangan skali-kali Tuhan chuchikan kaki sahya . " Isa jawab sama dia , " Jikalau sahya t’ada chuchikan angkau , angkau t’ada bhagian sama sahya . "
43013009	Simon Petrus kata sama dia , " Ya Tuhan , bukan saja kaki sahya , ttapi tangan dan kpala pun . "
43013010	Isa kata sama dia , " Orang yang sudah mandi , ta’usah chuchi , chuma dia punya kaki saja , ttapi dia ada berseh smoa skali : dan kamu ada berseh , ttapi bukan kamu smoa . "
43013011	Kerna dia tahu siapa nanti srahkan dia , sbab itu dia kata , " Bukan kamu smoa ada berseh . "
43013012	Bila dia sudah chuchikan dia-orang punya kaki , dan sudah ambil dia punya pakaian dan dudok , dia kata sama dia-orang , " Ada-kah kamu mngerti apa sahya sudah buat sama kamu ?
43013013	Kamu triak sahya ‘ Guru ’ dan ‘ Tuhan : ’ dan patut juga kamu kata bgitu ; kerna sahya-lah dia .
43013014	Jadi jikalau sahya , Tuhan dan Guru ini , sudah chuchikan kamu punya kaki , patut-lah kamu pun chuchikan kaki satu sama lain .
43013015	Kerna sahya sudah kasi satu tuladan sama kamu , spaya kamu pun boleh buat sperti sahya sudah buat sama kamu .
43013016	Dngan sunggoh-sunggoh sahya bilang sama kamu , satu hamba bukan lbeh bsar deri-pada tuan-nya ; dan satu surohan pun bukan lbeh bsar deri-pada orang yang surohkan dia .
43013017	Kalau kamu tahu ini smoa , berkat-lah kamu kalau kamu buat .
43013018	Sahya bukan berchakap deri-hal kamu smoa skali : kerna sahya ini tahu siapa yang sahya sudah pileh : ttapi spaya kitab boleh di-bnarkan , ‘ Orang yang makan sahya punya roti sudah angkat tumit-nya mlawan sahya . ’
43013019	Deri-pada ini waktu sahya bilang sama kamu s-blum itu perkara jadi , spaya bila sudah jadi , kamu boleh perchaya yang sahya-lah dia .
43013020	Dngan sunggoh-sunggoh sahya bilang sama kamu , orang yang sambot barang-siapa yang sahya sudah hantarkan , dia sambot sama sahya ; dan orang yang sambot sahya , dia sambot dia yang hantarkan sahya . "
43013021	Bila Isa sudah kata bgitu , terkachau-lah dalam roh-nya , dan dia bersaksi dan kata , " Dngan sunggoh-sunggoh sahya bilang sama kamu , satu orang antara kamu ini nanti srahkan sahya . "
43013022	Itu murid-murid tengok satu sama lain , dngan bimbang hati ‘ ntah siapa-kah yang Isa sudah katakan .
43013023	Antara murid-murid-nya ada satu orang yang tersandar di dada Isa , dia itu yang Isa kaseh .
43013024	Sbab itu Simon Petrus kasi tanda sama itu anak-murid , dan kata sama dia , " Bilang-lah siapa itu yang dia katakan . "
43013025	Dngan itu hal , dia itu tersandar blakang di dada Isa , dan kata sama dia , " Ya Tuhan , siapa itu ? "
43013026	Sbab itu Isa jawab , " Dia-lah yang sahya nanti chlopkan s-kping roti dan kasi sama dia . " Jadi bila dia sudah chlopkan itu roti , dia ambil kasi sama Yudas anak Simon Iskariot .
43013027	Habis itu roti , Setan masok dalam Yudas . Jadi Isa kata sama dia , " Buat-lah lkas apa yang angkau mau buat . "
43013028	Di antara orang-orang yang dudok di meja itu , satu orang pun ta’tahu ‘ ntah apa sbab Isa sudah chakap bgitu sama dia .
43013029	Kerna yang ada fikirkan , sdang Yudas ada pundi-pundi itu , Isa sudah kata sama dia , " Bli-lah apa-apa yang kita mau pakai kerna hari-bsar ; " atau barangkali , spaya Yudas boleh kasi apa-apa k-pada orang miskin .
43013030	Habis makan itu roti , itu juga dia kluar : dan hari pun sudah malam .
43013031	Jadi bila dia sudah kluar , Isa kata , " Skarang-lah Anak-manusia sudah di-muliakan , dan Allah pun di-muliakan dalam dia ;
43013032	dan Allah nanti muliakan dia dalam diri-nya , dan ini juga dia nanti muliakan dia .
43013033	Hei anak-anak , t’ada lama lagi sahya nanti ada sama-sama kamu . Kamu smoa nanti chari sama saya : dan sperti sahya sudah kata sama orang Yahudi , ‘ Di mana sahya pergi kamu ta’boleh datang ; ’ bgitu-lah sahya kata sama kamu skarang .
43013034	Satu hukum yang bharu sahya ada kasi sama kamu , ia’itu kaseh-lah satu sama lain ; sperti sahya sudah kaseh sama kamu , spaya kamu pun kaseh satu sama lain .
43013035	Dalam ini hal smoa orang boleh tahu yang kamu jadi sahya punya murid , ia’itu jikalau kamu ada taroh kaseh satu sama lain . "
43013036	Simon Petrus kata sama dia , " Tuhan mau pergi mana ? " Isa jawab , " Di mana sahya pergi , angkau ta’boleh ikut sahya skarang ; ttapi blakang kali angkau nanti ikut . "
43013037	Petrus kata sama dia , " Ya Tuhan , knapa pula sahya ta’boleh ikut Tuhan skarang juga ? Sahya nanti srahkan nyawa sahya kerna Tuhan . "
43013038	Isa jawab , " Btul-kah angkau mau srahkan angkau punya nyawa kerna sahya ? Dngan sunggoh-sunggoh sahya bilang sama angkau , ayam t’ada nanti berkokok kalau s-blum angkau sangkalkan sahya tiga kali .
43014001	" Jangan-lah hati kamu terkachau : kamu ada perchaya sama Allah , perchaya-lah sama sahya pun .
43014002	Dalam rumah Bapa sahya ada banyak tmpat tinggal ; jikalau bukan bgitu , tntu-lah sahya sudah bilang sama kamu ; kerna sahya ada pergi mau siapkan satu tmpat kerna kamu .
43014003	Dan jikalau sahya pergi dan siapkan satu tmpat kerna kamu , sahya nanti datang balek , dan sambot kamu k-pada diri sahya sndiri ; spaya di mana sahya ada , di situ juga kamu pun .
43014004	Dan di mana sahya ada pergi , kamu tahu jalan-nya . "
43014005	Tomas kata sama dia , " Ya Tuhan , kita ta’tahu di mana Tuhan mau pergi ; mana boleh kita tahu jalan-nya pula . "
43014006	Isa kata sama dia , " Sahya ini-lah jalan , dan kbtulan , dan hidop : satu orang pun t’ada datang k-pada Bapa chuma oleh sahya .
43014007	Jikalau kamu sudah knal sahya , tntu-lah kamu sudah knal Bapa sahya juga : deri-pada ini waktu kamu knal sama dia , dan sudah tengok dia . "
43014008	Filipus kata sama dia , " Ya Tuhan , tunjokkan-lah Bapa itu k-pada kita , bharu hati kita jadi puas . "
43014009	Isa kata sama dia , " Hei Filipus , s-kian lama ini sahya sudah ada sama-sama kamu smoa , dan t’ada-kah angkau knal sama sahya ? orang yang sudah tengok sahya , dia sudah tengok Bapa ; bagimana pula angkau bilang , ‘ Tunjokkan Bapa itu k-pada kita ? ’
43014010	T’ada-kah angkau perchaya yang sahya dalam Bapa , dan Bapa dalam sahya ? itu perkata’an smoa yang sahya chakapkan , bukan-nya sahya chakap deri-pada diri sndiri : ttapi Bapa yang tinggal dalam sahya buat dia punya perbuatan .
43014011	Perchaya-lah yang sahya dalam Bapa , dan Bapa dalam sahya : kalau tidak , perchaya-lah sama sahya deri sbab itu perbuatan juga .
43014012	Dngan sunggoh-sunggoh sahya bilang sama kamu , orang yang perchaya sama sahya , dia pun boleh buat itu perbuatan yang sahya buat ; dan lagi yang lbeh bsar pun deri-pada ini smoa dia boleh buat ; sbab sahya ada pergi k-pada Bapa sahya .
43014013	Dan apa-apa yang kamu nanti minta dalam nama sahya , nanti sahya buat , spaya Bapa boleh di-muliakan dalam Anak .
43014014	Jikalau kamu minta sahya apa-apa dalam nama sahya , itu pun sahya nanti buat .
43014015	Jikalau kamu kaseh sama sahya , kamu nanti turut sahya punya hukum-hukum .
43014016	Dan sahya ini nanti minta sama Bapa , dan Bapa nanti kasi kamu lain satu Pnghibur , spaya dia ini boleh bersama-sama kamu s-lama-lama-nya ,
43014017	ia’itu Roh kbtulan : yang dunia ini ta’boleh trima : kerna dunia t’ada tengok dan t’ada knal pun sama Roh itu : ttapi kamu ini knal sama dia ; kerna dia ada tinggal sama-sama kamu , dan nanti ada dalam kamu .
43014018	Sahya t’ada nanti tinggalkan kamu sperti anak-piatu bgitu : sahya nanti datang k-pada kamu .
43014019	Chuma lagi sikit lama saja , dan dunia ini t’ada nanti tengok sahya lagi ; ttapi kamu ini ada tengok sahya : dan sbab sahya ini hidop , kamu pun nanti hidop juga .
43014020	Itu hari kamu ini nanti tahu yang sahya dalam Bapa , dan kamu dalam sahya , dan sahya pun dalam kamu smoa .
43014021	Orang yang ada sahya punya hukum-hukum , dan turut itu smoa , dia-lah yang kaseh sama sahya : dan orang yang kaseh sama sahya nanti di-kasehkan oleh Bapa sahya , dan sahya pun nanti kaseh sama dia , dan nyatakan diri sahya k-pada dia . "
43014022	Dan Yudas ( bukan itu Iskariot ) kata sama Isa , " Ya Tuhan , apa sudah jadi yang k-pada kita ini Tuhan mau nyatakan diri Tuhan , dan bukan k-pada dunia ? "
43014023	Isa jawab kata sama dia , " Jikalau siapa-siapa kaseh sama sahya , dia nanti turut sahya punya perkata’an : dan Bapa sahya nanti kaseh sama dia , dan kita nanti datang k-pada dia , dan tntukan kita punya tmpat tinggal sama-sama dia .
43014024	Orang yang t’ada kaseh sama sahya , dia itu t’ada turut perkata’an sahya : dan itu perkata’an yang kamu dngar bukan-nya sahya sndiri punya , ttapi Bapa punya yang sudah hantarkan sahya .
43014025	" Ini smoa sahya sudah chakapkan sama kamu , ktika sahya ada lagi tinggal sama-sama kamu .
43014026	Ttapi Pnghibur itu , ia’itu Roh Alkudus , yang Bapa nanti hantarkan dalam nama sahya , dia-lah nanti ajarkan kamu sgala perkara , dan ingatkan kamu deri-hal sgala perkara yang sahya sudah kata sama kamu .
43014027	Sahya tinggalkan kamu sntosa ; sahya kasi kamu sahya punya sntosa : sahya kasi sama kamu bukan-nya sperti dunia kasi . Jangan-lah hati kamu terkachau ; dan jangan jadi takot .
43014028	Kamu sudah dngar bagimana sahya kata sama kamu , sahya ada pergi , dan sahya nanti balek k-pada kamu . Jikalau kamu kaseh sama sahya , tntu-lah kamu sudah bersuka-suka , sbab sahya pergi k-pada Bapa : kerna Bapa lbeh bsar deri-pada sahya .
43014029	Sahya skarang sudah bilang sama kamu s-blum jadi , spaya bila sudah jadi kamu boleh perchaya .
43014030	T’ada lagi sahya nanti chakap banyak-banyak sama kamu , kerna ini dunia punya raja datang : dan dia tidak ada apa-apa di dalam sahya ;
43014031	ttapi spaya ini dunia boleh tahu yang sahya kaseh sama Bapa , dan sperti Bapa sudah psan sama sahya , bgitu-lah sahya ada buat . Bangun-lah , baik kita undor deri sini .
43015001	" Sahya ini-lah pokok anggor yang btul , dan sahya punya Bapa-lah orang ladang itu .
43015002	Tiap-tiap charang dalam sahya yang t’ada kluarkan buah , dia buangkan : dan tiap-tiap charang yang ada kluarkan buah , dia bersehkan , spaya boleh kluarkan Ibeh buah .
43015003	Kamu ini sdia ada berseh , sbab perkata’an yang sahya sudah chakapkan sama kamu .
43015004	Tinggal-lah dalam sahya , dan sahya pun dalam kamu . Sperti charang ta’boleh kluarkan buah dngan kuasa-nya sndiri , kalau t’ada tinggal dalam pokok anggor ; bgitu-lah kamu pun ta’boleh , kalau kamu t’ada tinggal dalam sahya .
43015005	Sahya ini-lah pokok anggor itu , dan kamu-lah charang-charang-nya : orang yang tinggal dalam sahya , dan sahya pula dalam dia , dia-lah yang kluarkan banyak buah : kerna kalau berchrai deri-pada sahya , kamu ta’boleh buat apa-apa .
43015006	Jikalau satu orang t’ada tinggal dalam sahya , dia kna buang sperti charang , dan layu ; dan orang kumpolkan itu smoa , dan buangkan dalam api , jadi hangus .
43015007	Jikalau kamu tinggal dalam sahya , dan sahya punya perkata’an tinggal dalam kamu , minta-lah apa-apa kamu mau , dan itu nanti di-jadikan kerna kamu .
43015008	Dalam ini hal juga Bapa sahya di-muliakan , ia’itu dalam hal kamu kluarkan banyak buah ; dan kamu nanti jadi sahya punya murid-murid .
43015009	Sperti Bapa sudah kaseh sama sahya , bgitu juga sahya pun sudah kaseh sama kamu : tinggal-lah kamu dalam sahya punya kaseh .
43015010	Jikalau kamu turut sahya punya hukum-hukum , kamu nanti tinggal dalam sahya punya kaseh ; sama sperti sahya pun sudah turut sahya punya Bapa punya hukum , dan tinggal dalam dia punya kaseh .
43015011	Ini smoa sahya sudah chakapkan sama kamu , spaya sahya punya ksuka’an boleh ada dalam kamu , dan spaya kamu punya ksuka’an boleh jadi gnap .
43015012	Ini-lah sahya punya hukum , ia’itu yang kamu kaseh satu sama lain , sperti sahya sudah kaseh sama kamu smoa .
43015013	T’ada satu orang pun yang ada kaseh lbeh bsar deri-pada ini , ia’itu yang orang srahkan nyawa-nya kerna sohbat-sohbat-nya .
43015014	Kamu-lah sahya punya sohbat-sohbat , kalau kamu buat apa-apa yang sahya psan sama kamu .
43015015	T’ada lagi sahya triak kamu hamba-hamba , kerna satu hamba ta’tahu apa-apa yang tuan-nya buat : ttapi sahya sudah triak kamu smoa sohbat-sohbat ; kerna smoa perkara yang sahya sudah dngar deri-pada Bapa sahya , smoa-nya sahya sudah kasi tahu sama kamu .
43015016	Bukan-nya kamu ini yang sudah pileh sama sahya , ttapi sahya-lah yang sudah pileh sama kamu , dan tntukan kamu spaya kamu boleh pergi kluarkan buah , dan spaya buah-buah kamu boleh tinggal kkal : spaya baik apa pun kamu minta sama Bapa dalam sahya punya nama , dia boleh kasi sama kamu .
43015017	Ini smoa sahya psan sama kamu , spaya kamu boleh kaseh satu sama lain .
43015018	Jikalau ini dunia bnchi sama kamu , kamu tahu juga yang dia sudah bnchi sama sahya lbeh dhulu kamu .
43015019	Jikalau kamu dunia ini punya , tntu-lah dunia ini nanti sayang sama dia punya sndiri , ttapi sbab kamu bukan-nya ini dunia punya , dan sbab sahya sudah pileh kamu kluar deri dunia ini , itu sbab-lah ini dunia bnchi sama kamu .
43015020	Ingat-lah itu perkata’an yang sahya sudah kata sama kamu , satu hamba bukan lbeh bsar deri-pada tuan-nya . Jikalau orang sudah aniayakan sahya , dia-orang nanti aniayakan kamu pun ; jikalau orang turut perkata’an sahya , dia-orang nanti turut perkata’an kamu pun .
43015021	Ttapi smoa ini dia-orang nanti buat k-pada kamu deri sbab sahya punya nama , sbab dia-orang ta’tahu dia yang hantarkan sahya .
43015022	Jikalau sahya t’ada datang dan chakap sama dia-orang , t’ada juga dia-orang ada dosa : ttapi skarang dia-orang t’ada daleh lagi deri-hal dosa-nya .
43015023	Orang yang bnchi sama sahya , dia bnchi sama Bapa sahya pun .
43015024	Jikalau sahya t’ada buat di antara dia-orang itu perbuatan yang lain orang t’ada buat , t’ada juga dia-orang ada dosa : ttapi skarang dia-orang sudah tengok dan sudah bnchi sahya dan sahya punya Bapa pun .
43015025	Ttapi ini jadi spaya itu perkata’an boleh di-bnarkan yang ada tersurat dalam dia-orang punya hukum-taurit , ‘ Dia-orang bnchi sama sahya dngan t’ada sbab-nya . ’
43015026	Ttapi bila Pnghibur itu sudah datang , yang sahya nanti hantarkan k-pada kamu deri-pada Bapa , ia’itu Roh kbtulan , yang kluar deri Bapa , dia-lah nanti bersaksi deri-hal sahya :
43015027	dan kamu pun nanti bersaksi , sbab kamu sudah ada sama-sama sahya deri mula-nya .
43016001	" Ini smoa sahya sudah chakapkan sama kamu , spaya kamu jangan terantok .
43016002	Orang nanti tolakkan kamu kluar deri rumah-rumah smbahyang : ya , waktu-nya ada datang bila barang-siapa yang bunoh sama kamu nanti fikir yang dia buat smbahyang sama Allah .
43016003	Dan smoa ini dia-orang nanti buat , sbab blum knal sama Bapa atau sama sahya .
43016004	Ttapi ini smoa sahya sudah chakapkan sama kamu , spaya bila waktu-nya sudah sampai , kamu boleh ingat bagimana sahya sudah bilangkan kamu . Dan sahya t’ada katakan ini smoa sama kamu deri mula-nya , sbab sahya ada sama-sama kamu .
43016005	Ttapi skarang sahya ada pergi k-pada dia yang hantarkan sahya ; dan t’ada satu orang pun antara kamu yang tanya sama sahya , ‘ Tuan pergi mana ? ’
43016006	Balek , sbab sahya sudah chakapkan ini smoa sama kamu , kamu punya hati pnoh dngan ksusahan .
43016007	Dalam pada itu , sahya ada bilang sama kamu perkara yang btul ; ada untong sama kamu yang sahya pergi : kerna kalau sahya tidak pergi , itu Pnghibur t’ada nanti datang k-pada kamu ; ttapi kalau sahya pergi , sahya nanti hantarkan dia k-pada kamu .
43016008	Dan dia pula , bila dia sudah datang , nanti salahkan ini dunia deri-hal dosa , dan deri-hal kbnaran , dan deri-hal hukuman :
43016009	deri-hal dosa , sbab orang t’ada perchaya sama sahya ;
43016010	deri-hal kbnaran , sbab sahya pergi k-pada Bapa sahya , dan kamu smoa t’ada nanti tengok sahya lagi ;
43016011	deri-hal hukuman , sbab ini dunia punya raja sudah kna hukuman .
43016012	Ada lagi banyak perkara sahya mau katakan sama kamu , ttapi skarang kamu ta’boleh tanggong dia .
43016013	Ttapi bila dia itu datang , ia’itu Roh kbtulan , dia nanti bawa kamu jalan dalam smoa kbtulan : kerna dia t’ada nanti chakap deri sndiri ; ttapi apa-apa dia dngar , itu smoa-lah dia nanti chakapkan : dan dia nanti khabarkan k-pada kamu perkara-perkara yang mndatang .
43016014	Dia nanti muliakan sahya : kerna dia nanti ambil sahya punya perkara , dan khabarkan k-pada kamu .
43016015	Smoa apa-apa yang Bapa ada , itu smoa sahya punya : itu-lah sbab sahya sudah bilang , dia nanti ambil sahya punya perkara , dan nanti khabarkan k-pada kamu .
43016016	Lagi sikit , dan kamu t’ada nanti nampak sahya ; kmdian lagi sikit pula , dan kamu nanti tengok sahya . "
43016017	Sbab itu ada murid-murid-nya kata satu sama lain , " Apa ini dia ada bilang sama kita , ‘ Lagi sikit , dan kamu t’ada nanti nampak sahya ; kmdian lagi sikit pula , dan kamu nanti tengok sahya : ’ dan , ‘ Sbab sahya ada pergi k-pada Bapa ’ ? "
43016018	Jadi , dia-orang kata , " Apa-kah ini yang dia kata , ‘ Lagi sikit ’ ? Kita ta’tahu apa dia ada bilang . "
43016019	Isa tahu yang dia-orang mau tanya sama dia , dan dia kata sama dia-orang , " Ada-kah kamu tanya-mnanya satu sama lain deri-hal ini , ia’itu yang sahya sudah bilang , ‘ Lagi sikit , dan kamu t’ada nanti nampak sahya ; kmdian lagi sikit pula , dan kamu nanti tengok sahya . ’
43016020	Dngan sunggoh-sunggoh sahya bilang sama kamu , yang kamu ini nanti mnangis dan mratap , ttapi ini dunia nanti bersuka-suka : dan kamu ini nanti jadi susah-hati , ttapi kamu punya ksusahan nanti berubah jadi ksuka’an pula .
43016021	Satu prempuan bila dia beranak jadi susah-hati , sbab tempo-nya sudah sampai : ttapi bila dia sudah kluarkan itu anak , dia t’ada ingat lagi itu seksa , deri sbab ksuka’an kerna satu manusia sudah jadi dalam dunia .
43016022	Jadi kamu ini skarang ada ksusahan : ttapi sahya nanti tengok sama kamu lagi s-kali , dan kamu punya hati nanti bersuka-suka , dan kamu punya ksuka’an t’ada satu orang pun nanti ambil deri-pada kamu .
43016023	Dan itu waktu kamu t’ada nanti tanya sahya apa-apa . Dngan sunggoh-sunggoh sahya bilang sama kamu , jikalau kamu minta apa-apa sama Bapa , dia nanti kasi kamu dalam nama sahya .
43016024	Sampai skarang kamu blum minta apa-apa dalam nama sahya : minta-lah dan kamu nanti trima , spaya kamu punya ksuka’an boleh di-gnapkan .
43016025	" Ini smoa sahya sudah chakapkan sama kamu dngan ma’ana : waktu-nya ada datang bila sahya t’ada lagi nanti chakap sama kamu dngan ma’ana , ttapi sahya nanti khabarkan k-pada kamu nyata-nyata deri-hal Bapa .
43016026	Itu waktu kamu nanti minta dalam nama sahya : dan bukan sahya kata sama kamu yang sahya ini nanti minta sama Bapa kerna kamu ;
43016027	sbab Bapa sndiri sayang sama kamu , kerna kamu sudah sayang sama sahya , dan sudah perchaya yang sahya sudah kluar deri Bapa .
43016028	Sahya sudah kluar deri Bapa , dan sudah datang dalam dunia : kmdian sahya tinggalkan dunia dan pergi k-pada Bapa . "
43016029	Murid-murid-nya kata , " Itu-lah , Tuan skarang ada chakap dngan nyata-nyata , dan t’ada chakap ma’ana .
43016030	Skarang kita tahu yang Tuan tahu sgala perkara , dan ta’usah pula orang tanya-mnanya sama Tuan : oleh ini kita perchaya yang Tuan sudah kluar deri Allah . "
43016031	Isa jawab sama dia-orang , " Ada-kah kamu perchaya skarang ?
43016032	Ingat , waktu-nya ada datang , dan sudah pun sampai , yang kamu nanti di-chrai-braikan , masing-masing orang k-pada dia punya tmpat sndiri , dan nanti tinggalkan sahya s’orang-s’orang : ttapi sahya t’ada s’orang-s’orang , kerna Bapa ada sama-sama sahya .
43016033	Ini smoa sahya sudah chakapkan sama kamu , spaya dalam sahya kamu boleh dapat sntosa . Dalam dunia ini kamu nanti dapat ksusahan : ttapi ttapkan kamu punya hati ; sahya ini sudah kalahkan dunia . "
43017001	Ini smoa Isa sudah chakap , dan angkat mata-nya k-langit , dan kata , " Ya Bapa , waktu-nya sudah sampai ; muliakan-lah Anak-mu , spaya Anak boleh muliakan Bapa :
43017002	sperti Bapa sudah kasi dia kuasa atas sgala manusia , spaya smoa yang Bapa sudah kasi sama dia , k-pada dia-orang dia boleh kasi hidop yang kkal .
43017003	Dan ini-lah hidop yang kkal , ia’itu kalau dia-orang knal sama Bapa , ia’itu Allah yang satu dan yang btul , dan sama Isa Almaseh yang Bapa sudah hantarkan .
43017004	Sahya sudah muliakan Bapa di atas bumi , sdang sahya sudah habiskan itu kerja yang Bapa srahkan sahya buat .
43017005	Dan skarang , ya Bapa , muliakan-lah sahya sama-sama Bapa sndiri , dngan kmulia’an yang sahya ada sama-sama Bapa s-blum ini dunia jadi .
43017006	Sahya sudah nyatakan nama Bapa k-pada orang-orang yang Bapa sudah kasi sahya deri antara orang dunia ini : dia-orang smoa Bapa-lah punya , dan Bapa sudah kasi dia-orang sama sahya ; dan dia-orang sudah turut Bapa punya perkata’an .
43017007	Skarang dia-orang sudah tahu yang smoa perkara yang Bapa kasi sahya , smoa-nya deri-pada Bapa juga :
43017008	kerna itu pngajaran yang Bapa sudah kasi sama sahya , sahya pun sudah kasi sama dia-orang ; dan dia-orang sudah trima , dan sudah tahu dngan s-buah-nya yang sahya sudah kluar deri Bapa , dan dia-orang sudah perchaya yang Bapa sudah hantarkan sahya .
43017009	Sahya minta do’a kerna dia-orang : bukan sahya minta do’a kerna orang dunia , ttapi kerna itu orang-orang yang Bapa sudah kasi sama sahya ; kerna dia-orang-lah Bapa punya :
43017010	dan sahya punya smoa-nya Bapa punya , dan Bapa punya smoa-nya sahya punya : dan sahya di-muliakan dalam dia-orang .
43017011	Sahya t’ada lagi dalam dunia , dan ini orang-orang ada dalam dunia , dan sahya datang k-pada Bapa . Ya Bapa yang kudus , pliharakan-lah dalam Bapa punya nama itu orang-orang yang Bapa sudah kasi sama sahya , spaya dia-orang mnjadi satu , sperti kita bgitu .
43017012	S-lagi sahya sama-sama dia-orang , sahya sudah pliharakan dalam nama Bapa itu orang smoa yang Bapa sudah kasi sama sahya : dan sahya sudah jaga sama dia-orang , dan satu orang pun antara-nya t’ada binasa , chuma itu anak kbinasa’an ; spaya kitab boleh di-bnarkan .
43017013	Ttapi skarang sahya datang k-pada Bapa , dan ini smoa sahya chakapkan dalam dunia , spaya dia-orang boleh dapat sahya punya ksuka’an dalam diri-nya dngan gnap .
43017014	Sahya sudah kasi Bapa punya perkata’an sama dia-orang ; dan orang dunia bnchi sama dia-orang , sbab dia-orang bukan deri-pada dunia ini , sperti sahya pun bukan deri-pada dunia ini .
43017015	Sahya t’ada minta Bapa ambil dia-orang kluar deri dunia , chuma spaya Bapa pliharakan dia-orang deri-pada yang jahat .
43017016	Dia-orang bukan deri-pada dunia ini , sperti sahya pun bukan deri-pada dunia ini .
43017017	Kuduskan-lah dia-orang dalam kbtulan itu : Bapa punya perkata’an itu-lah kbtulan .
43017018	Sperti Bapa sudah hantarkan sahya dalam dunia , bgitu juga sahya hantarkan dia-orang dalam dunia .
43017019	Dan deri sbab dia-orang sahya kuduskan diri sahya sndiri , spaya dia-orang pun boleh di-kuduskan dalam kbtulan itu .
43017020	Dan sahya minta do’a bukan saja kerna ini orang smoa , ttapi kerna smoa orang yang perchaya sama sahya sbab dia-orang punya pngajaran ;
43017021	spaya smoa-nya jadi satu ; sperti Bapa ada dalam sahya , dan sahya pun dalam Bapa , spaya dia-orang pun dalam kita : sampai orang dunia boleh perchaya yang Bapa-lah sudah hantarkan sahya .
43017022	Dan itu kmulia’an yang Bapa sudah kasi sama sahya , sahya sudah kasi sama dia-orang ; spaya dia-orang jadi satu , sperti kita pun satu ;
43017023	sahya dalam dia-orang , dan Bapa dalam sahya , spaya dia-orang di-smpurnakan dalam satu ; spaya orang dunia boleh tahu yang Bapa-lah sudah hantarkan sahya , dan sudah kaseh sama dia-orang , sperti Bapa kaseh sama sahya pun .
43017024	Ya Bapa , apa-apa yang Bapa sudah kasi sama sahya , sahya punya mau , di mana sahya ada , di situ biar-lah dia-orang pun ada sama-sama sahya ; spaya dia-orang boleh tengok sahya punya kmulia’an , yang Bapa sudah kasi sama sahya : kerna Bapa sudah kaseh sama sahya dhulu deri-pada kjadian dunia .
43017025	Ya Bapa yang bnar , ini dunia punya orang t’ada knal sama Bapa , ttapi sahya ini sudah knal Bapa , dan ini orang smoa sudah tahu yang Bapa sudah hantarkan sahya .
43017026	Dan sahya sudah kasi tahu sama dia-orang Bapa punya nama , dan sahya nanti kasi tahu lagi ; spaya itu kaseh yang sperti Bapa sudah kaseh sama sahya boleh ada dalam dia-orang , dan sahya pun dalam dia-orang . "
43018001	Bila Isa sudah habis chakap ini smoa , dia pergi kluar sama-sama murid-murid-nya , sbrang anak-sungai Kidrun , di mana ada satu kbun , dan di situ-lah dia sndiri masok sama murid-murid-nya .
43018002	Dan Yudas yang srahkan Isa pun tahu itu tmpat : kerna banyak kali Isa sama murid-murid-nya sudah berhimpon di situ .
43018003	Jadi Yudas sudah ambil satu pasokan punya soldado , dan mata-mata deri-pada kpala-kpala imam sama orang Farisi , dan dia datang di situ dngan bawa tanglong , dan suloh , dan snjata .
43018004	Isa tahu sgala perkara yang ada datang atas diri-nya , sbab itu dia kluar dan kata sama dia-orang , " Siapa kamu chari ? "
43018005	Dia-orang jawab sama dia , " Isa , orang Nasarat itu . " Isa kata sama dia-orang , " Sahya-lah dia . " Dan Yudas pula yang srahkan dia , ada berdiri sama-sama dia-orang .
43018006	Jadi bila dia kata , " Sahya-lah dia , " dia-orang undor blakang , dan jatoh di tanah .
43018007	Jadi lagi s-kali dia tanya dia-orang , " Siapa kamu chari ? " Dan dia-orang kata , " Isa orang Nasarat itu . "
43018008	Isa jawab , " Sahya sudah bilang sama kamu , sahya-lah dia : sbab itu , jikalau kamu chari sama sahya , biar ini smoa pergi : "
43018009	ia’itu spaya sampaikan itu perkata’an yang Isa sudah kata , " Deri antara orang-orang yang Bapa sudah kasi sahya , sahya t’ada hilang satu pun . "
43018010	Simon Petrus ada satu pdang , jadi dia chabot , dan ttak imam-bsar punya hamba , dan kratkan kuping kanan-nya . Itu hamba punya nama Malkus .
43018011	Sbab itu Isa kata sama Petrus , " Sarongkan angkau punya pdang : itu chawan yang Bapa sudah kasi sama sahya , bukan-kah sahya nanti minum ? "
43018012	Jadi itu pasokan soldado sama hulubalang , dan mata-mata orang Yahudi , tangkap sama Isa , dan ikat sama dia ,
43018013	dan kmdian bawa dia pergi mula-mula k-pada Hanna ; kerna dia mertua Kayafa , ia’itu imam-bsar itu tahun .
43018014	Ini Kayafa-lah yang sudah kasi bichara sama orang Yahudi , yang ada untong kalau satu orang mati gantikan itu bangsa .
43018015	Dan Simon Petrus ada ikut sama Isa , dan lain satu anak-murid pun . Dan itu anak-murid yang lain imam-bsar ada knal , jadi dia masok sama-sama Isa dalam balai imam-bsar ;
43018016	ttapi Petrus berdiri di luar dkat pintu . Jadi itu anak-murid yang lain , yang imam-bsar ada knal , kluar chakap sama itu budak prempuan yang jaga pintu , dan bawa Petrus masok .
43018017	Jadi itu budak prempuan yang jaga pintu kata sama Petrus , " Bukan-kah angkau pun satu deri-pada ini orang punya murid-murid ? " Dia kata , " Bukan . "
43018018	Dan di situ ada berdiri itu hamba-hamba sama mata-mata , yang sudah bikin satu api arang ; kerna ada musim sjok ; dan orang ada panaskan diri-nya : dan Petrus pun ada sama-sama dia-orang , berdiri dan panaskan diri-nya .
43018019	Jadi itu imam-bsar tanya sama Isa deri-hal murid-murid-nya , dan deri-hal pngajaran-nya .
43018020	Isa jawab sama dia , " Sahya sudah chakap dngan nyata k-pada orang dunia ini ; slalu sahya sudah mngajar dalam rumah-smbahyang dan dalam ka’abah , di mana smoa orang Yahudi berhimpon ; dan satu pun sahya t’ada chakap dngan smbunyi .
43018021	Knapa tanya sama sahya ? tanya itu orang-orang yang sudah dngar , apa-kah sahya sudah chakap sama dia-orang : dia-orang tahu apa-apa sahya sudah kata . "
43018022	Bila dia sudah kata bgitu , ada satu mata-mata yang berdiri tpi-nya tampar sama Isa , dan kata , " Bgitu-kah angkau jawab sama imam-bsar ? "
43018023	Isa jawab sama dia , " Jikalau sahya sudah chakap salah , bersaksi-lah deri-hal itu ksalahan : ttapi jikalau baik , knapa angkau tampar sahya ? "
43018024	Jadi Hanna hantarkan dia pergi dngan terikat k-pada imam-bsar Kayafa .
43018025	Simon Petrus ada berdiri panaskan diri-nya . Jadi orang kata sama dia , " Angkau-kah dia punya anak-murid juga ? " Dia bersangkal dan kata , " Bukan . "
43018026	Ada satu hamba imam-bsar , ia’itu satu chikeweh sama itu orang yang kuping-nya Petrus sudah kratkan dia ini kata , " Bukan-kah sahya sudah tengok angkau dalam itu kbun sama-sama dia ? "
43018027	Jadi Petrus sangkalkan lagi skali : dan itu juga ayam berkokok .
43018028	Dan orang bawa Isa deri-pada Kayafa pergi tuan gobernor punya istana : itu jadi pagi-pagi ; dan dia-orang t’ada masok Istana , spaya jangan jadi najis , ttapi boleh dapat makan Paska .
43018029	Jadi Pilatus datang k-pada dia-orang di luar , dan kata , " Apa d’awa’an kamu bawa atas ini orang ? "
43018030	Dia-orang jawab kata sama dia , " Jikalau ini orang bukan orang salah , kita t’ada srahkan dia k-pada tuan . "
43018031	Sbab itu Pilatus kata sama dia-orang , " Kamu sndiri ambil dia , dan hukumkan turut kamu sndiri punya hukum . " Orang Yahudi kata sama dia , " Kita t’ada hukum boleh bunoh orang . "
43018032	Spaya bnarkan Isa punya perkata’an , yang dia sudah chakap mau tandakan dngan apa macham punya kmatian dia msti mati .
43018033	Jadi Pilatus masok istana lagi skali , dan panggil Isa , dan kata sama dia , " Angkau-kah Raja orang Yahudi ? "
43018034	Isa jawab , " Angkau sndiri-kah kata bgini , atau lain orang-kah sudah bilang sama angkau deri-hal sahya ? "
43018035	Pilatus jawab , " Sahya ini orang Yahudi-kah ? Angkau sndiri punya bangsa sama kpala-kpala imam juga yang srahkan angkau sama sahya : apa angkau sudah buat ? "
43018036	Isa jawab , " Sahya punya kraja’an bukan deri ini dunia : jikalau sahya punya kraja’an deri dunia ini , sahya punya r’ayat-r’ayat sudah pun mlawan , spaya jangan sahya kna srah k-pada orang Yahudi : ttapi skarang kraja’an sahya bukan deri sini . "
43018037	Pilatus kata sama dia , " Kalau bgitu , ya-kah angkau ini raja ? " Isa jawab , " Sperti angkau kata , sahya ini satu raja Ini-lah sbab-nya sahya sudah di-beranakkan , dan ini-lah sbab sahya sudah datang dalam dunia , ia’itu spaya sahya boleh bersaksi deri-hal kbtulan itu . Tiap-tiap orang yang deri-pada kbtulan dngar sahya punya suara . "
43018038	Jadi Pilatus kata sama dia , " Apa-kah kbtulan itu ? " Dan bila dia sudah kata bgini , dia kluar lagi s-kali k-pada orang-orang Yahudi , dan kata sama dia-orang , " Sahya ini t’ada dapat apa-apa yang dia boleh kna d’awa .
43018039	Ttapi kamu smoa ada satu adat , yang sahya patut lpaskan satu orang kerna kamu tempo hari-bsar Paska : kamu mau-kah sahya lpaskan kerna kamu Raja orang Yahudi ini ? "
43018040	Sbab itu dia-orang lagi s-kali bertriak , dan kata , " Bukan ini orang , ttapi Bar-Abbas . " Ini Bar-Abbas satu pnyamon .
43019001	Habis itu , Pilatus ambil sama Isa , dan ssahkan dia .
43019002	Dan soldado-soldado anyamkan makota deri pokok duri , dan pakaikan itu atas dia punya kpala , dan pakaikan dia baju werna ungu ;
43019003	kmdian dia-orang datang sama dia , dan kata , " Tabek , Raja orang Yahudi ! " dan dia-orang tampar muka-nya .
43019004	Dan lagi s-kali Pilatus kluar , dan kata sama dia-orang , " Tengok , sahya bawa dia kluar k-pada kamu smoa , spaya kamu boleh tahu yang sahya ini t’ada dapat apa-apa yang dia boleh kna d’awa . "
43019005	Jadi Isa pun kluar , dngan pakai itu makota pokok duri dan itu baju werna ungu . Dan Pilatus kata sama dia-orang , " Tengok , itu orang ! "
43019006	Jadi bila kpala-kpala imam dan mata-mata tengok Isa , dia-orang bertriak , kata , " Salibkan , salibkan . " Pilatus kata sama dia-orang , " Kamu sndiri ambil sama dia , dan salibkan : kerna sahya ini t’ada dapat apa-apa yang dia boleh kna d’awa . "
43019007	Orang Yahudi jawab sama dia , " Kita orang ada satu hukum , dan ikut itu hukum dia patut mati , kerna dia sudah buatkan diri-nya Anak Allah . "
43019008	Bila Pilatus dngar ini perkata’an , dia makin lbeh takot ;
43019009	dan dia masok istana-nya lagi skali , dan kata sama Isa , " Angkau ini deri mana ? " Ttapi Isa t’ada kasi jawab sama dia .
43019010	Jadi Pilatus kata sama dia , " T’ada-kah angkau mau chakap sama sahya ? t’ada-kah angkau tahu yang sahya ada kuasa lpaskan angkau , dan ada kuasa salibkan angkau ? "
43019011	Isa jawab sama dia , " Angkau t’ada satu kuasa atas sahya , kalau t’ada di-bri k-pada angkau deri atas : itu sbab-lah dia itu yang sudah srahkan sahya k-pada angkau ada dosa yang lbeh bsar . "
43019012	Deri-pada itu ktika Pilatus chari jalan mau lpaskan dia : ttapi orang Yahudi bertriak-triak , kata , " Jikalau tuan lpaskan ini orang , tuan bukan Kaisar punya kawan : barang-siapa yang buatkan diri-nya satu raja , dia mlawan Kaisar . "
43019013	Sbab itu bila Pilatus dngar ini smoa , dia bawa Isa kluar , dan dudok di krusi bichara di tmpat yang bernama Hamparan Batu , ttapi dngan bhasa Ibrani nama-nya Gabbata .
43019014	Itu hari jadi hari Sdiakan Paska : waktu-nya ada pukol dua-blas bgitu . Dan Pilatus kata sama orang Yahudi , " Tengok , kamu punya Raja ! "
43019015	Sbab itu dia-orang bertriak-triak , " Kasi mampus , kasi mampus , salibkan dia . " Pilatus kata sama dia-orang , " Boleh-kah sahya salibkan kamu punya raja ? " Kpala-kpala imam jawab , " Kita t’ada raja lain deri-pada Kaisar . "
43019016	Habis itu , Pilatus srahkan Isa k-pada dia-orang spaya kna salib .
43019017	Sbab itu dia-orang ambil sama Isa : dan dia kluar dngan sndiri angkat itu kayu salib , pergi tmpat yang bernama Tmpat Tngkorak , yang di-sbot Golgota dalam bhasa Ibrani :
43019018	di situ-lah dia-orang salibkan dia , dan dua orang lain pula sama-sama dia , sblah mnyblah , dan Isa di tngah-tngah .
43019019	Dan lagi pun Pilatus ada tulis satu surat alamat , dan taroh atas kayu salib . Dan ini-lah surat-nya : " ISA ORANG NASARAT , RAJA ORANG YAHUDI . "
43019020	Dan banyak orang Yahudi bacha ini surat alamat : kerna itu tmpat yang dia kna salib ada dkat negri : dan itu sudah tertulis dalam bhasa Ibrani , dan bhasa Rom , dan bhasa Grik .
43019021	Jadi orang Yahudi punya kpala-kpala imam kata sama Pilatus , " Ta’usah tulis , ‘ Raja orang Yahudi , ’ ttapi yang itu orang sndiri sudah kata , ‘ Sahya ini-lah raja orang Yahudi . ’ "
43019022	Pilatus jawab , " Apa yang sahya sudah tulis , sudah tulis . "
43019023	Jadi bila soldado-soldado itu sudah salibkan Isa , dia-orang ambil dia punya pakaian dan jadikan ampat bhagian , masing-masing soldado satu bhagian ; dan baju-nya pun : dan itu baju t’ada bersambong , ttapi satu tnunan saja deri atas sampai bawah .
43019024	Sbab itu dia-orang kata satu sama lain , " Kita jangan koyakkan ini , ttapi baik kita buang undi atas-nya , siapa-kah dapat . " Spaya kitab boleh di-bnarkan yang sudah kata , " Orang bhagikan pakaian sahya sama sndiri , Dan atas sahya punya baju dia-orang buang undi . " Jadi soldado-soldado buat ini smoa .
43019025	Ttapi ada berdiri dkat salib Isa dia punya mak , dan mak-nya punya sudara prempuan , ia’itu Mariam bini Klopas , dan Mariam orang Magdala .
43019026	Jadi bila Isa tengok mak-nya dan itu murid yang dia kaseh ada berdiri dkat , dia kata sama mak-nya , " Tengok mak punya anak ! "
43019027	Kmdian dia kata sama itu anak-murid pula , " Tengok angkau punya mak ! " Dan deri-pada itu waktu , itu anak-murid sambot dia dalam rumah-nya sndiri .
43019028	Kmdian deri-pada itu , sbab Isa tahu yang smoa perkara skarang sudah habis , spaya kitab boleh di-bnarkan , dia kata , " Sahya haus . "
43019029	Dan di situ ada terltak satu bkas berisi chuka : jadi orang taroh satu lumut-karang yang berisi chuka itu di atas s-batang pokok zufa , dan bawa sampai mulut Isa .
43019030	Jadi bila Isa sudah trima itu chuka , dia kata , " Sudah habis . " Dan dia tundok kpala , dan srahkan roh-nya .
43019031	Sbab itu jadi hari-sdiakan , spaya mayat-mayat itu jangan tertinggal di atas salib tempo hari-perhentian ( kerna itu hari perhentian satu hari-bsar ) , jadi orang-orang Yahudi minta Pilatus spaya itu orang punya kaki boleh di-patahkan , dan boleh di bawa pergi .
43019032	Jadi itu soldado-soldado datang dan patahkan kaki orang yang pertama dan kaki orang yang lain yang sudah kna salib sama-sama Isa :
43019033	ttapi bila dia-orang sampai dkat Isa pula , dan tengok yang dia sudah pun mati , dia-orang t’ada patahkan kaki-nya :
43019034	ttapi dalam pada itu , ada satu soldado tikamkan rusok Isa dngan tombak , dan itu juga terkluar darah sama ayer .
43019035	Dia yang sudah tengok sudah bersaksi , dan dia punya ksaksian ada btul : dan dia tahu yang dia chakap btul , spaya kamu smoa pun boleh perchaya .
43019036	Kerna ini smoa sudah jadi spaya kitab boleh di-bnarkan , " S-batang tulang-nya pun t’ada nanti patah . "
43019037	Dan lagi satu suratan ada kata , " Dia-orang nanti tengok sama dia yang dia-orang sudah tikam . "
43019038	Habis ini smoa , Yusof orang Arimatiah ( ia’itu satu anak-murid Isa juga , ttapi dngan smbunyi sbab takot orang Yahudi ) , minta Pilatus mau ambil Isa punya mayat : dan Pilatus kasi izin . Jadi dia datang , dan ambil mayat-nya .
43019039	Dan Nikodimus , yang mula-mula datang k-pada Isa tempo malam , dia pun datang bawa mur champur gharu , ada s-ratus kati punya brat bgitu .
43019040	Jadi dia-orang ambil mayat Isa , dan kapankan dngan kain khasah halus sama rmpah-rmpah , sperti adat orang Yahudi tanamkan orang .
43019041	Di tmpat di mana Isa sudah di-salibkan ada satu kbun , dan dalam itu kbun ada satu kubor bharu , yang blum pernah orang di-tanamkan dalam-nya .
43019042	Deri sbab orang Yahudi punya hari-sdiakan , di situ-lah dia-orang taroh mayat Isa : kerna itu kubor ada dkat .
43020001	Hari yang pertama dalam itu minggo , Mariam orang Magdala datang di kubor pagi-pagi tempo glap-glap lagi , dan tengok batu-nya sudah di-undorkan deri kubor .
43020002	Jadi dia lari datang k-pada Simon Petrus dan itu lain murid yang Isa sayang , dan kata sama dia-orang , " Orang sudah bawa pergi Tuhan kluar deri kubor , dan kita ta’tahu di mana dia-orang sudah tarohkan dia . "
43020003	Jadi Petrus kluar sama itu anak-murid yang lain , dan dia-orang pergi kubor .
43020004	Dan dia-orang dua-dua berlari sama-sama : dan itu murid yang lain lari lbeh dras deri-pada Petrus , dan dia-lah sampai kubor dhulu ;
43020005	dan bila dia sudah tundok tengok , dia nampak itu kain khasah terltak ; ttapi dia t’ada masok .
43020006	Jadi Simon Petrus pula datang ikut sama dia , dan masok itu kubor ; dan dia tengok itu kain khasah terltak ,
43020007	dan itu sapu-tangan , yang dhulu di kpala-nya , t’ada terltak sama-sama dngan kain khasah itu , ttapi tergulong lain tmpat .
43020008	Kmdian itu lain murid pula masok , ia’itu yang sudah sampai kubor dhulu , dan dia pun tengok dan perchaya .
43020009	Kerna blum lagi dia-orang tahu itu kitab yang kata Isa msti bangkit deri antara orang mati .
43020010	Jadi itu murid-murid pergi pulang rumah sndiri .
43020011	Ttapi Mariam ada berdiri juga dkat kubor itu di luar , dan ada mnangis : jadi sambil dia mnangis , dia tundok tengok dalam kubor ;
43020012	dan dia nampak dua mla’ikat yang pakai puteh ada dudok , satu sblah kpala , satu sblah kaki , di tmpat yang Isa punya mayat sudah terbaring .
43020013	Dan itu dua mla’ikat kata sama Mariam , " Hei nyonya , knapa mnangis ? " Dia kata sama dia-orang , " Sbab orang sudah bawa pergi sahya punya Tuan , dan sahya ta’tahu ‘ ntah di mana dia-orang sudah tarohkan dia . "
43020014	Bila dia sudah kata bgini , dia balek muka , dan tengok Isa berdiri , ttapi dia ta’tahu itu-lah Isa .
43020015	Isa kata sama dia , " Hei nyonya , knapa mnangis ? chari siapa ? " Mariam sangkakan dia itu tukang-kbun , jadi dia kata sama dia , " Hei tuan , kalau tuan sudah angkat dia pergi deri sini , bilang sama sahya di mana tuan sudah tarohkan dia , dan sahya nanti bawa dia pergi . "
43020016	Isa kata sama dia , " Mariam . " Dan Mariam balek muka bilang sama dia dalam bhasa Ibrani , " Rabboni , " arti-nya " Guru . "
43020017	Isa kata sama dia , " Jangan jamah sahya ; kerna sahya blum lagi naik k-pada Bapa : ttapi pergi-lah k-pada sudara-sudara sahya , dan kata sama dia-orang , " Sahya ada naik k-pada Bapa sahya dan Bapa kamu , dan k-pada Allah sahya dan Allah kamu . "
43020018	Jadi Mariam datang kasi khabar sama murid-murid , " Sahya sudah tengok Tuhan ; " dan lagi bagimana Isa sudah kata ini smoa sama dia .
43020019	Jadi bila sudah sampai ptang , itu hari juga , ia’itu hari yang pertama dalam itu minggo , tempo pintu smoa ada tertutop di mana murid-murid ada , sbab takot orang Yahudi , Isa datang berdiri di tngah-tngah , dan kata sama dia-orang , " Sjahtra-lah kamu smoa . "
43020020	Dan bila dia sudah kata ini , dia tunjokkan dia punya tangan dan dia punya rusok sama dia-orang . Jadi murid-murid suka-hati bila dia-orang tengok Tuhan .
43020021	Jadi lagi s-kali Isa kata sama dia-orang , " Sjahtra-lah kamu smoa : sperti Bapa sudah hantarkan sahya , bgitu juga sahya ini hantarkan kamu . "
43020022	Bila dia sudah kata ini , dia tiopkan nafas atas dia-orang , dan kata sama dia-orang , " Trima-lah Roh Alkudus :
43020023	barang-siapa punya dosa-dosa kamu ini ampunkan , di-ampunkan juga k-pada dia-orang ; barang-siapa punya dosa-dosa kamu tanggongkan , tertanggong juga . "
43020024	Ttapi Tomas , yang di-sbot Didumus , ia’itu satu deri-pada dua-blas orang itu , t’ada sama-sama dia-orang ktika Isa datang .
43020025	Sbab itu lain-lain murid smoa kata sama dia , " Kita sudah tengok Tuhan . " Ttapi dia kata sama dia-orang , " Kalau s-blum sahya tengok bkas paku di tangan-nya , dan chochokkan jari sahya dalam itu bkas paku , dan chochokkan tangan sahya di rusok-nya , t’ada sahya nanti perchaya . "
43020026	Lpas lpan hari , lagi s-kali dia punya murid-murid berhimpon dalam rumah , dan Tomas ada sama-sama dia-orang . Waktu smoa pintu ada tertutop , Isa datang dan berdiri di tngah-tngah , dan kata , " Sjahtra-lah kamu smoa . "
43020027	Kmdian dia kata sama Tomas , " Bawa sini angkau punya jari , dan tengok-lah tangan sahya : lagi bawa sini angkau punya tangan chochokkan dalam rusok sahya : jangan kurang perchaya , ttapi perchaya-lah . "
43020028	Tomas jawab dan kata sama dia , " Tuhan sahya , dan Allah sahya . "
43020029	Isa kata sama dia , " Angkau sudah perchaya sbab angkau sudah tengok sama sahya : berkat-lah orang yang sudah perchaya , sunggoh pun blum tengok . "
43020030	Ada banyak lain tanda-tanda Isa sudah buat dpan murid-murid , yang t’ada di-suratkan dalam ini kitab :
43020031	ttapi ini smoa ada tersurat spaya kamu boleh perchaya yang Isa-lah Almaseh , Anak Allah ; dan spaya dalam kamu perchaya , kamu boleh dapat hidop dalam dia punya nama .
43021001	Kmdian deri-pada ini smoa , Isa nyatakan diri-nya k-pada murid-murid lagi s-kali dkat tasek Tibirias ; dan dia nyatakan diri-nya bgini .
43021002	Di situ ada berhimpon Simon Petrus , dan Tomas yang di-sbot Didumus , dan Natana’el yang deri Kana di tanah Galil , dan anak-anak Zabdi , dan lain dua murid-murid-nya .
43021003	Dan Simon Petrus kata sama dia-orang , " Sahya mau pergi tangkap ikan . " Dia-orang kata sama dia , " Kita pun mau pergi sama angkau . " Dia-orang kluar-lah , dan naik prahu ; dan itu malam satu ekor pun dia-orang t’ada tangkap .
43021004	Ttapi bila hari sudah mau siang , Isa ada berdiri di pantai : ttapi murid-murid ta’tahu itu-lah Isa .
43021005	Jadi Isa kata sama dia-orang , " Hei anak-anak , kamu ada-kah lauk ? " Dia-orang jawab sama dia , " T’ada . "
43021006	Dia kata sama dia-orang , " Buangkan pukat kamu sblah kanan prahu , kamu nanti dapat . " Sbab itu dia-orang buangkan-lah , dan dia-orang ta’boleh tarek itu pukat lagi , sbab terlalu banyak ikan .
43021007	Sbab itu-lah itu anak-murid yang Isa kaseh punya kata sama Petrus , " Ini Tuhan . " Jadi , bila Simon Petrus dngar yang itu-lah Tuhan , dia ikatkan baju-nya ( kerna badan-nya terbuka ) , dan terjunkan diri-nya dalam ayer .
43021008	Ttapi murid-murid yang lain datang dalam prahu kchil ( kerna dia-orang t’ada brapa jauh deri darat , chuma ada lima-puloh dpa saja bgitu ) , sambil tarek itu pukat yang pnoh ikan .
43021009	Jadi , bila dia-orang sudah kluar naik darat , dia-orang tengok di situ ada api-arang , dan ikan terltak atas-nya dngan roti .
43021010	Isa kata sama dia-orang , " Bawa ikan yang tadi kamu tangkap . "
43021011	Dan Simon Petrus pergi tarek pukat itu naik darat , pnoh ikan yang bsar-bsar , s-ratus lima-puloh-tiga ekor punya banyak : ttapi , mski pun ada bgitu banyak s-kali , itu pukat t’ada koyak .
43021012	Isa kata sama dia-orang , " Mari makan . " Dan t’ada satu anak-murid pun brani tanya dia , " Tuan siapa ? " sbab dia-orang tahu yang dia-lah Tuhan .
43021013	Isa datang , dan ambil roti kasi sama dia-orang , dngan itu ikan pun .
43021014	Ini sudah tiga kali yang Isa nyatakan diri-nya k-pada murid-murid , kmdian deri-pada dia bangkit deri antara orang mati .
43021015	Jadi , bila dia-orang sudah habis makan pagi , Isa kata sama Simon Petrus , " Hei Simon anak Yahya , ada-kah angkau kaseh sama sahya lbeh deri-pada ini smoa ? " Dia kata sama Isa , " Ya , Tuhan ; Tuhan tahu-lah yang sahya sayang sama Tuhan . " Isa kata sama dia , " Kasi makan sama anak-domba sahya . "
43021016	Nombor dua kali Isa kata sama dia , " Hei Simon anak Yahya , ada-kah angkau kaseh sama sahya ? " Petrus kata sama dia , " Ya , Tuhan ; Tuhan tahu-lah yang sahya sayang sama Tuhan . " Isa kata sama dia , " Gombalakan domba-domba sahya . "
43021017	Nombor tiga kali Isa kata sama dia , " Hei Simon anak Yahya , ada-kah angkau sayang sama sahya ? " Dan Petrus susah hati sbab nombor tiga kali Isa kata sama dia , " Ada-kah angkau sayang sama sahya ? " Dan dia kata sama Isa , " Tuhan tahu smoa perkara ; Tuhan tahu yang sahya ada sayang sama Tuhan . " Isa kata sama dia , " Kasi makan sama domba sahya .
43021018	Dngan sunggoh-sunggoh sahya bilang sama angkau , s-lagi angkau muda angkau sudah ikat pinggang sndiri , dan jalan mana-mana angkau suka : ttapi bila angkau sudah tua , angkau nanti hulorkan dua blah tangan angkau , dan lain orang pula nanti ikatkan angkau punya pinggang , dan bawa angkau di tmpat yang angkau t’ada suka . "
43021019	Isa chakap ini mau tandakan dngan apa macham punya kmatian Petrus nanti muliakan Allah . Dan bila sudah chakap ini , dia kata sama Petrus , " Ikut sama sahya . "
43021020	Petrus pula balek muka , dan tengok itu anak-murid yang Isa kaseh ada mngikut ; ia’itu yang sudah sandar di dada Isa tempo perjamuan malam , dan yang sudah kata , " Ya Tuhan , siapa-kah itu yang nanti srahkan Tuhan ? "
43021021	Jadi bila Petrus tengok itu anak-murid , dia kata sama Isa , " Ya Tuhan , ini orang pula , apa ? "
43021022	Isa kata sama dia , " Jikalau sahya suka ini orang tinggal sampai sahya datang , apa ada terkna sama angkau ? Angkau ikut sama sahya . "
43021023	Sbab itu ini chakap sudah mashhur antara sudara-sudara itu , ia’itu yang itu satu anak-murid ta’nanti mati : ttapi Isa bukan-nya kata sama dia , yang dia ta’nanti mati ; chuma dia kata , " Jikalau sahya suka ini orang tinggal sampai sahya datang , apa ada terkna sama angkau ? "
43021024	Dan dia ini-lah itu anak-murid yang ada bersaksi deri-hal ini smoa , dan sudah suratkan ini smoa : dan kita tahu yang dia punya ksaksian ada btul .
43021025	Dan lagi pun , ada banyak lain-lain perkara yang Isa sudah buat , dan jikalau itu smoa di-suratkan satu-satu , pada sahya punya fikiran , dunia ini pun t’ada termuat kitab-kitab yang nanti di-suratkan .
44001001	Hikayat yang pertama sahya sudah karang , Tiofilus , deri-hal smoa perkara yang Isa sudah mula’i berbuat dan mngajar pun ,
44001002	sampai itu hari yang dia sudah di-bawa naik , kmdian deri-pada dia sudah kasi hukum oleh Roh Alkudus k-pada rasul-rasul yang dia sudah pileh .
44001003	Dan k-pada dia-orang Isa sudah nyatakan diri-nya hidop kmdian deri-pada sngsara-nya dngan banyak ktangan , dan sudah tunjokkan diri-nya k-pada dia-orang ampat-puloh hari punya lama , dan sudah katakan perkara-perkara deri-hal kraja’an Allah :
44001004	dan bila dia sudah berhimpon dngan dia-orang , dia psan dia-orang jangan pergi deri Yerusalim , ttapi nantikan perjanjian Bapa " yang kamu sudah dngar deri-pada sahya ;
44001005	kerna Yahya juga sudah baptiskan orang dngan ayer ; ttapi kamu nanti di-baptiskan dngan Roh Alkudus t’ada brapa hari lagi . "
44001006	Sbab itu , bila dia-orang sudah berhimpon , dia-orang tanya sama dia , " Tuhan , waktu ini-kah Tuhan mau pulangkan kraja’an k-pada orang Isra’el ? "
44001007	Dan Isa kata sama dia-orang , " T’ada di-bri k-pada kamu yang kamu boleh tahu smoa waktu atau ktika , yang Bapa sudah tntukan dalam prentah-nya sndiri .
44001008	Ttapi kamu nanti trima kuasa bila Roh Alkudus turun atas kamu : dan kamu nanti mnjadi sahya punya saksi , baik di Yerusalim , baik pada sluroh Yahudiah dan Samariah , dan sampai hujong bumi . "
44001009	Dan bila dia sudah kata bgini , dia sudah di-bawa naik s-tngah dia-orang pandang ; dan satu awan trima dia , sampai hilang deri-pada mata dia-orang .
44001010	Dan ktika dia-orang mrnong k-langit waktu Isa naik , ada dua orang yang pakai puteh berdiri dkat dia-orang ,
44001011	dan kata , " Hei orang Galil , knapa kamu berdiri pandang k-langit ? ini Isa juga , yang sudah di-bawa naik deri-pada kamu k-langit , bgitu juga nanti datang sperti kamu tengok dia pergi k-langit . "
44001012	Kmdian dia-orang balek k-Yerusalim deri gunong bernama Zaitun , yang dkat Yerusalim , satu perjalanan hari perhentian punya jauh .
44001013	Dan bila dia-orang sudah masok negri , dia-orang naik bilek loteng di mana dia-orang ada tinggal ; ia’itu Petrus dan Yahya dan Yakob dan Andrias , Filipus dan Tomas , Bar-Tolmai dan Matius , Yakob anak Alfius , dan Simon Zilotis , dan Yudas anak Yakob .
44001014	Smoa-nya ini dngan satu hati ttap mminta do’a dngan prempuan-prempuan , dan Mariam Isa punya mak , dan dngan sudara-sudara-nya .
44001015	Dalam itu tempo Petrus berdiri di antara itu sudara-sudara ( dan ada banyak orang berkumpol , lbeh kurang s-ratus dua-puloh ) dan Petrus kata ,
44001016	" Sudara-sudara , patut-lah surat itu di-bnarkan yang Roh Alkudus sudah katakan oleh mulut Da’ud deri-hal Yudas , yang sudah jadi pmimpin k-pada orang-orang yang tangkap Isa .
44001017	Kerna Yudas sudah di-bilangkan di antara kita , dan sudah dapat bhagian dalam playanan ini . "
44001018	( Ini orang sudah dapat satu tanah dngan upah kjahatan-nya , dia jatoh tunggang-langgang , dan terblah prot-nya di tngah-tngah , terkluar smoa isi prot-nya .
44001019	Dan smoa orang yang tinggal di Yerusalim dapat tahu ini hal , sampai itu tanah di-namakan dngan bhasa-nya , ‘ Akildama , ’ ia’itu Tanah Darah . )
44001020	" Kerna ada tersurat dalam kitab Mazmur , Biar-lah tmpat kdudokan-nya mnjadi sunyi , Dan jangan orang tinggal dalam-nya : ’ dan lagi , Biar-lah lain orang ambil pangkat-nya . ’
44001021	Sbab itu antara smoa orang yang sudah ada bserta dngan kita , s-lama Tuhan Isa kluar masok antara kita ,
44001022	mula’i deri-pada baptisan Yahya sampai itu hari yang Isa sudah di-bawa naik deri-pada kita , deri antara orang-orang ini msti ada satu mnjadi saksi dngan kita deri-hal kbangkitan Isa . "
44001023	Kmdian dia-orang tntukan dua orang , ia’itu Yusof yang di-sbot Bar-sabbas dan diglar Yustus pun , sama Mattias .
44001024	Dia-orang minta do’a kata-nya , " Ya Tuhan , yang tahu hati sklian orang , tunjokkan-lah antara ini dua orang yang mana Tuhan sudah pileh ,
44001025	spaya dia boleh ambil tmpat dalam ini playanan dan pkerja’an rasul , yang deri-pada-nya Yudas sudah jatoh , spaya dia pergi k-tmpat-nya sndiri . "
44001026	Dia-orang buang undi atas ini dua ; dan Mattias terkna undi ; kmdian dia sudah di-bilang bersama-sama s-blas rasul itu .
44002001	Dan bila hari Pentekosta sudah sampai , smoa-nya ada bersama-sama dalam satu tmpat .
44002002	Tiba-tiba datang satu bunyi deri langit sperti angin kras yang mndru , dan satu rumah itu di mana dia-orang dudok jadi pnoh dngan itu bunyi .
44002003	Dan ternampak pada dia-orang lidah-lidah yang berblah-blah , sperti lidah api ; dan itu dudok di atas dia-orang masing-masing .
44002004	Dan smoa-nya di-pnohkan dngan Roh Alkudus , dan mula’i berchakap dngan lain-lain bhasa , s-bagimana Roh itu kasi dia-orang mnguchap .
44002005	Di Yerusalim ada tinggal orang Yahudi yang berbakti , dan yang datang deri-pada sgala bangsa di bawah langit .
44002006	Dan bila orang dngar itu bunyi , orang-banyak berhimpon , dan jadi bingong , sbab masing-masing-nya dngar dia-orang chakap dngan bhasa masing-masing .
44002007	Smoa-nya terpranjat dan hairan , kata-nya " Tengok , bukan-kah smoa orang yang berchakap ini orang Galil ?
44002008	Dan bagimana kita dngar , masing-masing dngan bhasa sndiri , di mana kita di-peranakkan ?
44002009	ia’itu orang Partiah dan Madiah , dan orang Ilam , dan orang yang tinggal di Masopotamiah , dan Yahudiah , dan Kappadokiah , dan Pontus , dan Asiah ,
44002010	dan Frugiah dan Pamfuliah , dan Masir , dan sgala jajahan Libuah yang dkat Kurini , dan orang dagang deri Rom , ia’itu orang Yahudi dan orang mu’alaf pun ,
44002011	orang Kriti dan orang Arab , kita dngar dia-orang chakap dngan bhasa kita deri-hal perbuatan Allah yang bsar itu . "
44002012	Smoa-nya terpranjat dan bimbang hati , dan kata sama lain , " Apa arti perkara ini ? "
44002013	Ttapi lain orang tertawakan dia , kata-nya , " Ini orang ada pnoh dngan ayer anggor yang manis . "
44002014	Ttapi Petrus berdiri sama-sama s-blas rasul itu , dan bsarkan suara-nya , serta berkata sama dia-orang , " Hei orang Yahudi dan smoa orang yang tinggal di Yerusalim , biar-lah kamu tahu perkara ini dan pasang kuping k-pada perkata’an sahya .
44002015	Kerna ini orang bukan mabok , sperti kamu sangka , sbab ini bharu pukol smbilan pagi ;
44002016	ttapi ini-lah perkara yang nabi Yo’el sudah kata :
44002017	‘ Pada jman yang kmdian skali nanti jadi , ’ Allah kata , ‘ Sahya nanti churahkan deri-pada Roh sahya atas smoa manusia : Dan anak-anak-mu jantan dan prempuan nanti bernabuat , Kamu punya orang muda-muda nanti tengok pnglihatan , Dan orang tua-tua pun mnimpi-nimpi :
44002018	Dan lagi atas sahya punya hamba jantan dan prempuan pada jman itu , Sahya nanti churahkan deri-pada Roh sahya , dan smoa-nya nanti bernabuat .
44002019	Sahya nanti buat perkara yang hairan pada langit di atas , Dan tanda-tanda pada bumi di bawah ; Darah dan api dan wap asap :
44002020	Matahari nanti berobah mnjadi glap , Dan bulan mnjadi darah , S-blum datang Tuhan punya hari Yang bsar dan mashhur itu :
44002021	Dan nanti jadi , barang siapa yang triak nama Tuhan nanti di-slamatkan . ’
44002022	Hei orang Isra’el dngar-lah ini perkata’an : Isa orang Nasarat , satu orang yang Allah sudah tntukan dngan bbrapa m’ujizat dan perkara yang hairan dan tanda-tanda pun , yang Allah sudah buat oleh dia di antara kamu , sperti kamu sndiri tahu ;
44002023	dia-lah , yang sudah di-srahkan dngan kahandak dan pngtahuan Allah , kamu sudah salibkan dan sudah bunoh dngan tangan orang jahat :
44002024	dan Allah sudah bangkitkan dia , serta lpaskan dia deri-pada sngsara kmatian ; sbab kmatian ta’boleh tahankan dia .
44002025	Kerna Da’ud kata deri-hal dia , ‘ Sahya sudah tengok Tuhan slalu di hadapan muka sahya ; Kerna dia-lah di sblah kanan sahya , spaya jangan sahya di-grakkan :
44002026	Sbab itu hati sahya bersuka , dan lidah sahya bersorak ; Lagi pun badan sahya nanti tinggal dalam harap :
44002027	Sbab Tuhan ta’mau tinggalkan jiwa sahya dalam alam-maut , Dan tiada Tuhan nanti biarkan Yang Kudus-mu itu mnjadi busok .
44002028	Tuhan sudah kasi tahu sama sahya jalan kahidopan ; Dan Tuhan nanti pnohkan sahya dngan ksuka’an dpan muka Tuhan . ’
44002029	Hei sudara-sudara sahya boleh chakap trang sama kamu deri-hal kita punya nenek-moyang Da’ud , yang dia sudah mati dan sudah tanam , dan dia punya kubur ada sama kita sampai ini hari .
44002030	Sbab itu dalam hal dia satu nabi , dan sudah tahu Allah sudah bersumpah k-pada-nya yang dia nanti dudokkan satu orang deri-pada kturunan-nya di atas takhta kraja’an-nya ;
44002031	dia sudah tengok dhulu , dan sudah chakap deri-hal kbangkitan Almaseh , yang bukan dia di-tinggalkan dalam alam-maut dan bukan badan-nya jadi busok .
44002032	Ini Isa juga yang Allah sudah bangkitkan , dan kita smoa jadi saksi-nya .
44002033	Sbab itu dalam hal dia sudah di-tinggikan oleh tangan kanan Allah , dan sudah trima deri-pada Bapa perjanjian Roh Alkudus , dia sudah churahkan ini yang kamu tengok dan dngar .
44002034	Kerna bukan Da’ud sudah naik k-shorga , ttapi dia sndiri kata , ‘ Tuhan sudah kata sama sahya punya tuan , " Dudok-lah di sblah kanan sahya ,
44002035	Sampai sahya taroh angkau punya musoh-musoh jadi alas kaki-mu . " ’
44002036	Sbab itu biar-lah smoa isi-rumah Isra’el tahu dngan tntu yang Allah sudah jadikan dia Tuhan dan Almaseh , ia’itu Isa yang kamu sudah salibkan . "
44002037	Bila dia-orang dngar , dia-orang tertikam dalam hati , dan kata sama Petrus dan lain-lain rasul , " Sudara-sudara , apa patut kita buat ? "
44002038	Dan Petrus kata sama dia-orang , " Bertaubat-lah , dan masing-masing trima baptis dalam nama Isa Almaseh kerna ampun dosa-dosa-mu ; dan kamu nanti trima pmbrian Roh Alkudus .
44002039	Kerna perjanjian itu sbab kamu , dan sbab anak-anak kamu , dan sbab smoa orang yang jauh-jauh pun , s-brapa yang Tuhan kita Allah nanti panggil . "
44002040	Dan Petrus bersaksi dngan banyak perkata’an yang lain lagi , dan nasihatkan dia-orang , kata-nya , " Slamatkan-lah diri kamu deri-pada bangsa yang bengkok ini . "
44002041	Smoa orang yang suka trima perkata’an-nya sudah di-baptiskan ; dan pada hari itu juga ada kira-kira tiga ribu orang di-tambahkan pada-nya .
44002042	Dan dia-orang tinggal ttap dalam pngajaran rasul-rasul , dan perskutuan , dan mmchah roti , dan mminta do’a .
44002043	Dan ktakotan datang atas tiap-tiap orang : dan banyak perkara hairan dan tanda-tanda pun sudah di-buat oleh rasul-rasul .
44002044	Dan smoa orang yang perchaya ada bersama-sama , dan apa-apa yang dia-orang ada jadi perskutuan punya ;
44002045	dan dia-orang jualkan herta-bnda-nya , dan bhagikan pada smoa-nya , s-kadar kkurangan masing-masing .
44002046	Dan s-hari-hari dia-orang tinggal ttap dngan satu hati dalam ka’abah , dan mmchah roti di rumah , serta trima jerki-nya dngan suka-chita dan tulus hati ,
44002047	dan dia-orang puji Allah , dan jadi berknan k-pada smoa orang bangsa itu . Dan s-hari-hari Tuhan tambahkan pada bilangan-nya orang yang dapat slamat .
44003001	Petrus dan Yahya naik masok ka’abah waktu smbahyang , pukol tiga ptang .
44003002	Dan ada satu orang yang tempang deri-pada prot mak-nya , orang pikul sama dia , dan Itakkan dia s-hari-hari di pintu ka’abah yang bernama Pintu Elok , spaya dia boleh minta sdkah deri-pada orang yang masok dalam ka’abah .
44003003	Bila ini orang tengok Petrus dan Yahya mau masok ka’abah , dia minta sdkah .
44003004	Petrus dngan Yahya mrnong sama dia dan kata , " Tengok sama kita , "
44003005	Dan dia perhatikan , dngan harap boleh dapat apa-apa deri-pada dia-orang .
44003006	Ttapi Petrus kata , " Mas dan perak sahya t’ada ; ttapi apa yang sahya ada , itu-lah sahya kasi . Dalam nama Isa Almaseh orang Nasarat , jalan-lah . "
44003007	Dan dia pegang tangan kanan-nya , dan bangunkan dia : dan itu jam juga kaki dan mata-kaki-nya mnjadi kuat .
44003008	Dan dia lompat , berdiri dan berjalan ; dan masok ka’abah sama-sama dia-orang , berjalan , dan berlompat dan mmuji Allah .
44003009	Smoa orang bangsa itu tengok dia berjalan dan mmuji Allah :
44003010	dan dia-orang knal sama dia yang dia-lah yang dudok minta sdkah di pintu ka’abah yang bernama Pintu Elok : dan dia-orang mnjadi pnoh-lah dngan hairan dan terpranjat sbab perkara yang sudah jadi sama dia .
44003011	Dan ktika dia pegang Petrus dan Yahya , smoa orang bangsa itu lari sama-sama pada dia-orang , di srambi yang bernama srambi Sulaiman , dngan banyak hairan .
44003012	Bila Petrus tengok itu hal , dia jawab sama orang bangsa itu , " Hei orang Isra’el , knapa kamu hairan deri-hal ini orang ? dan knapa kamu mrnong sama kita , sperti dngan kuasa atau kbaktian kita sndiri kita sudah kasi ini orang berjalan ?
44003013	Allah Ibrahim dan Isahak dan Yakob , Allah nenek-moyang kita , sudah srahkan , dan sangkalkan di hadapan Pilatus , ktika dia sudah bichara mau lpaskan dia .
44003014	Ttapi kamu sudah sangkalkan Yang Kudus dan Bnar itu , serta minta satu orang pmbunoh di-kasikan pada kamu ,
44003015	dan kamu sudah bunoh Raja kahidopan ; yang Allah sudah bangkitkan deri antara orang mati ; dan kita mnjadi saksi deri-hal itu .
44003016	Dan sbab iman dalam nama-nya , ini orang yang kamu tengok dan knal sudah di-kuatkan oleh nama-nya : ya , iman yang datang oleh Isa sudah kasi dia ini sehat yang smpurna di hadapan kamu smoa .
44003017	Dan skarang , sudara-sudara , sahya tahu kamu sudah buat itu dalam hal kamu t’ada tahu , dan pnghulu-pnghulu-mu pun bgitu juga .
44003018	Ttapi bgini-lah sudah sampai smoa perkara yang Allah sudah khabarkan dhulu dngan mulut nabi-nabi , yang Almaseh-nya nanti kna sngsara .
44003019	Sbab itu biar-lah kamu bertaubat dan berbalek , spaya dosa-dosa kamu boleh di-hapuskan , dan spaya ktika yang bri sgar itu boleh datang deri-pada hadlrat Tuhan ;
44003020	dan spaya dia boleh hantarkan Almaseh yang sudah di-tntukan lbeh dhulu kerna kamu , ia’itu Isa :
44003021	dia yang shorga msti trima sampai itu ktika bila smoa perkara di-btulkan s-mula , yang Allah sudah kata dngan mulut nabi-nabi yang suchi , yang sudah ada deri-pada asal .
44003022	Musa juga sudah kata , ‘ Tuhan-mu Allah nanti angkatkan kerna kamu deri antara sudara-sudara-mu satu nabi , sperti sahya ini ; dngar-lah sama dia dalam smoa yang dia nanti kata sama kamu .
44003023	Dan nanti jadi , barang-siapa yang t’ada dngar sama itu nabi , dia nanti kna habis binasa deri antara bangsa ini . ’
44003024	Dan smoa nabi-nabi deri-pada Samu’el dan yang datang kmdian , s-brapa orang yang sudah berchakap , smoa sudah khabarkan deri-hal ini ktika .
44003025	Kamu-lah anak nabi-nabi itu , dan waris perjanjian yang Allah sudah janji dngan kamu punya nenek-moyang , serta berkata k-pada Ibrahim , ‘ Dalam angkau punya bneh sgala bangsa dunia ini nanti dapat berkat . ’
44003026	Allah sudah angkatkan Hamba-nya , dan hantarkan dia pada kamu terlbeh dhulu , spaya bawa berkat pada kamu dalam hal dia balekkan kamu masing-masing deri-pada kjahatanmu . "
44004001	Dan ktika rasul-rasul berchakap sama orang bangsa itu , imam-imam , dan pnghulu ka’abah , dan orang Saduki datang pada dia-orang ,
44004002	dngan banyak sakit-hati sbab dia-orang ajar orang bangsa itu , dan sbab dalam hal Isa dia-orang khabarkan kbangkitan deri antara orang mati .
44004003	Dan dia-orang tangkap rasul-rasul itu , dan kasi dia-orang masok jel sampai besok : kerna sudah malam .
44004004	Ttapi banyak orang juga perchaya yang sudah dngar pngajaran itu ; dan bilangan orang dlaki jadi lbeh kurang lima-ribu .
44004005	Besok-nya , dia-orang punya pnghulu-pnghulu , dan orang tua-tua , dan orang pnulis sudah berhimpon di Yerusalim ;
44004006	dan imam-bsar Hanna pun ada , dan Kayafa , dan Yahya , dan Iskandar , dan smoa daging-darah imam-bsar .
44004007	Dan dia-orang kasi rasul-rasul itu berdiri di tngah-tngah , serta tanya , " Dngan kuasa yang mana , dan dalam nama yang mana , kamu sudah buat ini perkara ? "
44004008	Habis itu , Petrus pnoh-lah dngan Roh Alkudus dan kata sama dia-orang ,
44004009	" Hei pnghulu-pnghulu bangsa ini , dan orang tua-tua , jikalau ini hari kita kna bichara deri-hal satu perbuatan yang baik pada satu orang yang sakit , ia’itu bagimana ini orang sudah di-smbohkan ,
44004010	biar-lah kamu smoa tahu , dan smoa bangsa Isra’el pun , yang dalam nama Isa Almaseh orang Nasarat , yang kamu sudah salibkan , ttapi yang Allah sudah bangkitkan deri antara orang mati , ya , dalam Dia-lah ini orang berdiri di sini di hadapan kamu dngan baik .
44004011	Dia-lah batu yang kamu tukang-tukang ini sudah tolakkan , dan yang sudah mnjadi batu kpala pnjuru .
44004012	Dan dalam yang lain t’ada-lah ada slamat , kerna t’ada-lah lain nama apa pun di bawah langit yang sudah di-kasi antara manusia yang dalam-nya kita msti dapat slamat . "
44004013	Bila dia-orang tengok Petrus dan Yahya punya brani-hati , dan sudah perhatikan yang dia-orang bukan-nya orang plajaran dan bukan orang pandai , dia-orang mnjadi hairan : dan knal sama dia-orang , yang dia-orang sudah ada bserta dngan Isa .
44004014	Dan sbab dia-orang tengok orang yang sudah di-smbohkan itu berdiri sama-sama , dia-orang ta’boleh kata apa-apa .
44004015	Bila dia-orang sudah suroh rasul-rasul itu kluar deri tmpat bichara , dia-orang bichara sama sndiri ,
44004016	kata-nya , " Apa kita msti buat sama ini orang ? kerna sudah nyata sama smoa orang yang tinggal di Yerusalim yang dia-orang sudah buat satu tanda yang mashhur , dan kita t’ada boleh sangkalkan itu .
44004017	Ttapi spaya jangan ini hal mingkin lama mingkin lbeh mashhur antara orang bangsa ini , biar kita gertakkan dia-orang , spaya deri ini waktu dia-orang jangan berchakap lagi sama satu orang pun dalam ini nama . "
44004018	Dan dia-orang panggil rasul-rasul , dan psan dia-orang jangan skali-kali berchakap atau ajar dalam nama Isa .
44004019	Ttapi Petrus dan Yahya jawab , " Patut-kah di hadapan Allah kita dngar kamu lbeh deri-pada Allah ? biar-lah kamu timbang :
44004020	kerna ta’boleh tidak kita chakapkan perkara-perkara yang kita sudah tengok dan dngar . "
44004021	Dan bila dia-orang sudah lagi gertakkan rasul-rasul itu , dia-orang lpaskan dia , kerna t’ada dapat satu jalan bagimana dia-orang boleh seksakan dia , sbab orang bangsa itu ; kerna smoa orang muliakan Allah deri-hal perkara yang sudah jadi .
44004022	Kerna itu orang yang sudah kna ini tanda k-smbohan , umor dia sudah ampat-puloh lbeh .
44004023	Dan bila sudah lpas , dia-orang pergi pada dia-orang punya kawan-kawan , dan khabarkan smoa yang kpala-kpala imam dan orang tua-tua sudah kata sama dia-orang .
44004024	Dan bila dia-orang dngar itu , dngan satu hati dia-orang angkat suara pada Allah , serta kata , " Ya Tuhan , Tuhan yang mnjadikan langit dan bumi dan lautan dngan smoa yang ada dalam-nya :
44004025	yang sudah kata oleh Roh Alkudus dngan mulut nenek-moyang kita Da’ud , ia’itu hamba Tuhan , bgini , ‘ Knapa-kah bangsa-asing itu gmpar , Dan sgala bangsa ingat perkara yang sia-sia ?
44004026	Raja-raja dunia ini bersiap , Dan pnghulu-pnghulu berhimpon sama-sama , Mau mlawan Tuhan dan mlawan Almaseh-nya : ’
44004027	btul-lah dalam ini negri juga spaya mlawan Isa , Tuhan punya Hamba yang kudus , yang Tuhan sudah minyaki itu , Herodis dan Pontius Pilatus dngan orang bangsa-asing dan orang bangsa Isra’el pun sudah berhimpon ,
44004028	mau buat sama dia barang-apa yang Tuhan punya tangan dan bichara sudah tntukan msti jadi .
44004029	Skarang , ya Tuhan , tengok-lah dia-orang punya gertak : dan bri-lah hamba-hamba Tuhan khabarkan perkata’an Tuhan dngan sangat brani-hati ,
44004030	sambil Tuhan hulorkan Tuhan punya tangan mau smbohkan orang ; dan spaya tanda-tanda dan perkara yang hairan boleh di-buat oleh nama Isa , Tuhan punya Hamba yang kudus itu . "
44004031	Bila dia-orang sudah minta do’a , itu tmpat di mana dia-orang berhimpon sudah tergonchang ; dan smoa-nya pnoh-lah dngan Roh Alkudus , dan dia-orang katakan perkata’an Allah dngan brani-hati .
44004032	Sgala orang yang sudah perchaya smoa-nya satu hati dan satu jiwa : dan t’ada satu orang pun yang kata herta-nya dia sndiri punya ; ttapi apa-apa yang ada pada-nya jadi perskutuan punya .
44004033	Dan dngan kuasa yang bsar rasul-rasul itu bersaksi deri-hal kbangkitan Tuhan Isa : dan anugrah yang bsar ada atas smoa-nya .
44004034	Antara-nya satu orang pun t’ada yang kurang apa-apa : kerna smoa yang ada tanah atau rumah jualkan itu , dan bawa herga barang-apa yang sudah jual ,
44004035	dan ltakkan di kaki rasul-rasul : dan orang bhagikan pada tiap-tiap orang , s-bagimana kkurangan masing-masing .
44004036	Dan Yusof , yang rasul-rasul itu glarkan Bar-nabas ( ia’itu , kalau tersalin arti-nya anak pnghiburan ) , orang Liwi , peranakan Pulau Kuprus ,
44004037	dia ada s-kping tanah yang dia jualkan , dan bawa wang-nya dan ltakkan di rasul-rasul punya kaki .
44005001	Ttapi ada satu orang bernama Hananiah , dngan bini-nya Safira , yang sudah jual satu herta ,
44005002	dan sudah smbunyikan s-bhagian deri-pada herga-nya , bini-nya pun tahu , dan bawa s-bhagian dan ltakkan di kaki rasul-rasul .
44005003	Ttapi Petrus kata , " Hei Hananiah , knapa Setan sudah pnohkan angkau punya hati mau chakap bohong sama Roh Alkudus , dan smbunyikan deri-pada herga tanah itu ?
44005004	S-lagi itu tanah tertinggal , bukan-kah tinggal angkau punya ? dan bila sudah jual pun , bukan-kah itu dalam angkau punya kuasa ? Bagimana-kah angkau sudah taroh ini perkara dalam angkau punya hati ? Angkau sudah chakap bohong bukan sama manusia , ttapi sama Allah . "
44005005	Bila Hananiah dngar ini perkata’an , dia jatoh dan putus nyawa : dan takot yang bsar datang atas smoa orang yang dngar ini .
44005006	Dan orang muda-muda bangun , kapankan dia , dan dia-orang angkatkan dia kluar , dan tanamkan dia .
44005007	Dan ada lbeh-kurang tiga jam bgitu , bini-nya pula masok dngan t’ada dapat tahu apa yang sudah jadi .
44005008	Dan Petrus kata sama dia , " Kata sama sahya jikalau kamu sudah jual itu tanah s-kian herga . " Dan dia jawab , " Ya , s-kian banyak . "
44005009	Dan Petrus kata sama dia , " Bagimana pula kamu dua-dua sudah berpakat mau choba sama Roh Tuhan ? tengok , kaki orang yang sudah tanam laki angkau ada di pintu , dan dia-orang nanti angkatkan angkau kluar .
44005010	Dan itu juga dia jatoh di kaki rasul itu , dan putus nyawa-nya : dan orang muda-muda itu masok , dan jumpa itu prempuan sudah mati ; dia-orang angkat dia kluar , dan tanamkan dia sblah laki-nya .
44005011	Dan takot yang bsar datang atas s-gnap eklisia , dan atas sgala orang yang dngar .
44005012	Dan banyak tanda-tanda dan perkara yang hairan sudah di-jadikan oleh rasul-rasul punya tangan antara orang bangsa itu ; dan dia-orang smoa dngan satu hati berhimpon dalam srambi Sulaiman .
44005013	Ttapi antara orang lain , t’ada satu orang pun brani champur sama dia-orang : ttapi orang bangsa itu muliakan dia ;
44005014	dan orang yang perchaya lbeh lagi bertambah-tambah pada Tuhan , banyak skali orang jantan dan prempuan pun ;
44005015	sampai dia-orang bawa kluar orang-orang sakit di jalan bsar pun , terltak di tilam dan tmpat tidor , spaya bila Petrus lalu , dia punya bayang saja boleh kna s-barang orang .
44005016	Dan banyak skali orang deri negri-negri kliling Yerusalim sudah berkumpol serta bawa orang sakit dan orang yang terkna jin yang najis : dan tiap-tiap orang sudah di-smbohkan .
44005017	Ttapi imam-bsar itu bangun , dngan smoa orang yang sblah dia ( ia’itu orang Saduki punya kampongan ) , dan hati dia-orang pnoh-lah dngan dngki ,
44005018	dan dia-orang tangkap rasul-rasul dan kasi masok negri punya jel .
44005019	Ttapi tempo malam satu mla’ikat Tuhan bukakan sgala pintu jel , dan bawa dia-orang kluar , serta kata ,
44005020	" Pergi-lah kamu , berdiri dalam ka’abah dan katakan k-pada bangsa itu smoa perkata’an deri-hal ini hidop . "
44005021	Dan bila dia-orang sudah dngar bgini , dia-orang masok dalam ka’abah s-blum trang tanah , dan mngajar . Ttapi imam-bsar datang , dngan smoa orang yang sblah dia , dan panggil bichara bsar dan smoa orang tua-tua anak Isra’el , dan dia-orang suroh orang pergi jel bawa dia datang .
44005022	Ttapi mata-mata yang pergi t’ada dapat dia-orang dalam jel ; dan dia-orang pulang kasi khabar ,
44005023	kata-nya , " Kita jumpa jel terkunchi tgoh skali , dan pnunggu-pnunggu pun berdiri di muka pintu : ttapi bila kita sudah buka , kita t’ada dapat satu orang pun di dalam-nya .
44005024	Bila pnghulu ka’abah dan kpala-kpala imam dngar ini perkata’an , dia-orang jadi bimbang-hati deri-hal rasul-rasul , ‘ ntah apa-kah ini perkara nanti jadi .
44005025	Dan datang pula satu orang , yang kata sama dia-orang , " Tengok , itu orang yang kamu sudah kasi masok jel ada dalam ka’abah , dan berdiri mngajar orang bangsa ini . "
44005026	Habis itu pnghulu ka’abah pergi dngan mata-mata , dan bawa dia-orang datang , ttapi bukan dngan kras ; sbab takot orang bangsa itu , barangkali dia-orang nanti kna hntam batu .
44005027	Dan bila dia-orang sudah bawa rasul-rasul , dia-orang kasi dia berdiri dpan bichara itu , dan imam-bsar tanya dia-orang ,
44005028	kata-nya , " Bukan-kah dngan kras kita sudah larangkan kamu jangan mngajar dalam ini nama ? tengok , kamu sudah pnohkan satu Yerusalim dngan kamu punya ajaran , dan lagi kamu punya maksud mau tanggongkan ini orang punya darah atas kita . "
44005029	Ttapi Petrus dan rasul-rasul jawab dan kata , " Kita msti turut prentah Allah lbeh deri-pada prentah manusia .
44005030	Allah nenek-moyang kita sudah bangkitkan Isa , yang kamu sudah bunoh dngan gantongkan dia di atas kayu salib .
44005031	Dia-lah yang Allah sudah tinggikan dngan tangan kanan-nya , mnjadi Raja dan Juru-slamat , mau kasi taubat sama orang Isra’el , dan ampun dosa .
44005032	Dan kita mnjadi saksi deri-hal smoa perkara ini ; dan Roh Alkudus pun , yang Allah sudah kasi sama orang yang turut dia punya prentah . "
44005033	Bila dia-orang dngar ini , dia-orang punya hati jadi terlalu panas , dan maksud-nya mau bunoh itu rasul-rasul .
44005034	Ttapi ada satu orang Farisi , bernama Gamali’el , satu orang yang mngajar taurit , yang smoa orang bangsa itu kasi hormat , dia berdiri dalam itu bichara , dan suroh kluarkan itu rasul-rasul s-kjap .
44005035	Dan dia kata sama dia-orang , " Hei orang Isra’el , jaga kamu punya diri baik-baik deri-hal ini orang , apa-apa kamu mau buat .
44005036	Kerna dhulu deri-pada ini ada satu orang bernama Tiudas , yang sudah buat diri-nya orang bsar ; dan kira-kira ampat-ratus orang sudah masok sblah dia : dia sudah kna bunoh ; dan orang-orang yang ikut sama dia berpchah sana sini , dan t’ada jadi apa-apa .
44005037	Habis itu pula sudah terkluar Yudas , orang Galil , ktika orang kna banchi , dan dia sudah tarek orang ikut sama dia : ttapi dia pun sudah mati , dan smoa yang turut prentah-nya sudah chrai-brai .
44005038	Dan skarang sahya kata sama kamu , jauhkan kamu punya diri deri-pada ini orang , dan diamkan dia ; kerna jikalau ini pakatan atau ini pkerja’an deri-pada manusia , tntu smoa nanti habis terbuang :
44005039	ttapi kalau deri-pada Allah , kamu t’ada boleh buangkan : dan jangan pula kamu jadi mlawan Allah . "
44005040	Dan dia punya chakap dia-orang dngar : dan bila dia-orang sudah panggil rasul-rasul , dia-orang ssahkan , dan psan dia-orang jangan berchakap dalam nama Isa , dan kasi dia-orang pergi .
44005041	Sbab itu dia-orang kluar deri dpan bichara , dngan suka-hati sbab dia-orang sudah di-bilangkan layak kna malu kerna nama itu .
44005042	Dan s-hari-hari , baik di ka’abah atau di rumah , dia-orang t’ada brenti mngajar dan khabarkan yang Isa-lah Almaseh .
44006001	Pada ini tempo , bila bilangan murid-murid bertambah-tambah , orang Yahudi peranakan Grik sudah bersungut fasal orang Ibrani , sbab dia-orang punya prempuan bujang sudah di-lupakan dalam s-hari-hari punya playanan .
44006002	Dan dua-blas rasul itu panggil perkumpolan anak-murid , dan kata , " T’ada baik kita tinggalkan perkata’an Allah , dan jaga meja .
44006003	Sbab itu , hei sudara-sudara , chari-lah antara kamu tujoh orang yang nama baik , dan pnoh dngan Roh , dan yang bijaksana ; dia-orang kita nanti tntukan buat ini kerja .
44006004	Ttapi kita nanti tinggal ttap dalam minta do’a dan dalam jalankan perkata’an Allah . "
44006005	Dan itu chakap berknan sama s-gnap perkumpolan itu ; dan dia-orang pileh Stifanus , satu orang yang pnoh dngan iman dan Roh Alkudus , dan lagi Filipus , dan Prokhorus , dan Nikanor , dan Timon , dan Parminas , dan Nikolas , satu orang mu’alaf deri negri Antakiah :
44006006	dan dia-orang bawa ini orang di dpan rasul-rasul : dan bila dia-orang sudah minta do’a , dia-orang ltakkan tangan-nya di atas orang itu .
44006007	Dan perkataan Allah mnjadi tambah-tambah mashhur ; dan di Yerusalim bilangan anak-murid jadi banyak lbeh bsar ; dan banyak skali imam-imam yang ikut ini agama .
44006008	Dan Stifanus , pnoh dngan anugrah dan kuasa , buat perkara yang hairan dan tanda-tanda yang bsar di-antara orang bangsa itu .
44006009	Ttapi terkluar-lah orang yang deri-pada rumah-smbahyang bernama rumah-smbahyang orang Libertini , sama orang Kurini dan orang Iskandariah , dngan orang deri Kilikiah , dan Asiah , dan dia-orang berbantah sama Stifanus .
44006010	Ttapi itu orang t’ada boleh lawan itu bijaksana dan Roh yang dngan-nya dia berchakap .
44006011	Kmdian dngan diam dia-orang suroh orang kata , " Kita sudah dngar dia pakai perkata’an hujat fasal Musa dan Allah pun . "
44006012	Dan dia-orang usutkan orang bangsa itu , dan orang tua-tua , dan orang pnulis , dan dia-orang serbu sama Stifanus , dan tangkap dia , dan bawa pergi dpan bichara bsar ,
44006013	dan kluarkan saksi bohong yang kata , " Ini orang t’ada brenti kata perkara yang mlawan ini tmpat suchi , dan hukum-taurit pun :
44006014	kerna kita sudah dngar dia bilang , yang ini Isa orang Nasarat nanti rubohkan ini tmpat , dan nanti ubahkan adat-adat yang Musa sudah kasi sama kita . "
44006015	Dan sgala orang yang dudok dalam itu majlis mrnong sama Stifanus , dan dia-orang tengok muka-nya sperti muka mla’ikat .
44007001	Dan itu imam-bsar kata , " Btul-kah smoa ini perkara bgitu ? "
44007002	Dan dia jawab , " Hei sudara-sudara dan ngchek-ngchek , dngar-lah . Allah yang maha mulia sudah nyatakan diri-nya sama kita punya nenek-moyang Ibrahim , ktika dia di negri Masopotamiah , s-blum dia tinggal di negri Haran ,
44007003	dan sudah kata sama dia , ‘ Kluar-lah deri-pada angkau punya tanah , dan deri-pada angkau punya chikeweh , dan mari masok itu tanah yang sahya nanti tunjokkan sama angkau . ’
44007004	Habis itu dia kluar deri negri orang Kasdim , dan tinggal di Haran : dan deri situ , bila dia punya bapa sudah mati , Allah sudah pindahkan dia datang ini negri di mana kamu skarang ada tinggal .
44007005	Dan Allah t’ada kasi dia satu psaka pun dalam-nya , satu kaki tanah pun t’ada : dan dia sudah janji mau kasi ini tanah sama dia , mnjadi dia punya herta , dan sama dia punya anak-chuchu , bila dia blum ada anak lagi .
44007006	Bgini-lah Allah sudah bilang , yang Ibrahim punya kturunan nanti mnumpang di negri asing , dan orang nanti buatkan hamba sama dia-orang , dan aniayakan dia-orang , ampat-ratus tahun punya lama .
44007007	Dan Allah kata , ‘ Bangsa yang buat dia-orang hamba , sahya nanti hukumkan : habis itu dia-orang nanti kluar dan buat smbahyang sama sahya dalam ini tmpat . ’
44007008	Dan Tuhan sudah kasi dia perjanjian sunat ; dan dalam hal itu Ibrahim beranakkan Isahak , dan sunatkan dia pada hari yang k-lapan ; dan Isahak beranakkan Yakob , dan Yakob beranakkan dua-blas nenek-moyang kita itu .
44007009	Dan sbab dngki-hati kita punya nenek-moyang sudah jualkan Yusof k-negri Masir :
44007010	dan Allah ada bserta dngan dia , dan lpaskan dia deri-pada smoa ksusahan-nya , dan kasi dia anugrah dan bijaksana dpan Fira’un , raja Masir ; dia sudah jadikan dia gobernor atas negri Masir dan s-gnap istana-nya .
44007011	Sudah datang pula satu klaparan atas sluroh negri Masir dan negri Kana’an , dngan ksusahan yang bsar , dan nenek-moyang kita t’ada dapat makan .
44007012	Ttapi bila Yakob dngar yang di Masir ada trigu , dia suroh nenek-moyang kita pergi sana nombor satu kali .
44007013	Dan nombor dua kali Yusof nyatakan diri-nya sama dia punya sudara ; bharu-lah Fira’un tahu Yusof punya bangsa .
44007014	Dan Yusof suroh orang panggil dia punya bapa Yakob , dan smoa chikeweh-nya , tujoh-puloh-lima orang .
44007015	Jadi , Yakob turun k-Masir , dan di situ dia mati , dan sgala nenek-moyang kita pun ;
44007016	dan orang bawa dia-orang punya mayat di negri Shakim , dan tanamkan di kubor yang Ibrahim sudah bli dngan wang perak di Shakim deri-pada anak-buah Hamor .
44007017	Ttapi bila sudah dkat itu waktu perjanjian yang Allah sudah janji sama Ibrahim , orang bangsa itu bertambah-tambah dan jadi ramai di negri Masir ,
44007018	sampai terkluar satu raja Masir yang lain , yang t’ada tahu sama Yusof .
44007019	Dia sudah tipu sama bangsa kita , dan aniayakan nenek-moyang kita , dan paksakan dia-orang buangkan dia-orang punya anak-anak kchil , spaya jangan hidop lagi .
44007020	Ini waktu Musa sudah jadi , dan dia chantek skali ; dan orang sudah piarakan dia tiga bulan dalam rumah bapa-nya .
44007021	Bila dia sudah kna buang , Fira’un punya anak-prempuan pungut sama dia , dan piarakan dia sperti anak-sndiri-nya .
44007022	Dan Musa sudah dapat plajaran dalam hal sgala kpandaian orang Masir ; dan dia berkuasa dalam perkata’an dan perbuatan .
44007023	Ttapi bila umor-nya sudah ampat-puloh tahun , hati-nya teringat mau mlawat sudara-sudara-nya anak-anak Isra’el .
44007024	Dan dia tengok satu orang kna aniaya , dan bantu sama dia , serta balaskan kerna orang yang sudah di-seksakan , dan bunoh itu orang Masir :
44007025	dan dia sudah sangka yang sudara-sudara-nya nanti mngerti bagimana Allah mau lpaskan dia-orang dngan dia punya tangan : ttapi dia-orang t’ada mngerti .
44007026	Besok-nya ktika dia-orang berklahi Musa ternampak sama dia-orang , dan mau damaikan dia-orang , kata-nya , ‘ Hei tuan-tuan , kamu ini sudara , knapa pula mau aniayakan satu sama lain ? ’
44007027	Ttapi orang yang aniayakan kawan-nya tolakkan Musa , kata-nya , ‘ Siapa sudah tntukan angkau jadi kpala dan hakim atas kita ?
44007028	Mau-kah angkau bunoh sama sahya sperti angkau sudah bunoh itu orang Masir s-malam ? ’
44007029	Musa lari sbab ini perkata’an , dan mnumpang di tanah Midian , dan di sana dia beranakkan dua anak dlaki .
44007030	Dan bila sudah lpas ampat-puloh tahun , satu mla’ikat ternampak sama dia di tanah sunyi dkat gunong Tur-Sina , dalam pokok duri punya nyala-api .
44007031	Dan bila Musa tengok itu , dia hairan sama itu pnglihatan : dan ktika dia datang dkat mau tengok , ada satu suara Tuhan ,
44007032	‘ Sahya ini-lah Allah nenek-moyang-mu , Allah Ibrahim dan Isahak dan Yakob . ‘ Dan Musa mnglitar , t’ada brani tengok .
44007033	Tuhan kata sama dia , ‘ Buka-lah angkau punya kasut deri kaki , kerna tmpat yang angkau berdiri , itu-lah tanah yang suchi .
44007034	Sunggoh-lah sahya sudah tengok aniaya yang orang bangsa sahya di negri Masir ada tanggong , dan sahya sudah dngar dia-orang mngrang , dan sahya sudah turun mau lpaskan dia-orang : skarang mari-lah , sahya mau suroh angkau masok negri Masir . ’
44007035	Ini Musa yang dia-orang ta’mau trima , kata-nya , ‘ Siapa sudah tntukan angkau jadi kpala dan hakim ? ’ dia-lah yang Allah sudah hantarkan jadi kpala dan pnolong , dngan tangan mla’ikat yang ternampak sama dia di dalam pokok duri .
44007036	Ini orang bawa dia-orang kluar , bila dia sudah buat perkara hairan dan tanda-tanda di negri Masir dan di laut Kulzum dan di tanah sunyi ampat-puloh tahun punya lama .
44007037	Ini-lah itu Musa yang sudah kata sama anak-anak Isra’el , ‘ Allah nanti angkatkan kerna kamu deri antara sudara-sudara-mu satu nabi , sperti sahya ini . ’
44007038	Ini-lah dia-itu yang ada dalam eklisia di tanah sunyi sama-sama itu mla’ikat yang sudah berchakap sama dia di gunong Tur-Sina , dan sama-sama nenek-moyang kita : dia sudah trima sgala perkata’an yang hidop , spaya boleh srahkan k-pada kita :
44007039	kita punya nenek-moyang ta’mau turut prentah-nya , ttapi sudah halaukan dia , dan dalam hati-nya balek pergi negri Masir ,
44007040	serta kata sama Harun , ‘ Bikinkan kita datok-datok yang boleh pergi dpan kita : kerna deri-hal ini Musa yang sudah bawa kita kluar deri negri Masir , kita ta’tahu ‘ ntah apa-kah sudah jadi sama dia . ’
44007041	Dan itu waktu dia-orang sudah bikin satu anak lmbu , dan bawa satu korban sama itu patong , dan bersuka-suka dalam perbuatan tangan-nya .
44007042	Ttapi Allah berbalek , dan srahkan dia-orang spaya buat smbahyang sama sgala tntra langit ; sperti sudah tersurat dalam buku nabi-nabi , ‘ Hei isi rumah Isra’el , sudah-kah kamu bawa binatang smblehan dan korban k-pada sahya Di tanah sunyi ampat-puloh tahun punya lama ?
44007043	Dan kamu sudah angkat khemah Molok , Dan bintang datok Rifan , Ia’itu patong-patong yang kamu sudah buat mau berlutut sama dia : Dan sahya nanti pindahkan kamu pergi sblah sana negri Babil . ’
44007044	Kita punya nenek-moyang ada itu khemah ksaksian di tanah sunyi , sama sperti dia sudah tntukan yang chakap sama Musa , suroh buat itu ikut chontoh yang dia sudah tengok .
44007045	Dan nenek-moyang kita yang ikut Yush’a pula sudah trima itu dan bawa masok , bila dia-orang ambil tanah sgala orang bangsa asing , yang Allah halaukan di dpan nenek-moyang kita sampai jman Da’ud :
44007046	yang dapat anugrah dpan Tuhan , dan minta chari satu tmpat kdiaman kerna Yakob punya Allah .
44007047	Ttapi Sulaiman sudah naikkan rumah kerna dia .
44007048	Dalam pada itu , Yang Maha Tinggi itu t’ada tinggal dalam rumah yang di-bikin oleh tangan manusia ; sperti nabi itu kata ,
44007049	Shorga-lah sahya punya takhta , Dan bumi-lah alas kaki sahya : Apa macham rumah yang kamu mau naikkan kerna sahya ? kata Allah : Atau yang mana-kah tmpat perhentian sahya ?
44007050	Bukan-kah sahya punya tangan juga yang sudah bikin sklian ini ? ’
44007051	Hei orang yang kpala kras dan yang t’ada bersunat dalam hati dan kuping , kamu-lah slalu mlawan Roh Alkudus : sperti nenek-moyang kamu , bgitu juga kamu pun .
44007052	Deri antara nabi-nabi , siapa-kah yang kamu punya nenek-moyang t’ada aniayakan ? dan dia-orang sudah bunoh orang-orang yang lbeh dhulu kasi tahu deri-hal kdatangan Orang Bnar itu ; dan skarang kamu-lah yang sudah srahkan dan bunoh dia :
44007053	kamu juga yang sudah trima hukum-taurit dngan prentah mla’ikat , dan t’ada simpankan . "
44007054	Bila dia-orang dngar ini smoa , dia-orang punya hati jadi terlalu panas , dan dia-orang gertakkan gigi-nya sama dia .
44007055	Ttapi dia , pnoh dngan Roh Alkudus , mrnong k-langit , dan nampak kmulia’an Allah , dan Isa berdiri sblah kanan Allah ,
44007056	dan dia kata , " Tengok , sahya nampak langit terbuka , dan Anak-manusia itu berdiri di sblah kanan Allah . "
44007057	Ttapi dia-orang bertriak dngan suara yang bsar , dan tutopkan dia-orang punya kuping , dan serbu sama dia dngan satu hati :
44007058	dan dia-orang buangkan dia kluar negri , dan hntam batu sama dia : dan saksi-saksi itu ltakkan dia-orang punya pakaian di kaki satu orang muda yang bernama Sa’ul .
44007059	Dan dia-orang hntam batu sama Stifanus waktu dia bertriak k-pada Tuhan , kata-nya , " Ya Tuhan Isa , trima-lah sahya punya roh . "
44007060	Dan dia berlutut , dan bertriak dngan suara yang bsar , " Ya Tuhan , jangan tanggongkan ini dosa atas dia-orang . " Dan bila dia sudah kata ini , dia tertidor .
44008001	Dan Sa’ul pun suka Stifanus kna bunoh . Dan itu hari sudah datang satu aniaya yang bsar atas eklisia yang di Yerusalim ; dan smoa-nya chrai-brai pada sluroh tanah Yahudiah dan Samariah , chuma rasul-rasul saja t’ada .
44008002	Dan orang berbakti tanamkan Stifanus , dan mratapkan dia banyak skali .
44008003	Ttapi Sa’ul buat chlaka sama eklisia , masok rumah kluar rumah , dan seret orang , baik jantan baik prempuan , dan srahkan dia-orang masok jel .
44008004	Jadi smoa-nya yang chrai-brai itu pergi sana-sini dan khabarkan perkata’an itu .
44008005	Dan Filipus turun negri Samariah , dan khabarkan sama dia-orang deri-hal Almaseh .
44008006	Dan dngan satu hati orang-banyak ingat baik-baik sgala perkara yang Filipus sudah katakan , bila dia-orang dngar dan tengok itu tanda-tanda yang dia buat .
44008007	Kerna deri-pada banyak orang yang sudah kna jin yang najis , sudah terkluar itu jin serta bertriak dngan suara yang bsar : dan banyak orang sakit tepok dan orang tempang sudah di-smbohkan .
44008008	Dan mnjadi ksuka’an bsar dalam itu negri .
44008009	Ttapi ada satu orang bernama Simon , yang dhulu pakai obat-guna dalam itu negri , dan kasi orang bangsa Samariah itu hairan , dan katakan diri-nya orang bsar ;
44008010	dan smoa-nya , baik kchil baik bsar , pdulikan dia , dan kata , " Ini orang-lah itu kuasa Allah yang di-sbot Kuasa Bsar . "
44008011	Dan dia-orang pdulikan dia , sbab sudah lama dia kasi dia-orang hairan dngan dia punya obat-guna .
44008012	Ttapi bila dia-orang sudah perchaya sama Filipus yang kasi khabar yang baik deri-hal kraja’an Allah dan deri-hal nama Isa Almaseh , dia-orang sudah di-baptiskan , jantan dan prempuan pun .
44008013	Dan Simon pun perchaya : dan bila sudah baptis , dia ikut ttap sama Filipus ; dan dia mnjadi hairan tengokkan itu tanda-tanda dan perkara hairan yang bsar yang sudah di-jadikan .
44008014	Bila rasul-rasul yang di Yerusalim dngar yang Samariah sudah trima perkata’an Allah , dia-orang suroh Petrus dan Yahya pergi k-pada dia-orang .
44008015	Bila dia-orang sudah turun di sana , dia-orang minta do’a kerna orang Samariah , spaya boleh trima Roh Alkudus :
44008016	kerna Roh blum turun atas satu orang pun di antara dia-orang : chuma dia-orang sudah di-baptiskan k-dalam nama Tuhan Isa .
44008017	Kmdian , itu dua rasul tarohkan tangan-nya atas dia-orang , dan dia-orang trima Roh Alkudus .
44008018	Bila Simon tengok yang oleh taroh tangan rasul-rasul Roh Alkudus sudah di-brikan , dia bawa wang sama dia-orang ,
44008019	dan kata , " Kasi ini kuasa sama sahya pun , spaya atas barang-siapa yang sahya taroh tangan , dia boleh trima Roh Alkudus . "
44008020	Ttapi Petrus kata sama dia , " Pergi binasa angkau punya wang sama-sama angkau , sbab angkau sangka pmbrian Allah boleh di-bli dngan wang .
44008021	Angkau t’ada ada bhagian atau psaka dalam ini perkara , kerna angkau punya hati t’ada btul dpan Allah .
44008022	Sbab itu bertobat-lah kerna ini kjahatan angkau , dan minta do’a k-pada Tuhan , spaya barangkali angkau punya sangka-hati boleh di-ampunkan .
44008023	Kerna sahya tengok yang angkau ini ada dalam hmpdu kpahitan dan ikatan kjahatan . "
44008024	Simon jawab dan kata , " Minta-lah do’a k-pada Tuhan kerna sahya , spaya jangan datang atas sahya satu pun itu perkara yang kamu sudah sbot . "
44008025	Sbab itu , bila Petrus dan Yahya sudah bersaksi dan mashhurkan perkata’an Tuhan , dia-orang pulang Yerusalim , dan khabarkan injil dalam banyak kampong orang Samariah .
44008026	Ada satu mla’ikat Tuhan kata sama Filipus , " Bangun-lah , dan pergi k-sblah slatan , di jalan yang turun deri Yerusalim k-Gaza : jalan yang sunyi itu . "
44008027	Dan dia bangun pergi : dan ada satu orang Habshi , satu orang sida-sida yang pangkat bsar di bawah prentah Kandake , orang Habshi punya raja prempuan , dan yang pegang smoa herta-bnda-nya , dia datang Yerusalim mau smbahyang .
44008028	Itu waktu dia ada berjalan pulang , dudok di dalam kreta-nya dan mmbacha kitab nabi Yash’aya .
44008029	Dan Roh kata sama Filipus , " Pergi dkat , dan rapat sama itu kreta . "
44008030	Filipus lari k-pada itu orang , dan dngar dia bacha kitab nabi Yash’aya , dan dia kata , " Ada-kah tuan mngerti apa-apa tuan bacha ? "
44008031	Dia jawab , " Mana boleh , kalau t’ada orang artikan ? " Dan dia minta Filipus naik dudok sama dia .
44008032	Itu tmpat yang dia bacha deri kitab ada bgini : " Dia sudah di-bawa sperti domba mau kna smbleh ; Dan sperti anak domba ada bisu dpan orang yang gunting bulu-nya , Bgitu juga t’ada dia buka mulut-nya :
44008033	Dalam hal kahina’an-nya hukum yang adil sudah di-tolakkan sblah : Dan siapa-kah yang boleh chritakan dia punya jman ? Kerna nyawa-nya di-ambil deri bumi . "
44008034	Itu sida-sida jawab sama Filipus , dan kata , " Sahya minta tanya sama tuan , deri-hal siapa ini nabi ada berchakap bgini ? deri-hal diri-nya sndiri , atau deri-hal lain orang ? "
44008035	Dan Filipus buka mulut-nya , dan mula’i deri itu surat juga , dia khabarkan sama dia khabar yang baik deri-hal Isa .
44008036	Dan s-tngah itu orang berjalan pada jalan itu , dia-orang datang k-pada satu ayer ; dan itu sida-sida kata , " Tengok , sini ada ayer ; apa-kah yang tahankan sahya jangan di-baptiskan ? "
44008038	Dan dia suroh itu kreta brenti , dan dia-orang dua-dua turun dalam ayer , Filipus dan itu sida-sida ; dan dia baptiskan sama dia .
44008039	Bila dia-orang sudah naik deri dalam ayer , Roh Tuhan bawa Filipus pergi ; dan itu sida-sida t’ada tengok sama dia lagi , sbab sida-sida itu berjalan pergi dngan suka-hati .
44008040	Ttapi orang jumpa Filipus di Azotus , dan sambil dia lalu , dia khabarkan injil k-pada sgala negri-negri sampai dia datang di Kaisariah .
44009001	Ttapi Sa’ul lagi mnguchap gertak mau bunoh anak-murid Tuhan , dan dia pergi k-pada imam-bsar ,
44009002	dan minta sama dia surat-surat k-pada negri Damsek k-pada rumah-rumah smbahyang , spaya kalau dia dapat siapa-siapa yang ikut itu Jalan , baik jantan baik prempuan , dia boleh bawa dia-orang di Yerusalim terikat .
44009003	Tngah dia berjalan , dia sampai dkat Damsek : dan dngan s-kjapan satu chahya deri langit berchahya-chahya kliling dia :
44009004	dan dia jatoh di tanah , dan dngar satu suara yang kata sama dia , " Sa’ul , Sa’ul , knapa angkau aniayakan sahya ? "
44009005	Dan dia kata , " Siapa-kah tuan ini . " Dan dia kata , " Sahya-lah Isa yang angkau aniayakan ;
44009006	ttapi bangun , dan masok negri , dan orang nanti bilang sama angkau apa msti buat . "
44009007	Dan orang-orang yang berjalan sama-sama dia berdiri sperti bisu , kerna itu suara dia-orang dngar , ttapi satu orang pun dia ta’nampak .
44009008	Dan Sa’ul bangun deri tanah ; dan bila mata-nya sudah terbuka dia t’ada tengok satu apa ; dan dia-orang pimpin tangan-nya , dan bawa dia masok negri Damsek .
44009009	Dan tiga hari punya lama dia ta’boleh tengok , dan t’ada makan minum pun .
44009010	Ada satu anak-murid di Damsek bernama Hananiah ; dan Tuhan kata sama dia dalam satu pnglihatan , " Hei Hananiah , " dan dia kata , " Sahya , Tuhan . "
44009011	Dan Tuhan kata sama dia , " Bangun , dan pergi sampai itu Jalan yang bernama Jalan Lurus , dan tanya di rumah Yudas deri-hal satu orang bernama Sa’ul , orang Tarsus ; kerna dia ada minta do’a ,
44009012	dan sudah tengok satu orang bernama Hananiah masok , dan taroh tangan-nya atas dia , spaya dia boleh nampak s-mula . "
44009013	Dan Hananiah jawab , " Ya Tuhan , sahya sudah dngar banyak orang chakap fasal ini orang , brapa banyak chlaka dia sudah bawa atas Tuhan punya orang-orang suchi di Yerusalim :
44009014	dan di sini pun dia ada kuasa deri-pada kpala-kpala imam spaya dia boleh ikatkan smoa orang yang triak Tuhan punya nama . "
44009015	Ttapi Tuhan kata sama dia , " Pergi-lah , kerna dia sama sahya satu perkakas yang terpileh , mau bawa nama sahya dpan sgala bangsa-asing , dan raja-raja , dan anak-anak Isra’el pun ;
44009016	kerna sahya nanti tunjokkan dia brapa banyak susah dia msti tahan sbab sahya punya nama . "
44009017	Dan Hananiah pergi masok itu rumah ; dan taroh tangan-nya atas dia , serta kata , " Hei sudara Sa’ul , Tuhan , ia’itu Isa yang sudah ternampak sama angkau tngah angkau jalan datang , dia sudah hantarkan sahya , spaya angkau boleh nampak s-mula ; dan boleh di-pnohkan dngan Roh Alkudus . "
44009018	Dan itu juga ada sperti sisek-sisek jatoh deri-pada dia punya mata , dan dia boleh nampak s-mula ; dan dia bangun dan trima baptis ;
44009019	dan bila dia sudah makan dia jadi kuat . Ada brapa hari punya lama , dia tinggal sama-sama murid-murid di Damsek .
44009020	Dan itu juga dia khabarkan dalam rumah-rumah smbahyang yang Isa-lah Anak Allah .
44009021	Dan smoa orang yang dngar sama dia jadi terpranjat , serta kata , " Bukan-kah dia ini yang binasakan smoa orang yang triak nama ini di Yerusalim ? dan dia sudah datang sini spaya dia boleh bawa dia-orang dngan terikat dpan kpala-kpala imam ? "
44009022	Ttapi Sa’ul bertambah-tambah kuasa-nya , dan orang-orang Yahudi yang tinggal di Damsek dia kasi bingong , dngan mnyatakan yang Isa-lah Almaseh .
44009023	Dan brapa hari kmdian , orang Yahudi pakat mau bunoh dia ;
44009024	ttapi Sa’ul dapat tahu deri-hal dia-orang punya pakatan . Dan pintu-pintu negri pun dia-orang jaga siang malam , spaya boleh bunoh dia :
44009025	ttapi dia punya murid-murid ambil dia tempo malam , serta turunkan dia trus satu lobang di tembok , dan hulorkan dia k-bawah dalam satu kranjang .
44009026	Dan bila dia sudah sampai di Yerusalim , dia choba mau champur sama murid-murid itu ; ttapi dia-orang smoa takot sama dia , t’ada perchaya yang dia satu anak-murid juga .
44009027	Ttapi Bar-nabas ambil sama dia , dan bawa dia k-pada rasul-rasul , dan chritakan k-pada dia-orang bagimana Sa’ul sudah tengok Tuhan di tngah jalan , dan Tuhan sudah berchakap sama dia , dan bagimana di negri Damsek dia sudah mngajar dalam nama Isa dngan brani-hati .
44009028	Dan dia bersama-sama dia-orang kluar masok di Yerusalim ,
44009029	serta mngajar dalam nama Tuhan dngan brani-hati : dan dia berchakap dan berbantah sama orang Yahudi peranakan Grik ; ttapi dia-orang choba mau bunoh dia .
44009030	Dan bila sudara-sudara itu dapat tahu deri-hal ini , dia-orang bawa dia turun pergi Kaisariah , dan hantarkan dia pergi Tarsus .
44009031	Jadi , eklisia pada sluroh tanah Yahudiah dan Galil dan Samariah dapat sntosa , dan sudah di-tgohkan ; dan sudah bertambah-tambah banyak-nya , serta berjalan dalam takot Tuhan , dan dalam pnghiburan Roh Alkudus .
44009032	Dan sudah jadi , tlanju Petrus jalan sgala tmpat , dia datang k-pada orang-orang suchi yang tinggal di Ludda .
44009033	Dan di sana dia dapat satu orang bernama Ainias , yang terlntang di tmpat tidor-nya lapan tahun punya lama , sakit tepok .
44009034	Dan Petrus kata sama dia , " Hei Ainias , Isa Almaseh smbohkan angkau : bangun , dan btulkan angkau punya tmpat-tidor . " Dan itu juga dia bangun .
44009035	Dan smoa orang yang tinggal di Ludda dan di Sharon tengok sama dia , dan dia-orang balek k-pada Tuhan .
44009036	Di negri Yafa ada satu anak-murid bernama Tabita , ia’itu kalau tersalin di-sbot Dorkas ; ini prempuan banyak berbuat baik , dan banyak kasi sdkah .
44009037	Itu waktu dia jatoh sakit , dan mati : dan bila orang sudah mandikan dia , dia-orang ltakkan dia dalam bilek loteng .
44009038	Dan sbab Ludda dkat Yafa , murid-murid dngar yang Petrus ada di situ , dan dia-orang suroh dua orang pergi sama dia , dan minta dia , " Jangan-lah lengah datang k-pada kita . "
44009039	Petrus bangun , dan pergi sama-sama dia-orang . Dan bila dia sudah sampai , dia-orang bawa dia naik masok bilek loteng : dan smoa prempuan bujang berdiri di sblah dia , serta mnangis dan unjokkan baju-baju dan lain-lain pakaian yang Dorkas sudah bikin s-lagi dia ada bserta dngan dia-orang .
44009040	Ttapi Petrus suroh smoa orang kluar , dan dia berlutut minta do’a : dan dia paling k-pada itu mayat , kata , " Tabita , bangun . " Dan Tabita buka mata ; dan bila dia tengok Petrus , dia bangun dudok .
44009041	Petrus kasi tangan sama dia , dan bangunkan dia ; dan bila dia sudah panggil orang-orang suchi dan prempuan bujang , dia srahkan Tabita dpan dia-orang dngan hidop .
44009042	Dan itu perkara jadi mashhur di sluroh negri Yafa : dan banyak orang perchaya sama Tuhan .
44009043	Dan ada brapa hari Petrus tinggal di Yafa sama satu tukang samak-kulit bernama Simon .
44010001	Di Kaisariah ada satu orang yang bernama Kornelius , satu hulubalang dalam pasokan yang bernama Pasokan Itali ,
44010002	satu orang yang berbakti , dan yang takot sama Allah dngan smoa isi-rumah-nya , dan dia banyak kasi sdkah sama orang bangsa itu , dan slalu minta do’a k-pada Allah .
44010003	Ada kira-kira pukol tiga ptang , dia tengok dalam satu pnglihatan dngan nyata , ada satu mla’ikat Allah datang sama dia , dan kata , " Kornelius . "
44010004	Dan dia mrnong sama dia , dan dngan ktakotan dia kata , " Apa itu , tuan ? " Dan itu mla’ikat kata sama dia , " Angkau punya do’a dan sdkah sudah naik mnjadi peringatan dpan Allah .
44010005	Skarang suroh orang pergi Yafa , dan panggil satu orang bernama Simon , yang berglar Petrus :
44010006	dia tumpang sama satu tukang samak-kulit bernama Simon , yang ada rumah di tpi laut . "
44010007	Bila mla’ikat yang chakap sama dia sudah pergi , dia triak dua hamba-nya , dan satu soldado yang berbakti , yang deri-pada orang-orang yang ttap jaga sama dia .
44010008	Dan bila dia sudah chritakan smoa perkara sama dia-orang , dia suroh dia-orang pergi Yafa .
44010009	Besok-nya , ktika dia-orang ada berjalan , dan hampir dkat negri , Petrus naik atas rumah punya gnting yang rata , ada kira-kira pukol dua-blas tngah hari bgitu , mau minta do’a :
44010010	dan dia jadi lapar , dan ingat mau makan : ttapi ktika dia-orang ada siapkan , dia naik pengsan :
44010011	dan dia tengok langit terbuka , dan terturun satu barang yang rupa-nya sperti satu slimut bsar , di-hulorkan k-tanah deri ampat puncha-nya :
44010012	dalam-nya ada sgala jnis punya binatang ampat-kaki , dan binatang yang mrayap di tanah , dan burong-burong pun .
44010013	Dan ada satu suara datang sama dia bgini , " Hei Petrus , bangun ; smbleh-lah dan makan . "
44010014	Ttapi Petrus kata , " Ta’boleh bgitu , Tuhan ; kerna blum pernah sahya makan barang yang haram atau najis . "
44010015	Dan itu suara datang sama dia nombor dua kali , " Apa-apa Allah sudah suchikan , jangan angkau haramkan . "
44010016	Dan ini sudah jadi tiga kali : dan itu juga itu barang sudah terangkat naik langit .
44010017	Ktika Petrus punya hati ada bimbang , ‘ ntah apa-kah arti-nya itu pnglihatan yang dia sudah tengok , itu orang-orang yang Kornelius sudah hantarkan sudah tanya di mana rumah Simon , dan ada berdiri di muka pintu ,
44010018	dan dia-orang bertriak dan tanya ada-kah Simon yang berglar Petrus tumpang di situ .
44010019	Ktika Petrus lagi ada terfikir-fikir deri-hal itu pnglihatan , Roh kata sama dia , " Ada tiga orang chari sama angkau .
44010020	Ttapi bangun , dan turun pergi sama dia-orang dngan t’ada bimbang hati , kerna sahya sudah hantarkan dia . "
44010021	Dan Petrus turun k-pada dia-orang , dan kata , " Sahya-lah dia yang kamu chari : apa sbab kamu sudah datang sini ? "
44010022	Dan dia-orang kata , " Hulubalang Kornelius , satu orang bnar dan yang takut sama Allah , dan ada nama baik di antara s-gnap bangsa Yahudi , dia ini Tuhan sudah psan oleh satu mla’ikat yang suchi , yang dia msti panggil angkau pergi dia punya rumah , dan dngar apa-apa yang angkau kata . "
44010023	Jadi , dia panggil dia-orang masok , dan kasi tumpang . Besok-nya dia bangun dan pergi sama dia-orang , dan ada brapa sudara-sudara deri Yafa ikut dia .
44010024	Dan besok-nya dia-orang masok negri Kaisariah . Kornelius ada nantikan dia-orang , dan dia sudah panggil dia punya daging-darah dan sohbat-sohbat-handai berkumpol di situ .
44010025	Dan bila Petrus masok , Kornelius jumpa sama dia , dan jatoh di kaki Petrus , dan smbah dia .
44010026	Ttapi Petrus kasi dia bangun , dan kata , " Bangun-lah , sahya sndiri pun manusia juga . "
44010027	Sambil berchakap sama dia , Petrus masok dan jumpa banyak orang sudah berkumpol :
44010028	dan dia kata sama dia-orang , " Kamu sndiri tahu yang orang Yahudi langgar hukum kalau champur sama orang lain bangsa , atau kalau mlawat pun ; ttapi k-pada sahya Allah sudah nyatakan yang sahya t’ada patut kata siapa pun haram atau najis :
44010029	sbab ini-lah , bila sahya sudah di-panggil , sahya sudah datang dngan t’ada tolak . Sbab itu sahya minta tanya apa maksud angkau sudah panggil sama sahya ? "
44010030	Dan Kornelius kata , " Ampat hari dhulu , sampai ini jam , sahya ada minta do’a dalam rumah sahya waktu pukol tiga ptang punya tempo-smbahyang , dan ada satu orang berdiri dpan sahya dngan pakaian yang berchahya-chahya ,
44010031	dan dia kata , ‘ Kornelius , angkau punya do’a Allah sudah dngar , dan angkau punya sdkah dia sudah ingat .
44010032	Sbab itu , suroh-lah orang pergi Yafa dan panggil Simon yang berglar Petrus ; dia tumpang di rumah Simon , tukang samak-kulit , di tpi laut . ’
44010033	Itu juga sahya suroh orang pergi k-pada angkau : dan baik juga angkau sudah datang . Skarang kita smoa ada di sini di hadapan Allah , mau dngar sgala perkara yang Tuhan sudah psan sama angkau . "
44010034	Dan Petrus buka mulut-nya , dan kata , " Btul sahya dapat tahu yang Allah t’ada tengok orang punya muka :
44010035	ttapi antara sgala bangsa barang siapa yang takot sama dia dan buat bnar , dia-lah berknan k-pada dia .
44010036	Itu perkata’an yang Allah sudah kirim sama anak-anak Isra’el , serta khabarkan injil sjahtra oleh Isa Almaseh ( dia-lah Tuhan atas sklian ) ,
44010037	itu perkata’an kamu sndiri tahu , yang sudah mashhur di sluroh tanah Yahudiah , mula’i deri negri Galil , kmdian deri-pada baptisan yang Yahya sudah khabarkan :
44010038	deri-hal Isa orang Nasarat , bagimana Allah sudah jadikan dia Almaseh dngan kasi Roh Alkudus dan kuasa , dia sudah berjalan sini-sana berbuat baik , dan mnymbohkan smoa orang yang kna aniaya oleh iblis ; kerna Allah bserta dngan dia .
44010039	Dan kita mnjadi saksi deri-hal smoa perkara yang dia sudah buat di tanah orang Yahudi dan di Yerusalim : dia pun dia-orang sudah bunoh dngan gantongkan dia di atas kayu .
44010040	Dia-lah yang Allah sudah bangkitkan hari nombor tiga , dan sudah kasi dia nyatakan diri-nya ,
44010041	bukan k-pada s-gnap bangsa itu , ttapi k-pada saksi-saksi yang Allah sudah pileh lbeh dhulu , ia’itu kita ini yang sudah makan minum sama-sama dia kmdian deri-pada dia berbangkit deri antara orang mati .
44010042	Dan dia suroh kita khabarkan k-pada bangsa itu , dan saksikan yang ini-lah dia yang Allah sudah tntukan mnjadi hakim sgala orang hidop dan yang sudah mati pun .
44010043	Atas dia juga smoa nabi-nabi sudah bersaksi , yang oleh dia punya nama tiap-tiap orang yang perchaya sama dia nanti trima ampun dosa . "
44010044	Ktika Petrus ada lagi chakap ini perkata’an , Roh Alkudus turun atas sgala orang yang dngar perkata’an itu .
44010045	Dan orang-orang yang perchaya yang pegang adat sunat , dan yang sudah ikut Petrus datang , jadi terpranjat , sbab atas bangsa-asing pun pmbrian Roh Alkudus sudah di-churahkan .
44010046	Kerna dia-orang dngar itu orang-orang berchakap brapa bhasa , dan bsarkan Allah .
44010047	Itu ktika Petrus jawab , " Ada-kah satu orang pun yang boleh tahankan ayer spaya ini orang smoa jangan di-baptiskan , yang sudah trima Roh Alkudus sperti kita pun ? "
44010048	Dan dia suroh baptiskan dia-orang dalam nama Isa Almaseh . Habis itu , dia-orang minta Petrus tinggal di situ lagi sikit hari .
44011001	Dan rasul-rasul sama sudara-sudara yang ada di tanah Yahudiah dapat dngar yang orang bangsa-asing pun sudah trima perkata’an Allah .
44011002	Dan bila Petrus sudah naik di Yerusalim , orang-orang yang pegang adat sunat berbantah sama dia ,
44011003	kata-nya " Angkau sudah masok dalam rumah orang yang t’ada bersunat , dan sudah makan sama-sama dia-orang . "
44011004	Ttapi Petrus mula’i trangkan itu hal sama dia-orang dngan aturan , dan kata ,
44011005	" Sahya dhulu ada berdo’a di negri Yafa , dan sahya naik pengsan , dan tengok satu pnglihatan , ia’itu satu barang turun , rupa-nya sperti slimut bsar , di-hulorkan deri langit deri ampat puncha-nya : dan itu sampai k-pada sahya .
44011006	Dan sahya mrnong sama itu , serta perhatikan , dan sahya tengok binatang ampat-kaki , dan binatang yang liar , dan yang mrayap , dan burong-burong pun .
44011007	Dan lagi sahya dngar satu suara yang kata sama sahya , ‘ Hei Petrus , bangun : smbleh-lah dan makan . ’
44011008	Ttapi sahya kata , ‘ Ta’boleh bgitu , Tuhan : kerna blum pernah barang yang haram atau najis masok mulut sahya . ’
44011009	Ttapi itu suara jawab deri langit nombor dua kali , ‘ Apa-apa yang Allah sudah suchikan jangan angkau haramkan : ’
44011010	dan ini sudah jadi tiga kali : dan smoa-nya sudah di-tarek balek naik k-langit .
44011011	Dan itu juga ada tiga orang berdiri dpan rumah di mana kita ada , ia’itu orang-orang yang sudah di-hantarkan deri Kaisariah k-pada sahya .
44011012	Dan Roh suroh sahya pergi sama dia-orang dngan t’ada shak hati lagi . Dan ini anam sudara pun sudah ikut sahya ; dan kita masok itu orang punya rumah :
44011013	dan dia khabarkan sama kita bagimana dia sudah tengok mla’ikat berdiri dalam dia punya rumah dan berkata , ‘ Suroh orang pergi Yafa , dan panggil Simon yang berglar Petrus ;
44011014	dia nanti katakan k-pada angkau perkata’an yang oleh-nya angkau boleh dapat slamat , angkau dan smoa angkau punya isi-rumah . ’
44011015	Bila sahya mula’i berchakap . Roh Alkudus turun atas dia-orang , sama sperti atas kita pun mula-mula .
44011016	Dan sahya ingat Tuhan punya perkata’an bagimana dia kata , ‘ Yahya sudah baptiskan dngan ayer , ttapi kamu nanti di-baptiskan dngan Roh Alkudus . ’
44011017	Sbab itu , kalau Allah sudah kasi k-pada dia-orang sama juga punya pmbrian yang dia sudah kasi sama kita , pada ktika kita perchaya sama Tuhan kita Isa Almaseh , siapa-kah sahya ini yang sahya boleh tahankan Allah ? "
44011018	Dan bila dia-orang dngar ini hal , dia-orang diam-diam saja , dan muliakan Allah , serta kata , " Kalau bgitu , k-pada bangsa-asing pun Allah sudah kasi tobat yang bawa hidop . "
44011019	Sbab itu , orang-orang yang sudah terchrai-brai sbab aniaya yang datang deri kerna Stifanus , sudah berjalan sampai k-negri Foinike , dan Kuprus , dan Antakiah , dngan t’ada katakan perkata’an itu k-pada satu orang pun , chuma k-pada orang Yahudi saja .
44011020	Ttapi antara itu orang ada juga orang Kuprus dan orang Kurini , yang datang di Antakiah dan berchakap k-pada orang Grik , dan khabarkan deri-hal Tuhan Isa .
44011021	Dan Tuhan punya tangan ada bserta dngan dia-orang : dan banyak-lah bilangan orang yang perchaya yang berbalek k-pada Tuhan .
44011022	Dan ini khabar deri-hal dia-orang sudah sampai di kuping eklisia yang di Yerusalim , dan dia-orang suroh Bar-nabas pergi sampai Antakiah :
44011023	bila dia sampai , dan sudah tengok anugrah yang Allah sudah bri , dia suka hati ; dan nasihatkan dia-orang smoa , spaya dngan ttap hati dia-orang boleh tinggal kata sama Tuhan :
44011024	kerna Bar-nabas satu orang yang baik , dan pnoh dngan Roh Alkudus dan iman : dan banyak orang sudah di-tambahkan k-pada Tuhan .
44011025	Dan dia kluar pergi Tarsus mau chari Sa’ul :
44011026	dan bila sudah dapat sama dia , dia bawa pergi Antakiah . Jadi itu , ada satu tahun punya lama dia-orang dua-dua berhimpon sama-sama dngan eklisia itu , serta mngajar banyak orang : dan di Antakiah-lah murid-murid mula-mula sudah di-glarkan orang Kristen .
44011027	Itu waktu ada brapa orang nabi-nabi turun deri Yerusalim pergi negri Antakiah .
44011028	Dan ada satu orang deri antara itu nabi-nabi yang bernama Agabus , dia berdiri dan nyatakan dngan ktrangan Roh , yang nanti datang satu klaparan yang bsar di sluroh dunia : dan ini perkara sudah jadi pada jman Klaudius .
44011029	Dan murid-murid tntukan mau kirim tolong k-pada sudara-sudara yang tinggal di Yahudiah , dngan s-brapa banyak masing-masing orang boleh kasi .
44011030	Ini perkara dia-orang sudah buat , serta kirimkan pertolongan-nya k-pada ktua-ktua oleh tangan Bar-nabas dan Sa’ul .
44012001	Dkat itu waktu raja Herodis hulorkan tangan mau aniayakan brapa orang deri antara eklisia itu .
44012002	Dan Yakob sudara Yahya dia bunoh dngan pdang .
44012003	Dan bila dia tengok yang orang Yahudi berknan sama ini hal , dia tangkap Petrus pula . Itu-lah waktu hari-bsar makan roti ta’ragi .
44012004	Dan bila dia sudah tangkap sama dia , dia kasi masok jel , dan srahkan dia k-pada ampat kawalan soldado , satu kawalan ampat orang , spaya boleh jaga ; dia punya maksud mau bawa dia kluar k-pada bangsa itu lpas hari Paska .
44012005	Sbab itu Petrus kna tunggu di dalam jel : ttapi dngan tkun eklisia minta do’a k-pada Allah kerna dia .
44012006	Dan ktika Herodis mau bawa dia kluar , itu malam juga Petrus ada tidor antara dua orang soldado , terikat dngan dua rantai , dan lagi ada pnunggu-pnunggu di muka pintu jaga itu jel .
44012007	Dan ada satu mla’ikat Tuhan berdiri dkat , dan ada satu trang berchahya-chahya dalam itu bilek : itu mla’ikat tpok Petrus punya rusok , dan kasi dia sdar , serta kata , " Lkas bangun . " Dan rantai-nya terluchut deri dia punya tangan .
44012008	Dan itu mla’ikat kata sama dia , " Ikat pinggang , dan pakai kasut . " Dan dia buat bgitu . Dan mla’ikat kata , " Pakai angkau punya baju dan ikut sahya . "
44012009	Dan dia kluar ikut dngan t’ada tahu yang itu perkara btul yang itu mla’ikat ada buat , ttapi dia sangka yang itu satu pnglihatan yang dia tengok .
44012010	Dan bila dua-dua sudah lalu pnunggu jel nombor satu dan nombor dua punya , dia-orang sampai di pintu bsi yang arah sblah negri , dan pintu itu terbuka sndiri kerna dia-orang : dan bila dia-orang sudah kluar , dua-dua berjalan s-panjang satu lorong , dan itu juga mla’ikat itu tinggalkan dia .
44012011	Bila Petrus sudah sdar , dia kata , " Skarang sahya bharu tahu dngan sunggoh-nya yang Tuhan sudah suroh mla’ikat-nya dan sudah lpaskan sahya deri-pada tangan Herodis dan deri-pada sgala perkara yang orang bangsa Yahudi sudah harap . "
44012012	Dan bila dia sudah terknang deri-hal itu dia pergi rumah Mariam , mak si Yahya yang berglar Markus : di situ ada brapa orang berhimpon minta do’a .
44012013	Dan bila dia ktok pintu pagar , satu anak prempuan bernama Roda kluar mau dngar .
44012014	Dan bila dia tahu Petrus punya suara , dia jadi bgitu punya suka sampai dia t’ada buka pintu , ttapi lari masok , dan kasi tahu yang Petrus ada berdiri di muka pintu .
44012015	Dia-orang kata sama dia , " Gila angkau . " Ttapi anak prempuan itu kata dngan tntu yang btul-lah ada s-bgitu . Habis itu dia-orang kata , " Itu dia punya mla’ikat . "
44012016	Ttapi Petrus t’ada berrnti-rnti ktok : dan bila sudah buka pintu , dia-orang tengok dia dan jadi terpranjat .
44012017	Dan dia lambai k-pada dia-orang dngan tangan-nya , suroh diam , kmdian dia chritakan k-pada dia-orang bagimana Tuhan sudah bawa dia kluar deri itu jel . Dan dia kata , " Khabarkan ini smoa sama Yakob dan sama sudara-sudara itu . " Habis itu dia kluar , dan pergi lain tmpat .
44012018	Bila sudah siang , soldado-soldado jadi bukan sdikit terkachau , ‘ ntah apa-kah sudah jadi sama Petrus .
44012019	Bila Herodis sudah chari sama dia , dan ta’boleh dapat , dia preksa sgala pnunggu , dan suroh bunoh dia-orang . Dan dia turun deri Yahudiah k-negri Kaisariah , dan tinggal di situ .
44012020	Herodis sudah naik terlalu marah sama orang Tur dan orang Sidon : dan orang-orang itu datang sama dia dngan satu hati , dan bila dia-orang sudah ambil hati Blastus , ia’itu kpala dalam raja punya bilek peraduan , dia-orang minta damai , sbab dia-orang punya negri dapat makan deri itu raja punya negri .
44012021	Pada satu hari yang tntu , Herodis pakai pakaian raja , dan dudok di atas takhta-nya dan berchakap k-pada dia-orang .
44012022	Dan orang banyak itu bertriak-triak , " Suara dewa-dewa , bukan suara manusia . "
44012023	Dan dngan s-kjapan satu mla’ikat Tuhan palu sama dia , sbab dia t’ada kasi hormat k-pada Allah : dan dia kna makan ulat , sampai mati .
44012024	Ttapi perkata’an Allah mingkin mashhur , dan bertambah-tambah .
44012025	Dan Bar-nabas sama Sa’ul pulang deri Yerusalim , bila dia-orang sudah habiskan kerja-nya , dan bawa Yahya yang berglar Markus sama-sama .
44013001	Di Antakiah , dalam eklisia yang di situ , ada brapa nabi-nabi dan guru-guru , ia’itu Bar-nabas , dan Simion yang berglar Niger , dan Lukius orang Kurini , dan Manahim sudara-susu raja Herodis , dan Sa’ul .
44013002	Dan ktika dia-orang smbahyang sama Tuhan dan berpuasa , Roh Alkudus kata , " Asingkan kerna sahya Bar-nabas dan Sa’ul sbab itu pkerja’an yang sahya sudah panggil dia-orang buat . "
44013003	Habis itu , bila dia-orang sudah puasa dan minta do’a dan taroh tangan atas dia dua-dua , dia-orang lpaskan dia pergi .
44013004	Ini dua orang , sbab di-hantarkan oleh Roh Alkudus , sudah pergi negri Salukiah , dan deri sana dia-orang blayer di Pulau Kuprus .
44013005	Dan bila sudah sampai di Salamis , dia-orang khabarkan perkata’an Allah dalam rumah smbahyang orang Yahudi : dan Yahya pun ada ikut dan tolong sama dia-orang .
44013006	Bila dia-orang sudah jalan satu pulau itu , sampai di Pafus , dia-orang jumpa satu orang yang pakai obat-guna , ia’itu nabi dusta , orang Yahudi , bernama Bar-yush’a .
44013007	Dia ada sama-sama itu gobernor , Sergius Paulus , satu orang yang berakal . Ini orang panggil Bar-nabas sama Sa’ul , dan minta dngar perkata’an Allah .
44013008	Ttapi Ilumas , orang obat-guna itu ( kerna itu-lah nama-nya kalau tersalin ) , mlawan dia-orang , maksud-nya mau kasi itu gobernor balek deri-pada ini agama .
44013009	Ttapi Sa’ul , yang di-glarkan Paulus juga , pnoh dngan Roh Alkudus , mrnong sama dia ,
44013010	dan kata , " Hei angkau yang pnoh dngan sgala tipu-daya dan sgala pkerja’an yang hina , anak iblis dan musoh sgala yang bnar , t’ada-kah angkau mau brenti ssatkan jalan Tuhan yang btul itu ?
44013011	Tengok , skarang juga Tuhan punya tangan ada atas angkau , dan angkau nanti jadi buta , t’ada boleh tengok matahari sdikit waktu . " Dan dngan s-kjapan datang klam-kabot atas dia , dan dia mraba-raba chari orang pimpinkan tangan-nya .
44013012	Bila itu gobernor tengok ini perkara dia perchaya , serta hairan sama pngajaran Tuhan .
44013013	Paulus sama orang-orang yang bserta dngan dia blayer deri Pafus , dan sampai Perga yang di tanah Pamfuliah : dan Yahya tinggalkan dia-orang , pulang Yerusalim .
44013014	Ttapi dia-orang berjalan deri Perga , dan sampai di Antakiah yang di tanah Pisidiah , dan masok rumah smbahyang waktu hari perhentian , dan dudok .
44013015	Bila sudah habis bacha taurit dan surat nabi-nabi , kpala-kpala rumah smbahyang suroh orang pergi k-pada dia-orang , dan kata , " Hei sudara-sudara , jikalau kamu ada nasihat kerna bangsa ini , kamu chakap-lah . "
44013016	Dan Paulus berdiri , dan lambai dngan tangan-nya , serta kata , " Hei orang Isra’el , dan orang yang takot Allah , dngar-lah .
44013017	Allah Tuhan bangsa ini sudah pileh kita punya nenek-moyang , dan sudah tinggikan ini bangsa ktika dia-orang tumpang di tanah Masir , dan sudah bawa dia-orang kluar deri sana dngan tangan yang berkuasa .
44013018	Dan ada lbeh kurang ampat-puloh tahun punya lama dia sabarkan dia-orang punya klakuan dalam tanah-sunyi .
44013019	Dan bila dia sudah binasakan tujoh bangsa di tanah Kana’an , dia kasikan dia-orang punya tanah mnjadi satu psaka , ada lbeh kurang ampat-ratus lima-puloh tahun punya lama :
44013020	kmdian deri-pada ini perkara smoa , dia kasi dia-orang hakim-hakim sampai nabi Samu’el .
44013021	Habis itu , dia-orang minta satu raja pula : dan Allah kasi dia-orang Sa’ul anak Kis , orang suku-bangsa Binyamin , ampat-puloh tahun punya lama .
44013022	Dan bila dia sudah tolakkan Sa’ul dia angkatkan Da’ud mnjadi dia-orang punya raja : dan fasal dia Tuhan sudah bersaksi , dan kata , ‘ Sahya sudah dapat Da’ud anak Yishai , satu orang yang berknan pada hati sahya , dia-lah nanti buat smoa kahandak sahya .
44013023	Deri-pada ini orang punya kturunan , mnurut perjanjian , Allah sudah bawa k-pada orang Isra’el satu Juru-slamat ia’itu Isa .
44013024	Dhulu deri-pada Isa datang , Yahya sudah khabarkan baptisan tobat k-pada s-gnap bangsa Isra’el .
44013025	Dan ktika Yahya sudah mau habiskan pkerja’an-nya , dia kata , ‘ Apa-kah kamu fikir sahya ini ? Sahya bukan Almaseh itu . Ttapi tengok , ada satu orang yang datang kmdian deri-pada sahya , dan sahya t’ada layak bukakan kasut deri-pada kaki-nya . ’
44013026	Sudara-sudara , kturunan Ibrahim , dan barang siapa antara kamu yang takot Allah , k-pada kita-lah ini perkata’an slamat sudah sampai .
44013027	Kerna sgala orang yang tinggal di Yerusalim , dan dia-orang punya pnghulu-pnghulu sudah bnarkan perkata’an nabi-nabi yang di-bacha tiap-tiap hari perhentian , bila dia-orang hukumkan Isa , sbab ta’tahu perkata’an nabi-nabi itu atau Isa pun .
44013028	Dan mski pun dia-orang t’ada dapat satu sbab yang dia patut mati , ttapi dia-orang minta Pilatus spaya dia boleh kna bunoh .
44013029	Dan bila dia-orang sudah habis buat smoa perkara yang sudah tertulis deri-hal dia , dia-orang bawa dia turun deri atas kayu itu , dan taroh dia dalam kubor .
44013030	Ttapi Allah bangkitkan dia deri antara orang mati .
44013031	Dan ada brapa hari punya lama dia sudah ternampak k-pada orang-orang yang ikut sama dia deri Galil pergi Yerusalim ; ini smoa-lah skarang mnjadi dia punya saksi k-pada bangsa ini .
44013032	Dan kita bawa k-pada kamu khabar yang baik , ia’itu perjanjian yang sudah di-janji pada nenek-moyang kita ,
44013033	bagimana Allah sudah sampaikan itu perjanjian pada kita punya anak-buah , dalam hal dia bangkitkan Isa ; sperti yang tersurat dalam mazmur nombor dua , ‘ Angkau-lah Anak sahya , ini hari sahya sudah beranakkan angkau . ’
44013034	Dan deri-hal Allah sudah bangkitkan dia deri antara orang mati , spaya jangan dia balek k-pada busok , bgini dia sudah kata , ‘ Sahya nanti kasi kamu sgala berkat yang suchi dan kperchaya’an yang sudah di-janjikan k-pada Da’ud . ’
44013035	Itu sbab-lah dia ada kata dalam lain mazmur , ‘ Tuhan t’ada nanti biarkan Yang Kudus-mu itu mnjadi busok . ’
44013036	Kerna Da’ud , bila dia sudah jadi hamba k-pada kahandak Allah dalam dia punya jman , dia tidor , dan orang sudah tarohkan dia sama-sama dia punya nenek-moyang , dan dia jadi busok :
44013037	ttapi dia itu yang Allah sudah bangkitkan t’ada mnjadi busok .
44013038	Sbab itu biar-lah kamu tahu , sudara-sudara , yang oleh ini orang-lah ampun dosa ada di-khabarkan :
44013039	dan oleh dia-lah barang-siapa yang perchaya nanti di-bnarkan dalam hal sgala perkara-yang kamu ta’boleh di-bnarkan oleh hukum-taurit Musa .
44013040	Sbab itu ingat baik-baik spaya jangan jadi atas kamu sperti ada tersbot dalam surat nabi-nabi :
44013041	‘ Tengok-lah , kamu yang hinakan orang , jadi-lah hairan , dan hilang : Kerna pada jman kamu juga sahya kerjakan satu pkerja’an , Satu pkerja’an yang t’ada skali-kali kamu nanti perchaya , kalau orang trangkan sama kamu pun . ’ "
44013042	Serta Paulus dan Bar-nabas kluar , dia-orang minta spaya ini perkata’an smoa boleh di-ajarkan k-pada dia-orang hari-perhentian yang datang .
44013043	Bila itu perhimponan sudah berpchah , banyak orang Yahudi dan orang mu’alaf yang berbakti ikut sama Paulus dan Bar-nabas ; dan dua-dua itu berchakap sama dia-orang , dan nasihatkan dia-orang tinggal ttap dalam Tuhan Allah punya anugrah .
44013044	Dan hari perhentian yang datang , hampir-hampir s-gnap negri punya orang sudah datang berhimpon , mau dngar perkata’an Allah .
44013045	Ttapi bila orang Yahudi tengok orang-orang banyak itu , pnoh-lah hati dia-orang dngan dngki , dan dia-orang bertngkar fasal perkara-perkara yang Paulus sudah kata , dan dia-orang mngumpat-umpat .
44013046	Dan Paulus sama Bar-nabas berchakap dngan brani , dan kata , " S-patut-nya perkata’an Allah di-katakan k-pada kamu dhulu ; ttapi sbab kamu sudah tolakkan itu , dan sudah bilangkan diri kamu t’ada layak trima hidop yang kkal baik-lah , kita balek k-pada orang bangsa-asing .
44013047	Kerna bgitu-lah Tuhan sudah kasi hukum , kata-nya , ‘ Sahya sudah tntukan angkau mnjadi satu trang k-pada sgala bangsa-asing , Spaya angkau bawa slamat sampai hujong bumi . ’ "
44013048	Dan bila orang bangsa-asing dngar ini , dia-orang suka hati , dan muliakan perkata’an Allah , dan s-brapa banyak orang yang sudah di-tntukan k-pada hidop yang kkal perchaya-lah .
44013049	Dan perkata’an Tuhan jadi mashhur pada sluroh jajahan itu .
44013050	Ttapi orang Yahudi usutkan prempuan-prempuan yang berbakti dan yang berpangkat , dan orang bsar-bsar negri itu , dan jadikan satu aniaya atas Paulus dan Bar-nabas , dan halaukan dia-orang kluar deri smpadan-nya .
44013051	Ttapi dua-dua itu kbaskan habok deri-pada kaki-nya , mnjadi satu ksaksian atas orang-orang itu , dan dia-orang berjalan sampai di Ikonium .
44013052	Dan murid-murid itu pnoh-lah dngan ksuka’an dan dngan Roh Alkudus .
44014001	Dan sudah jadi di Ikonium yang dia-orang masok bersama-sama dalam rumah smbahyang orang Yahudi dan mngajar , sampai banyak orang Yahudi dan orang Grik pun perchaya .
44014002	Ttapi orang Yahudi yang ta’mau turut , usutkan dan panaskan orang bangsa-asing mlawan sudara-sudara itu .
44014003	Sbab itu lama juga itu dua rasul tinggal di situ , dan mngajar dngan brani , serta bergantong k-pada Tuhan , yang saksikan perkata’an anugrah-nya dngan kasi tanda-tanda dan perkara hairan oleh tangan dia-orang .
44014004	Ttapi sgala orang banyak dalam negri sudah berbhagi dua , s-tngah k-pada orang Yahudi , s-tngah k-pada rasul-rasul .
44014005	Dan bila orang bangsa-asing dan orang Yahudi pun dngan pnghulu-pnghulu-nya sudah pakat mau aniayakan dan hntam batu sama dia-orang ,
44014006	rasul-rasul dapat tahu deri-hal itu , dan lari pergi negri-negri di tanah Luka’oniah , ia’itu Lustra dan Darbi , dan jajahan yang kliling ,
44014007	dan di sana dia-orang khabarkan injil .
44014008	Di Lustra ada satu orang yang dudok dngan kaki lmah , s’orang yang tempang deri-pada prot mak-nya , blum pernah berjalan .
44014009	Ini orang dngar Paulus berchakap : dan Paulus mrnong sama dia , dan tengok yang dia ada perchaya yang dia boleh di-smbohkan :
44014010	sbab itu dia kata dngan suara yang bsar , " Bangun , dan berdiri btul pada angkau punya kaki . " Dan dia berlompat dan berjalan .
44014011	Bila orang banyak tengok apa Paulus sudah buat , dia-orang bsarkan dia-orang punya suara , dan kata dalam bhasa Luka’oniah , " Dewa-dewa sudah jlma jadi manusia , dan turun k-pada kita . "
44014012	Bar-nabas dia-orang namakan Zius , dan Paulus dia-orang namakan Hermes , sbab dia-lah kpala chakap .
44014013	Dan itu imam rumah-datok Zius , yang di luar negri itu , bawa lmbu-lmbu dan karangan bunga di pintu negri , maksud-nya mau buat korban sama-sama orang-banyak .
44014014	Ttapi bila rasul-rasul , ia’itu Bar-nabas sama Paulus , dngar deri-hal itu , dia-orang koyakkan dia-orang punya pakaian , dan lari antara orang-banyak , serta bertriak dan kata ,
44014015	" Hei tuan-tuan , knapa kamu buat bgini ? Kita pun manusia juga , satu tabi’at sama kamu , dan kita bawa khabar yang baik , spaya kamu berbalek deri-pada ini perkara yang sia-sia k-pada Allah yang hidop , yang sudah jadikan langit dan bumi dan lautan , dngan smoa yang ada dalam-nya :
44014016	dan dalam jman yang sudah lalu Allah biarkan sgala bangsa turut dia-orang sndiri punya jalan .
44014017	Ttapi dalam pada itu bukan dia t’ada tinggalkan satu ktrangan deri-hal diri-nya , kerna dia sudah buat baik , dan sudah kasi kamu deri langit hujan dan musim-buah , serta knnyangkan hati kamu dngan jerki dan ksuka’an . "
44014018	Dngan ini perkata’an pun susah juga dia-orang tahankan orang-banyak kasi korban sama dia-orang .
44014019	Ttapi datang pula brapa orang Yahudi deri Antakiah dan Ikonium : dan bila dia-orang sudah pujok orang-orang banyak , dia-orang hntam batu sama Paulus , dan seret dia kluar negri , kerna dia-orang fikir dia sudah mati .
44014020	Ttapi waktu murid-murid berdiri kliling dia , dia bangun dan masok negri , dan besok dia kluar pergi Darbi sama-sama Bar-nabas .
44014021	Dan bila dia-orang sudah khabarkan injil pada itu negri , dan jadikan banyak anak-murid , dia-orang pulang di Lustra dan Ikonium dan Antakiah ,
44014022	serta ttapkan murid-murid punya hati , dan nasihatkan dia-orang tinggal ttap dalam agama itu , dan lagi dngan kna banyak ksusahan kita msti masok kraja’an Allah .
44014023	Dan bila dia-orang sudah tntukan ktua-ktua dalam tiap-tiap eklisia , serta minta do’a dngan berpuasa , dia-orang srahkan orang-orang itu k-pada Tuhan , yang dia-orang sudah perchaya .
44014024	Bila dia-orang sudah jalan trus tanah Pisidiah , dia-orang sampai tanah Pamfuliah ,
44014025	dan dia-orang khabarkan perkata’an itu di Perga , habis itu turun di Attaliah ,
44014026	dan deri sana blayer pergi Antakiah , tmpat di mana dia-orang mula-mula sudah di-srahkan k-pada anugrah Allah spaya buat pkerja’an yang dia-orang bharu habiskan .
44014027	Dan bila sudah sampai di sana , dia-orang himponkan s-gnap eklisia , dan chritakan sgala perkara yang Allah sudah jadikan dngan dia-orang , dan bagimana Allah sudah bukakan satu pintu iman k-pada orang bangsa-asing .
44014028	Dan lama juga dia-orang tinggal sama murid-murid di situ .
44015001	Ada orang datang deri Yahudiah yang mngajar sudara-sudara itu , kata-nya , " Jikalau kamu t’ada di-sunatkan sperti adat Musa , ta’boleh-lah kamu dapat slamat . "
44015002	Antara Paulus dan Bar-nabas dngan ini orang , bukan sdikit ta’stujuan dan perbantahan sudah jadi , sampai sudara-sudara itu tntukan Paulus sama Bar-nabas , dan lain-lain orang deri antara-nya , mau pergi Yerusalim k-pada rasul-rasul dan ktua-ktua , dan tanya deri-hal ini perkara yang dia-orang bantahkan .
44015003	Itu dua rasul sudah-lah eklisia itu hantarkan pergi , dan dia-orang berjalan trus Foinike dan Samariah , dan khabarkan deri-hal orang bangsa-asing sudah berbalek masok agama : dan ini kasi sudara-sudara di situ ksuka’an yang bsar .
44015004	Bila sampai di Yerusalim , eklisia dan rasul-rasul sama ktua-ktua sambot sama dia-orang , dan dia-orang chritakan sgala perkara yang Allah sudah jadikan dngan dia-orang .
44015005	Dan ada orang deri-pada orang Farisi punya kampongan yang sudah perchaya , dia-orang berdiri dan kata , " Patut sunatkan orang bangsa-asing , dan suroh turut hukum-taurit Musa . "
44015006	Dan rasul-rasul sama ktua-ktua berhimpon man preksa deri-hal ini perkara .
44015007	Bila orang sudah banyak berbantah , Petrus berdiri dan kata sama dia-orang , " Sudara-sudara , kamu sudah tahu bagimana deri dhulu Allah sudah pileh di antara kamu yang oleh mulut sahya orang bangsa-asing boleh dngar perkata’an injil dan perchaya .
44015008	Dan Allah , yang tahu hati manusia , sudah bersaksi atas dia-orang , dalam hal dia kasi k-pada dia-orang Roh Alkudus , sama sperti k-pada kita :
44015009	dan t’ada dia bedakan kita deri-pada dia-orang , dalam hal dia chuchikan dia-orang punya hati oleh perchaya .
44015010	Sbab itu knapa kamu skarang mau choba Allah , dngan knakan di lehir murid-murid itu satu kok yang bukan sahaja kita punya nenek-moyang , ttapi kita pun ta’boleh tanggong ?
44015011	Ttapi kita perchaya yang kita boleh dapat slamat chuma oleh anugrah Tuhan Isa , sama sperti dia-orang juga . "
44015012	Dan smoa orang-banyak diam-diam ; dan dia-orang dngar Paulus sama Bar-nabas chritakan tanda-tanda dan perkara hairan yang Allah sudah jadikan di antara orang bangsa-asing oleh dia-orang dua-dua .
44015013	Bila dia-orang sudah habis berchakap , Yakob pula jawab , dan kata , " Sudara-sudara , dngar-lah sama sahya :
44015014	Simon sudah chritakan bagimana mula-mula Allah sudah mlawat orang bangsa-asing , spaya ambil deri-pada-nya satu bangsa kerna dia punya nama .
44015015	Dan perkata’an nabi-nabi s-tuju dngan ini : kerna ada tersurat ,
44015016	Kmudian deri-pada ini sahya nanti balek , Dan sahya nanti naikkan s-mula khemah Da’ud yang sudah ruboh , Dan sahya nanti naikkan s-mula pchah-pchahan-nya , Dan sahya nanti berdirikan itu :
44015017	Spaya orang lain pula boleh chari sama Tuhan , Dan orang bangsa-asing pun , yang di-namakan dngan nama sahya ,
44015018	Kata Tuhan , yang bri tahu deri-hal ini perkara-perkara deri asal dunia . ’
44015019	Sbab itu sahya punya bichara , jangan kita kasi susah orang deri-pada bangsa-asing yang berbalek k-pada Tuhan ;
44015020	ttapi biar kita kirim surat k-pada dia-orang , suroh jauhkan diri-nya deri-pada apa-apa yang najis sbab datok , dan deri-pada zina , dan daging binatang yang mati lmas , dan deri-pada darah .
44015021	Kerna Musa deri-pada jman dhulu-dhulu ada orang dalam tiap-tiap negri yang ajar fasal dia , dan taurit-nya di-bacha tiap-tiap hari-perhentian dalam rumah-rumah smbahyang . "
44015022	Kmdian pada fikiran rasul-rasul dan ktua-ktua , dngan s-gnap eklisia , baik pileh orang deri-pada diri-nya , dan suroh pergi Antakiah sama-sama Paulus dan Bar-nabas ; ia’itu Yudas yang berglar Bar-sabbas , dan Silas , yang jadi kpala-kpala antara murid-murid :
44015023	dan bgini-lah bunyi surat yang dia-orang kirim dngan itu dua orang punya tangan : " Rasul-rasul dan sudara-sudara yang jadi ktua-ktua kirim tabek k-pada sudara-sudara deri-pada bangsa-asing yang ada di Antakiah , dan di tanah Suriah dan Kilikiah ;
44015024	kita sudah dngar ada orang yang kluar deri antara kita sudah kachaukan kamu dngan perkata’an-nya , dan balekkan hati kamu , orang yang kita t’ada psan ,
44015025	sbab itu , bila kita sudah s-tuju , pada fikiran kita baik pileh orang dan suroh dia pergi k-pada kamu sama-sama Bar-nabas dan Paulus yang kita kaseh ,
44015026	ia’itu orang yang sudah srahkan nyawa-nya kerna nama Tuhan kita Isa Almaseh .
44015027	Sbab itu kita ada hantarkan Yudas dan Silas , yang sndiri nanti katakan ini perkara juga dngan mulut-nya .
44015028	Berknan-lah k-pada Roh Alkudus dan k-pada kita , jangan kita ltak atas kamu tanggongan yang lbeh brat deri-pada ini iau-kin punya perkara ;
44015029	ia’itu , jauhkan-lah diri kamu deri-pada lauk datok , dan deri-pada darah , dan deri-pada daging binatang yang mati lmas , dan deri-pada zina ; dan kalau kamu jaga kamu punya diri deri-pada ini smoa , baik juga perbuatan kamu . Tabek kamu smoa . "
44015030	Jadi itu , bila dia-orang sudah di-lpaskan dia-orang turun pergi Antakiah : dia-orang himponkan orang-banyak , dan kasikan itu surat .
44015031	Dan bila sudah bacha , smoa-nya suka-hati sbab pnghiburan-nya .
44015032	Dan Yudas sama Silas , sbab dia-orang pun nabi-nabi , nasihatkan sudara-sudara itu dngan banyak perkata’an , dan ttapkan dia-orang .
44015033	Bila itu dua orang sudah tinggal sana sikit lama , dia-orang sudah di-lpaskan dngan slamat deri-pada sudara-sudara k-pada orang yang sudah hantarkan dia .
44015035	Ttapi Paulus sama Bar-nabas lagi tinggal di Antakiah , dan dngan banyak orang lain dia-orang mngajar dan khabarkan perkata’an Tuhan .
44015036	Sikit hari kmdian Paulus kata sama Bar-nabas , " Skarang baik kita balek , dan mlawat sudara-sudara itu dalam tiap-tiap negri di mana kita sudah khabarkan perkata’an Tuhan , dan lihat bagimana hal-nya . "
44015037	Bar-nabas punya fikir mau ajat Yahya yang di-glarkan Markus ikut dia-orang .
44015038	Ttapi Paulus punya bichara ta’patut ajat dia itu yang sudah undor deri-pada dia-orang di Pamfuliah , dan t’ada ikut dia-orang buat pkerja’an itu .
44015039	Sudah-lah jadi satu pertngkaran , sampai itu dua orang berchrai s’orang s-tmpat , dan Bar-nabas ajat Markus blayer pergi Kuprus :
44015040	ttapi Paulus pileh Silas , dan bila sudara-sudara sudah srahkan dia k-pada anugrah Tuhan , dia berjalan pergi .
44015041	Dan dia jalan trus tanah Suriah dan Kilikiah , serta ttapkan sgala eklisia .
44016001	Dia sampai di Darbi dan Lustra , dan di situ ada satu anak-murid yang bernama Timotius , mak-nya orang Yahudi yang sudah perchaya , ttapi bapa-nya orang Grik .
44016002	Ini anak-murid ada nama baik di antara sudara-sudara yang di Lustra dan Ikonium .
44016003	Dia ini Paulus mau ajat berjalan sama-sama ; jadi dia sunatkan dia , sbab orang-orang Yahudi yang tinggal dalam smoa itu tmpat : kerna smoa-nya tahu yang dia punya bapa orang Grik .
44016004	Sambil dia-orang berjalan lalu negri-negri itu , dia-orang srahkan k-pada dia-orang hukum-hukum yang sudah di-tntukan oleh rasul-rasul dan ktua-ktua di Yerusalim , spaya dia-orang boleh turut .
44016005	Bgini sgala eklisia jadi ttap dalam iman itu , dan s-hari-hari bertambah-tambah banyak-nya .
44016006	Dia-orang jalan trus jajahan Frugiah dan Galatiah , sbab Roh Alkudus larangkan dia jangan khabarkan perkata’an itu di tanah Asiah :
44016007	dan bila dia-orang sudah sampai tntang Musiah , dia-orang choba masok Bituniah , ttapi Roh Isa t’ada juga kasi .
44016008	Jadi dia-orang masok Musiah , dan turun di negri Troas .
44016009	Dan tempo malam Paulus ternampak satu pnglihatan , ia’itu : Ada satu orang Makadoniah berdiri terminta-minta sama dia , serta kata , " Mari sbrang masok Makadoniah , tolong sama kita . "
44016010	Bila dia sudah tengok itu pnglihatan , itu juga kita chari jalan mau pergi Makadoniah , sbab kita punya bichara yang Allah sudah panggil kita khabarkan injil k-pada orang-orang itu .
44016011	Sbab itu deri Troas kita blayer btul , tuju Pulau Samotrake , dan besok pula sampai Niapolis ;
44016012	dan deri situ pergi Filipi , negri di Makadoniah , dan kpala negri dalam jajahan itu , tmpat orang Rom tinggal : dan ada brapa hari kita tinggal dalam ini negri .
44016013	Dan hari-perhentian kita kluar pintu negri pergi tpi sungai , di mana kita sudah sangka ada tmpat orang minta do’a ; dan kita dudok berchakap sama prempuan-prempuan yang sudah berhimpon .
44016014	Ada satu prempuan dngar kita , nama-nya Ludia , yang jual kain ungu , dia satu orang negri Tuateira , dan smbah Allah : hati-nya Tuhan bukakan spaya dia boleh ingat baik-baik perkara-perkara yang Paulus sudah kata .
44016015	Bila dia sudah di-baptiskan , sama-sama isi-rumah-nya , dia minta sama kita , serta kata , " Jikalau dalam kamu punya bichara sahya sudah jadi stiawan k-pada Tuhan , mari tinggal dalam sahya punya rumah . " Dan dia minta kita banyak-banyak .
44016016	Satu hari , bila kita ada berjalan pergi tmpat orang minta do’a , kita terjumpa satu budak prempuan yang sudah terkna jin pnilek , dan dia ini kasi dia punya tuan-tuan banyak untong dngan dia punya tilek .
44016017	Ini budak ikut Paulus sama kita bertriak-triak , dan kata , " Ini orang smoa jadi hamba Allah yang maha tinggi , dan dia-orang khabarkan jalan slamat sama kamu . "
44016018	Dia buat bgini banyak hari punya lama . Ttapi Paulus punya hati jadi sangat susah , dan dia balek muka kata sama itu jin , " Dalam nama Isa Almaseh sahya suroh angkau kluar deri-pada ini budak . " Dan itu jin kluar itu jam juga .
44016019	Ttapi bila dia punya tuan-tuan tengok yang harap untong-nya sudah hilang , dia-orang tangkap Paulus sama Silas , dan seret dia-orang pergi di pasar dpan pnghulu-pnghulu ,
44016020	dan bila dia-orang sudah bawa dua-dua itu k-pada majistret , dia-orang kata , " Ini dua orang ada bikin banyak kachau sama negri kita ; dia ini orang Yahudi ,
44016021	dan kluarkan adat-adat yang t’ada patut kita trima atau turut , sbab kita orang Rom . "
44016022	Dan orang-banyak smoa skali bangun lawan sama itu dua rasul ; dan smoa majistret koyakkan itu dua orang punya pakaian , dan suroh orang ssahkan sama dia .
44016023	Bila dia-orang sudah kasi banyak palu , dia orang masokkan itu dua orang dalam jel , dan suroh kpala jel jaga sama dia baik-baik .
44016024	Ini kpala jel , sbab dia sudah dapat bgini punya hukum , champakkan dia-orang masok jel yang dalam skali , dan pasongkan kaki dia-orang .
44016025	Ttapi tngah malam bgitu , Paulus sama Silas ada minta do’a dan mnyanyi puji-pujian k-pada Allah , dan sgala orang jel pun dngar :
44016026	dngan s-kjapan ada satu gmpa-bumi yang bsar , sampaikan kaki tembok jel smoa tergonchang : dan itu juga smoa pintu-pintu terbuka , dan masing-masing punya rantai terluchut .
44016027	Itu kpala jel bangun deri tidor , dan bila dia tengok pintu-pintu jel sudah terbuka , dia chabotkan pdang-nya , mau bunoh dia punya diri , sbab dia fikir sgala orang jel sudah lari .
44016028	Ttapi Paulus bertriak dngan suara bsar , " Jangan binasakan diri angkau : kerna kita smoa ada di sini . "
44016029	Dan dia minta api , dan lari masok , dan jatoh dpan Paulus sama Silas dngan mngglitar .
44016030	Dan bila dia sudah bawa rasul-rasul kluar , dia kata , " Tuan-tuan , apa sahya msti buat spaya dapat slamat ? "
44016031	Dia-orang kata , " Perchaya sama Tuhan Isa , dan angkau nanti slamat , angkau dan orang isi-rumah pun . "
44016032	Dan dia-orang khabarkan perkata’an Tuhan k-pada dia , dan k-pada smoa orang yang ada dalam rumah-nya .
44016033	Dan itu malam , itu jam juga , dia ambil sama dia-orang dan chuchikan luka-nya , dan dia trima baptis , dia dngan dia punya isi-rumah , itu ktika juga .
44016034	Dan dia bawa dia-orang naik masok dia punya rumah , dan buka meja kerna dia-orang , dngan banyak suka-hati sama-sama smoa isi-rumah-nya sbab perchaya sama Allah .
44016035	Bila siang hari , majistret suroh mata-mata pergi , dan kata , " Lpaskan itu dua orang . "
44016036	Dan kpala jel katakan itu perkata’an sama Paulus , kata-nya , " Itu majistret sudah psan suroh lpaskan kamu ; sbab itu skarang kluar-lah , dan pergi dngan slamat . "
44016037	Ttapi Paulus kata sama dia-orang , " Kita sudah kna ssah di dpan orang-banyak , dngan t’ada preksa dhulu , sunggoh pun kita orang Rom , dan dia-orang sudah kasi kita masok jel ; skarang pula dia-orang mau kasi kita kluar dngan smbunyi ? skali-skali t’ada boleh bgitu ; ttapi biar dia-orang sndiri datang bawa kita kluar . "
44016038	Dan mata-mata khabarkan ini perkata’an sama smoa majistret : dan bila dia-orang dngar yang Paulus dan Silas orang Rom , dia-orang naik ktakotan .
44016039	Dia-orang datang dan terminta-minta sama dia-orang ; dan bila dia-orang sudah bawa dia kluar , dia-orang minta dia pergi deri itu negri .
44016040	Jadi , Paulus sama Silas kluar deri dalam jel , dan masok rumah Ludia : bila dia-orang sudah tengok dan hiburkan sudara-sudara itu , dia-orang berjalan .
44017001	Bila dia orang sudah jalan trus Amfipolis dan Apolloniah , dia-orang sampai di Tisalonika , dan di situ ada rumah smbahyang orang Yahudi :
44017002	dan Paulus , sperti adat-nya , masok sama-sama dia-orang , dan tiga hari-perhentian berturut-turut dia berrondeng sama dia-orang deri-pada Kitab ,
44017003	serta nyatakan dan tunjokkan yang ta’boleh tidak Almaseh itu msti kna sngsara , dan bangkit deri antara orang mati ; dan lagi dia kata , " Ini Isa yang sahya khabarkan sama kamu , dia-lah Almaseh itu . "
44017004	Ada orang perchaya , dan bersohbat sama Paulus dan Silas : dan banyak skali deri antara orang Grik yang berbakti , dan prempuan yang mulia-mulia pun bukan sikit .
44017005	Ttapi orang Yahudi jadi dngki-hati , dan deri-pada orang hina-hina di pasar , dia ambil orang jahat-jahat dan buat satu kumpolan : habis itu dia bikin satu bsar punya gadoh dalam negri , dan tmpoh Yason punya rumah , dan choba mau bawa rasul-rasul kluar dpan orang-banyak .
44017006	Bila dia-orang ta’boleh dapat itu dua rasul , dia-orang seret sama Yason dan lain-lain sudara sampai di dpan pnghulu-pnghulu negri , serta bertriak , " Ini orang smoa yang sudah balekkan dunia sudah datang sini pula ;
44017007	dan Yason sudah trima dia-orang . Dan ini smoa langgar hukum-hukum Kaisar , sbab dia-orang kata ada lain raja pula , bernama Isa . "
44017008	Bila orang-banyak dan pnghulu-pnghulu negri dngar ini perkara , dia-orang punya hati jadi kachau .
44017009	Dia-orang ambil jamin deri-pada Yason dan lain-lain orang itu , kmdian lpaskan dia-orang .
44017010	Itu juga sudara-sudara hantarkan Paulus sama Silas pergi Biruya tempo malam : dan bila dia-orang sudah sampai situ , dia-orang masok rumah-smbahyang orang Yahudi .
44017011	Ini orang smoa lbeh mulia deri-pada orang yang di Tisalonika , dalam hal dia trima perkata’an itu dngan hati bersiap , dan s-hari-hari preksa Kitab kalau ini perkara-perkara btul s-bgitu .
44017012	Sbab itu deri antara dia-orang banyak orang perchaya : dan deri antara prempuan Grik yang berpangkat , dan orang dlaki pun bukan sikit lagi .
44017013	Ttapi bila orang Yahudi di Tisalonika dapat tahu yang Paulus sudah khabarkan perkata’an Allah k-pada orang Yahudi di Biruya pun , dia pergi situ pula , dan usutkan dan harukan orang-banyak .
44017014	Kmdian sudara-sudara itu hantarkan Paulus pergi sampai laut : ttapi Silas sama Timotius tinggal di sana .
44017015	Dan orang-orang yang hantarkan Paulus bawa dia sampai di Atin : dan bila dia-orang sudah trima Paulus punya psanan k-pada Silas dan Timotius , suroh dua-dua pergi sama dia s-brapa chpat dia boleh , bharu dia-orang pulang .
44017016	Ktika Paulus mnantikan dia-orang di Atin , hati-nya jadi panas sbab dia tengok itu negri pnoh dngan patong datok .
44017017	Jadi itu , dia berrondeng dalam rumah smbahyang sama orang Yahudi dan orang yang berbakti , dan di pasar pun s-hari-hari sama orang-orang yang berjumpa sama dia .
44017018	Dan ada orang yang pegang pngajaran orang Ipikuri dan Stoiki berbantah sama dia . Ada yang kata , " ’ Ntah apa-kah si-mletir ini mau bilang ? " Ada pula kata , " Nampak-nya dia ini orang yang ajar fasal lain bangsa punya datok : " sbab Paulus khabarkan Isa dan kbangkitan itu .
44017019	Dia-orang ambil dia bawa pergi di Ariopagus , serta kata , " Boleh-kah kita tahu apa-kah ini pngajaran bharu yang angkau katakan ?
44017020	Kerna angkau bawa perkara-perkara yang hairan k-pada kita punya kuping : sbab itu kita mau tahu apa arti ini perkara . "
44017021	Smoa ini orang Atin , dan orang lain bangsa yang tumpang di sana pun , t’ada smpat buat lain apa-apa pun chuma chakap atau dngar deri-hal perkara yang bharu .
44017022	Paulus berdiri di tngah-tngah itu Ariopagus , dan kata , " Hei orang Atin , dalam smoa perkara sahya tengok yang kamu ini banyak smbahyang datok .
44017023	Kerna sambil sahya berjalan dan perhatikan apa-apa yang kamu smbah , sahya sudah jumpa satu tmpat persmbahan dngan ini surat , K-PADA TUHAN YANG ORANG TA ’ DAPAT TAHU . Sbab itu apa yang kamu smbah dngan t’ada tahu , itu-lah yang sahya khabarkan sama kamu .
44017024	Tuhan yang sudah jadikan dunia dngan smoa yang ada dalam-nya , sdang dia prentahkan langit dan bumi , dia t’ada tinggal dalam rumah-rumah smbahyang yang di-bikin oleh tangan manusia :
44017025	dan tangan manusia ta’boleh mlayan sama dia , sperti dia ada kurang apa-apa ; kerna dia juga yang kasi pada smoa orang hidop , dan nafas , dan sgala perkara :
44017026	deri-pada satu darah dia sudah jadikan sgala bangsa manusia , spaya dia-orang boleh tinggal di sluroh muka-bumi , serta sudah tntukan peraturan masa-nya dan smpadan tmpat tinggal-nya ;
44017027	spaya masing-masing boleh chari Allah , dan barangkali boleh mraba-raba sampai dapat sama dia , mski-pun dia t’ada jauh deri-pada kita masing-masing :
44017028	kerna dalam dia kita hidop dan bergrak , dan dalam dia juga k’ada’an kita ; sperti kamu sndiri punya orang pngarang pantun ada bilang , ‘ Kerna kita pun kturunan-nya juga . ’
44017029	Jadi , sbab kita kturunan Allah , t’ada patut kita fikir k’ada’an Allah itu s-rupa dngan mas perak atau batu , yang terukir dngan kpandaian dan akal manusia .
44017030	Dan Allah sudah diamkan jman kbodohan itu , ttapi skarang dia suroh sgala orang di mana-mana pun bertobat :
44017031	kerna dia sudah tntukan satu hari bila dia nanti hukumkan orang dunia ini dngan adil oleh itu orang yang dia sudah tntukan ; dan ini perkara dia sudah ttapkan k-pada smoa orang dalam hal dia sudah bangkitkan dia itu deri antara orang mati . "
44017032	Bila dia-orang dngar deri-hal kbangkitan orang mati , ada orang yang tertawakan dia : ttapi ada lain pula kata , " Kita mau dngar angkau berchakap deri-hal ini lagi s-kali . "
44017033	Jadi itu , Paulus kluar deri antara dia-orang punya perhimponan .
44017034	Ttapi ada juga orang yang champur sama dia , dan perchaya : antara ini ada satu orang Ariopagus bernama Dionusius , dan satu prempuan bernama Damaris , dan ada lain-lain lagi .
44018001	Kmdian deri-pada ini perkara smoa , dia berjalan deri Atin , dan sampai di Korintus .
44018002	Dan dia jumpa satu orang Yahudi bernama Akula , satu orang peranakan negri Pontus , dan bharu datang deri Itali , sama-sama dia punya istri Priskilla , sbab Klaudius sudah suroh smoa orang Yahudi kluar deri Rom : dan Paulus pergi k-pada dia-orang ;
44018003	dan sbab dia punya pncharian sama dia-orang punya , ia’itu bikin khemah , dia tinggal dan kerja sama-sama dia-orang .
44018004	Dan tiap-tiap hari perhentian dia berrondeng dalam rumah smbahyang , dan choba kasi orang Yahudi dan orang Grik pun perchaya .
44018005	Ttapi ktika Silas sama Timotius sampai sana deri Makadoniah , Paulus ada usahakan diri-nya mngajar perkata’an itu , serta bersaksi k-pada orang Yahudi yang Isa-lah Almaseh itu .
44018006	Ttapi sbab orang mlawan , dan mngumpat sama dia , dia kbaskan dia punya pakaian , dan kata sama dia-orang , " Kamu punya darah atas kamu punya kpala sndiri ; sahya ada berseh deri-pada-nya : deri-pada ini tempo sahya mau pergi k-pada orang bangsa-asing . "
44018007	Dia pindah deri situ , masok rumah satu orang yang bernama Titus Yustus , satu orang yang smbah Allah : dia ini punya rumah sblah rumah smbahyang .
44018008	Krispus , yang jadi kpala rumah smbahyang , perchaya sama Tuhan dngan smoa isi-rumah-nya ; dan banyak orang Korintus pun dngar dan perchaya , serta trima baptis .
44018009	Tempo malam Tuhan kata sama Paulus dalam satu pnglihatan , " Jangan-lah jadi takot , chakap juga , dan jangan diam-diam ;
44018010	sbab sahya ada sama-sama angkau , dan t’ada satu orang boleh mlanggar mau buat chlaka sama angkau : kerna sahya ada banyak orang dalam ini negri . "
44018011	Dan dia tinggal di sana ada s-tahun anam bulan punya lama , serta mngajar perkata’an Allah antara dia-orang .
44018012	Ttapi bila Gallio mnjadi gobernor di tanah Akhayah , orang Yahudi bangun dngan satu hati mlawan sama Paulus , serta bawa dia di dpan tmpat bichara .
44018013	Dia-orang kata , " Dia ini ada pujok orang suroh smbah Allah dngan jalan yang mlawan hukum-taurit . "
44018014	Ttapi bila Paulus s-tngah mau buka dia punya mulut , Gallio kata sama orang-orang Yahudi itu , " Hei orang Yahudi , kalau ini satu perbuatan yang salah , atau kjahatan yang chlaka , boleh-lah sahya dngar sama kamu :
44018015	ttapi kalau ini perbantahan deri-hal perkata’an , dan nama-nama , dan kamu sndiri punya hukum-taurit , kamu sndiri boleh preksa : sahya t’ada mau jadi hakim fasal ini macham punya perkara . "
44018016	Dan dia halaukan dia-orang deri itu tmpat bichara .
44018017	Dan dia-orang smoa tangkap sama Sostines , kpala rumah smbahyang , dan pukol dia dpan krusi bichara . Ttapi satu pun Gallio t’ada pdulikan ini perkara smoa .
44018018	Paulus tinggal sana lagi brapa hari punya lama , bharu dia kasi slamat-tinggal sama sudara-sudara itu , dan blayer pergi tanah Suriah , dngan Priskilla dan Akula ; kmdian deri-pada dia sudah chukor rambot kpala-nya di Kingkriah , kerna dia sudah berniat .
44018019	Dia-orang sampai di Ifisus , dan di situ Paulus tinggalkan itu dua orang : ttapi dia sndiri masok rumah smbahyang , dan berrondeng sama orang Yahudi .
44018020	Bila dia-orang minta dia tinggal lagi sikit lama , dia t’ada sanggop ;
44018021	ttapi dia kasi slamat-tinggal sama dia-orang , dan kata , " Sahya nanti balek sama kamu , kalau dngan Allah punya kahandak : " habis itu dia blayer deri Ifisus .
44018022	Bila sudah sampai di Kaisariah , Paulus naik , dan kasi tabek k-pada eklisia di situ , kmdian dia turun pergi Antakiah .
44018023	Bila dia sudah tinggal di sana sikit lama , dia kluar berjalan trus tanah Galatiah dan Frugiah dngan aturan , sambil ttapkan smoa murid-murid .
44018024	Ada satu orang Yahudi , nama Apollos , peranakan Iskandariah , orang yang ada plajaran , dia datang di Ifisus ; lagi pun dia banyak skali paham dalam Kitab .
44018025	Dia ini sudah dapat ajaran deri-hal jalan Tuhan , dan dngan hati yang panas dia berchakap dan mngajar btul-btul perkara-perkara deri-hal Isa , mski-pun dia chuma tahu baptisan Yahya saja :
44018026	dan dngan brani hati dia mula’i berchakap dalam rumah smbahyang . Ttapi bila Priskilla sama Akula dngar dia , dia-orang bawa dia sama dia-orang , dan kasi dia mngerti jalan Allah lbeh btul lagi .
44018027	Bila Apollos ingat mau mnybrang pergi Akhayah , sudara-sudara itu sampaikan dia punya maksud , serta kirim surat k-pada murid-murid , spaya dia-orang boleh sambot sama dia : dan bila dia sudah sampai , dia banyak bantu sgala orang yang sudah perchaya oleh anugrah Allah :
44018028	kerna dngan kuasa , dan dpan orang-banyak pun , dia kasi orang Yahudi kalah dalam perbantahan , dan nyatakan deri dalam Kitab yang Isa-lah Almaseh .
44019001	Dan sudah jadi , ktika Apollos ada di Korintus , Paulus berjalan trus tanah-tanah sblah hulu , dan sampai di Ifisus , serta berjumpa ada brapa anak-murid :
44019002	dan dia kata sama dia-orang , " Sudah-kah kamu trima Roh Alkudus bila kamu perchaya ? " Dan dia-orang jawab , " Blum juga kita dngar kalau ada Roh Alkudus skali pun . "
44019003	Dan dia kata , " Kalau bgitu , k-dalam baptisan yang mana-kah kamu sudah di-baptiskan ? " Dia-orang jawab , " K-dalam baptisan Yahya . "
44019004	Dan Paulus kata , " Yahya sudah baptiskan orang dngan baptisan tobat , serta sudah kata k-pada bangsa itu yang dia-orang patut perchaya dia itu yang nanti datang kmdian deri-pada dia , ia’itu Isa . "
44019005	Bila dia-orang dngar ini , dia-orang sudah di-baptiskan k-dalam nama Tuhan Isa .
44019006	Bila Paulus sudah taroh dia punya tangan atas dia-orang , Roh Alkudus datang atas dia-orang ; dan smoa-nya berchakap dngan bhasa lain-lain , serta bernabuat .
44019007	Smoa-nya ada kira-kira dua-blas orang punya banyak .
44019008	Dan Paulus masok rumah smbahyang , serta berchakap dngan brani ada tiga bulan punya lama : dia berrondeng dan nasihatkan orang deri-hal perkara kraja’an Allah .
44019009	Ttapi bila ada orang kraskan dia punya hati dan t’ada mau perchaya , serta chakap jahat deri-hal Jalan itu di dpan orang-banyak , Paulus undur deri dia-orang , dan asingkan murid-murid itu , serta berrondeng s-hari-hari dalam Turanus punya skola .
44019010	Dan bgini sudah jadi ada dua tahun punya lama , sampaikan smoa orang yang tinggal di tanah Asiah sudah dngar perkata’an Tuhan , baik orang Yahudi , baik orang Grik pun .
44019011	Dan Allah sudah jadikan bukan s-barang punya m’ujizat oleh Paulus punya tangan :
44019012	sampaikan orang bawa pulang k-pada orang sakit sapu-tangan atau kain yang sudah kna Paulus punya badan , dan pnyakit-nya hilang , serta jin yang jahat pun kluar .
44019013	Ttapi ada pula orang Yahudi yang berjalan sana-sini dngan pakai obat-guna , dia-orang masok tangan mau pakai Tuhan Isa punya nama atas orang-orang yang terkna jin , serta kata , " Sahya pakai sumpah atas kamu dngan nama Isa yang Paulus khabarkan . "
44019014	Dan ada satu orang Yahudi , bernama Skawa , imam-bsar , dia punya tujoh anak-jantan buat bgini .
44019015	Ttapi itu jin yang jahat jawab , " Isa sahya knal , Paulus pun sahya tahu , ttapi kamu siapa ? "
44019016	Dan itu orang yang terkna itu jin yang jahat serbu sama dia-orang , dan kalahkan dua-dua , dan lawan kuat-kuat , sampaikan dia-orang lari kluar rumah dngan tlanjang dan berluka .
44019017	Ini perkara sudah jadi mashhur antara smoa orang Yahudi dan orang Grik pun yang tinggal di Ifisus ; satu ktakotan sudah datang atas sklian-nya , dan nama Tuhan Isa pun di-muliakan .
44019018	Lagi pun ada banyak orang yang sudah perchaya datang , sambil mngaku dan nyatakan sgala perbuatan-nya .
44019019	Dan bukan sikit orang yang pakai obat-guna kumpolkan smoa dia-orang punya buku-buku , dan bakarkan di dpan sgala orang : dan bila sudah hitong , dia-orang dapat tahu yang itu smoa punya herga ada lima-laksa wang perak .
44019020	Sampai bgini punya kuasa perkata’an Tuhan sudah bertambah-tambah , dan mnang .
44019021	Bila ini perkara-perkara sudah habis , Paulus niat dalam hati mau lalu trus Makadoniah dan Akhayah , pergi Yerusalim , kata-nya , " Bila sahya sudah sampai sana , sahya msti pergi tengok Rom pula . "
44019022	Dan bila dia sudah suroh dua orang pnolong-nya pergi Makadoniah , ia’itu Timotius sama Irastus , dia sndiri tinggal di Asiah lagi sikit lama .
44019023	Dkat itu waktu sudah jadi bukan sikit bsar punya gadoh deri-hal Jalan itu .
44019024	Kerna ada satu tukang-perak , nama Demetrius , yang bikin Artimis punya rumah-rumah-datok deri perak , dan bawa banyak pncharian sama tukang-tukang-nya :
44019025	dia ini kumpolkan dia punya tukang smoa , dan lain-lain tukang yang sama pncharian-nya , serta kata , " Inche’-inche ’ smoa tahu yang dngan ini pncharian-lah kita dapat untong .
44019026	Skarang kamu tengok dan dngar bagimana bukan saja di Ifisus , ttapi hampir-hampir dalam sluroh tanah Asiah pun ini Paulus sudah pujok dan balekkan banyak orang punya hati , dan bilang uang apa-apa tangan manusia buat itu bukan datok-datok :
44019027	jadi , bukan saja takot kita punya pkerja’an ini nanti dapat nama ta’baik ; ttapi takot rumah Artimis datok yang bsar itu pun nanti di-hinakan , sampaikan itu datok pun nanti hilang dia punya kbsaran , dia yang satu tanah Asiah dan satu dunia punya orang ada smbah . "
44019028	Bila dia-orang dngar ini , sangat-lah marah dia-orang punya hati , dan dia-orang bertriak , " Bsar-lah Artimis , datok orang Ifisus . "
44019029	Dan itu negri pnoh dngan gadoh , dan bila dia-orang sudah tangkap Gayus sama Aristarkus , orang Makadoniah yang berjalan sama Paulus , dia-orang serbu masok panggong-wayang dngan satu hati .
44019030	Dan Paulus punya maksud mau masok mnghadap itu orang-banyak , ttapi murid-murid t’ada kasi dia .
44019031	Lagi pun ada pnghulu-pnghulu tanah Asiah yang bersohbat sama Paulus , dia-orang suroh orang k-pada dia , minta dia jangan brani masok panggong-wayang .
44019032	Sbab itu ada orang bertriak kata bgini , ada orang pula kata bgitu , kerna itu perkumpolan sudah jadi kachau ; dan kbanyakan orang ta’tahu apa sbab-nya dia-orang sudah berkumpol .
44019033	Dan orang kasi kluar Iskandar deri antara orang banyak , orang Yahudi juga tolakkan dia k-dpan . Dan Iskandar lambai tangan , maksud-nya mau kasi jawab sama orang banyak .
44019034	Ttapi bila dia-orang tahu dia satu orang Yahudi , smoa-nya dngan satu suara bertriak-triak , dkat dua jam punya lama , " Bsar-lah Artimis , datok orang Ifisus . "
44019035	Bila juru-tulis negri itu sudah kasi diam sama orang-banyak , dia kata , " Hei orang Ifisus , siapa yang ta’tahu bagimana negri orang Ifisus ini-lah yang mnjaga Artimis yang bsar punya rumah smbahyang , dan patong yang sudah turun deri-pada Zius ?
44019036	Sbab ini perkara smoa ta’boleh di-sangkalkan , kamu patut diam-diam , dan jangan buat apa-apa dngan gopoh .
44019037	Kerna kamu sudah bawa sini ini orang-orang yang bukan-nya orang yang samon rumah-datok , dan bukan mngumpat kita punya datok .
44019038	Sbab itu kalau Demetrius dan tukang-tukang yang ada sama dia ada perkara atas siapa-siapa , itu-tah kort ada terbuka , dan hakim-hakim pun ada : biar dia-orang mnd’awa satu sama lain .
44019039	Ttapi kalau kamu chari perkara yang lain , itu boleh bichara di tmpat-bichara yang sperti hukum .
44019040	Kerna takot kita ini nanti kna d’awa deri-hal ini hari punya gadoh , yang sudah jadi dngan t’ada sbab-nya : dalam itu perkara kita ta’boleh kasi jawab deri-hal ini perkumpolan . "
44019041	Bila dia sudah chakap bgini , dia kasi perhimponan itu pergi .
44020001	Bila itu gadoh sudah brenti , Paulus panggil murid-murid , dan habis dia nasihatkan dia-orang , dia kasi dia-orang slamat-tinggal , dan berjalan mau pergi Makadoniah .
44020002	Dan bila dia sudah jalan trus sgala jajahan itu , sambil kasi banyak nasihat , dia masok tanah Grik .
44020003	Bila dia sudah tinggal sana tiga bulan punya lama , orang Yahudi pakat mlawan dia , tempo dia mau blayer pergi tanah Suriah , sbab itu dia tntukan mau pulang trus Makadoniah .
44020004	Dan yang hantar dia pergi sampai tanah Asiah , ia’itu , Sopater anak Purrus orang Biruya , dan deri antara orang Tisalonika , Aristarkus sama Sikundus ; dan Gayus orang Darbi , sama Timotius ; dan orang deri-pada tanah Asiah , ia’itu Tukhikus sama Trofimus .
44020005	Ttapi ini orang smoa sudah berjalan dhulu , dan ada nantikan kita di Troas .
44020006	Dan kita blayer deri Filipi kmdian deri-pada hari-raya makan roti ta’ragi , dan dalam lima hari kita berjumpa dia-orang di Troas ; di situ kita tinggal ada tujoh hari punya lama .
44020007	Hari yang pertama dalam itu minggo kita berhimpon mau pchah roti , dan Paulus punya maksud mau berjalan besok-nya , dan dia berchakap sama dia-orang , serta panjangkan perkata’an-nya sampai tngah malam .
44020008	Dan ada banyak plita dalam itu bilek loteng , di mana kita sudah berhimpon .
44020009	Ada satu orang muda , nama Yutukus , dudok di jndela , dan dia sudah tertidor llap skali ; dan sambil Paulus lagi berchakap sbab llap tidor orang ini sudah jatoh deri loteng tiga tengkat , dan orang angkat dia , sudah mati .
44020010	Paulus turun dan mniarap atas itu orang , dan sambil dia plok sama dia itu , Paulus kata , " Jangan buat gadoh , kerna ada lagi nyawa-nya . "
44020011	Bila dia sudah naik , dan pchah roti , serta makan dan berchakap sama dia-orang lama juga , sampai trang tanah , bharu dia berjalan .
44020012	Itu orang muda dia-orang bawa pergi dngan hidop-nya , dan smoa-nya jadi bukan sikit hibur hati .
44020013	Kita jalan dhulu , dan naik kapal blayer pergi Assus . Kita punya maksud mau ambil Paulus di sana , kerna dia sudah tntukan bgini , sbab dia sndiri mau jalan kaki .
44020014	Bila dia jumpa sama kita di Assus , kita ambil dia naik kapal dan pergi Mitulene .
44020015	Kita blayer deri situ , dan besok kita sampai tntang pulau Khius , lusa-nya kita singgah di Samus , dan tulat-nya sampai di Miletus .
44020016	Kerna Paulus sudah tntukan jangan singgah di Ifisus , spaya dia jangan lengah di tanah Asiah , kerna dia mau chpat blayer , spaya kalau boleh dia nanti sampai Yerusalim waktu hari-bsar Pentekosta .
44020017	Deri Miletus dia suroh orang pergi Ifisus panggil ktua-ktua eklisia .
44020018	Bila dia-orang jumpa sama Paulus , dia kata sama dia-orang , " Kamu sndiri tahu , deri itu tempo bila sahya mula-mula masok tanah Asiah , apa macham sahya punya klakuan s-lama sahya ada sama-sama kamu ,
44020019	ia’itu bagimana sahya sudah jadi hamba k-pada Tuhan dngan s-habis-habis rndah hati , dan dngan ayer-mata , dan dngan pnchoba’an yang sahya sudah kna deri orang Yahudi punya pakatan :
44020020	dan bagimana sahya t’ada smbunyikan deri-pada kamu satu apa pun yang berguna , ttapi sudah ajarkan kamu di dpan orang-banyak dan di masing-masing punya rumah ,
44020021	sambil bersaksi k-pada orang Yahudi sama orang Grik pun deri-hal tobat k-pada Allah dan perchaya dalam Tuhan kita Isa Almaseh .
44020022	Skarang dngan hati sahya terpaksa sahya pergi Yerusalim , dngan ta’tahu ‘ ntah apa-kah nanti jadi sama sahya di sana :
44020023	chuma ini saja yang Roh Alkudus bersaksi sama sahya dalam tiap-tiap negri , serta kata yang ikatan dan ksusahan ada nantikan sahya .
44020024	Ttapi sahya t’ada bilangkan nyawa sahya jadi berherga k-pada diri sahya , asa sahya habiskan sahya punya pkerja’an , dan itu playanan yang sahya sudah trima deri-pada Tuhan Isa , ia’itu bersaksi atas injil deri-hal Allah punya anugrah .
44020025	Skarang ingat-lah , sahya tahu kamu smoa t’ada nanti tengok muka sahya lagi , ia’itu kamu smoa yang antara-mu sahya sudah berjalan-jalan khabarkan hal kraja’an .
44020026	Sbab itu sahya bersaksi k-pada kamu ini hari , yang sahya ada berseh deri-pada sgala orang punya darah .
44020027	Kerna sahya t’ada smbunyikan deri-pada kamu pngajaran deri-hal smoa kahandak Allah .
44020028	Jaga sama kamu punya diri sndiri , dan sama s-gnap kawan domba itu , yang dalam-nya Roh Alkudus sudah jadikan kamu bishop , spaya kamu boleh gombalakan eklisia Allah , yang dia sudah bli dngan dia sndiri punya darah .
44020029	Sahya tahu , kmdian deri-pada sahya tinggalkan kamu , srigala yang garang-garang nanti masok antara kamu , dan t’ada dia-orang nanti kasehankan kawan domba itu :
44020030	lagi deri antara kamu sndiri nanti terkluar orang-orang yang kata perkara yang putar-blit , dngan maksud mau tarek murid-murid itu ikut dia-orang .
44020031	Sbab itu biar kamu jaga , dan ingat yang tiga tahun punya lama siang malam sahya t’ada brenti nasihatkan tiap-tiap orang dngan ayer-mata .
44020032	Dan skarang sahya srahkan kamu k-pada Allah , dan k-pada perkata’an anugrah-nya , yang ada kuasa kasi kamu tgoh , dan kasi kamu psaka sama-sama dngan sklian orang yang sudah di-suchikan .
44020033	Sahya blum pernah tma’a baik orang punya perak , atau mas , atau pakaian .
44020034	Kamu sndiri tahu yang ini dua tangan sahya sudah bkerja buat blanja sahya , dan blanja orang yang bserta dngan sahya .
44020035	Dalam smoa perkara sahya sudah tunjokkan satu tuladan , bagimana kamu pun patut bkerja bgini juga spaya tolong orang yang lmah , dan ingat perkata’an Tuhan Isa , bagimana dia sndiri sudah kata , ‘ Lbeh berkat kalau kasi deri-pada trima . ’ "
44020036	Bila dia sudah berchakap bgini , dia berlutut dan minta do’a dngan dia-orang smoa .
44020037	Smoa-nya mnangis banyak skali , serta plok Paulus punya lehir , dan chium sama dia ,
44020038	dngan susah-hati terlbeh skali sbab itu perkata’an yang dia sudah bilang yang dia-orang t’ada nanti tengok dia punya muka lagi . Habis itu dia-orang hantarkan dia pergi kapal .
44021001	Bila kita sudah berchrai deri-pada dia-orang , kita blayer trus sampai pulau Kus , dan besok-nya sampai di pulau Rodus , dan deri situ sampai Patara :
44021002	di sana kita dapat satu kapal yang mau sbrang pergi Foinike , dan kita naik itu kapal dan blayer .
44021003	Bila kita sudah nampak Kuprus , kita tinggalkan itu pulau sblah kiri , serta blayer pergi tanah Suriah , dan turun darat di negri Tur : kerna di sana-lah kapal itu msti punggahkan muatan-nya .
44021004	Bila kita sudah jumpa murid-murid kita tinggal di sana tujoh hari punya lama dan ini murid-murid kata sama Paulus , dngan Roh punya grak , jangan dia pergi Yerusalim .
44021005	Dan bila sudah gnap hari kita tinggal di situ , kita berjalan pergi ; dan dia-orang smoa dngan anak-bini-nya hantar sama kita sampai kluar negri ; dan kita berlutut di tpi pantai serta minta do’a ,
44021006	dan kasi tabek satu sama lain : kmdian bharu kita naik kapal , dan dia-orang pulang masing-masing punya rumah .
44021007	Bila sudah habis kita punya playeran deri Tur , kita sampai di Ptolma’is : kita kasi tabek k-pada sudara-sudara , dan tinggal sama dia-orang satu hari .
44021008	Besok-nya kita berjalan , dan sampai di Kaisariah : dan kita masok rumah Filipus , yang jadi guru-injil dan satu deri-pada orang tujoh itu , dan kita tinggal sama dia .
44021009	Ini orang ada ampat anak-prempuan , anak-dara lagi , yang bernabuat .
44021010	Waktu kita tinggal sana brapa hari punya lama , satu nabi yang bernama Agabus turun deri Yahudiah .
44021011	Dia datang k-pada kita , dan bila dia sudah ambil Paulus punya ikat-pinggang , dia ikatkan dia sndiri punya kaki-tangan , serta kata , " Bgini-lah Roh Alkudus sudah bilang , ‘ Orang Yahudi di Yerusalim nanti ikatkan bgini sama orang yang pakai ini ikat-pinggang , dan nanti srahkan dia k-pada orang bangsa-asing punya tangan . ’ "
44021012	Bila kita dngar ini smoa , kita sama itu tmpat punya orang pun minta dia jangan pergi Yerusalim .
44021013	Kmdian Paulus jawab , " Apa buat kamu mnangis dan pchahkan hati sahya ? kerna sahya ada sdia bukan saja mau kna ikat , ttapi mau mati pun di Yerusalim , kerna nama Tuhan Isa . "
44021014	Bila dia ta’mau dngar , kita brenti , serta kata , " Biar-lah kahandak Tuhan jadi . "
44021015	Kmdian deri-pada itu ktika , kita kmaskan kita punya barang-barang dan berjalan pergi Yerusalim .
44021016	Dan ada brapa murid-murid deri Kaisariah ikut sama kita , dan dia-orang bawa kita k-pada Mnason , orang Kuprus dan orang yang lama sudah jadi anak-murid , di rumah dia ini kita mau tumpang .
44021017	Bila kita sampai Yerusalim , sudara-sudara itu sambot sama kita dngan suka-hati .
44021018	Besok-nya Paulus sama-sama kita pergi jumpa Yakob : dan smoa ktua-ktua ada di situ .
44021019	Bila Paulus sudah kasi tabek sama dia-orang , dia chritakan satu-satu sgala perkara yang Allah sudah jadikan antara orang bangsa-asing oleh dia punya pkerja’an .
44021020	Dan dia-orang muliakan Allah bila dia-orang dngar ini , serta kata sama Paulus , " Sudara , angkau tengok brapa laksa punya orang sudah perchaya deri antara orang Yahudi ; dan dia-orang smoa ada rajin ikut hukum-taurit :
44021021	dan orang sudah khabarkan sama dia-orang deri-hal angkau , ia’itu yang angkau ajar smoa orang Yahudi yang tinggal antara orang bangsa-asing patut lpas deri Musa , dan lagi angkau kata orang jangan sunatkan dia-orang punya anak , dan jangan ikut kita punya adat .
44021022	Jadi skarang apa macham hal ? Dia-orang tntu nanti dngar yang angkau sudah datang .
44021023	Sbab itu buat-lah ini perkara yang kita kata sama angkau : Ada sama kita ampat orang yang ada berniat :
44021024	ambil dia-orang ini , suchikan angkau sndiri sama-sama dia-orang , dan bayerkan dia-orang punya blanja spaya dia-orang boleh chukor kpala : jadi smoa orang nanti dapat tahu yang itu chakap yang orang sudah khabarkan deri-hal angkau t’ada btul : ttapi angkau pun ada mlakukan diri dngan aturan , turut sperti hukum-taurit .
44021025	Ttapi deri-hal orang bangsa-asing yang sudah perchaya , kita sudah kirim surat kasi kita punya bichara yang dia-orang patut jauhkan diri-nya deri-pada lauk datok , dan deri-pada darah , dan deri-pada daging binatang yang mati lmas , dan deri-pada zina . "
44021026	Habis itu , Paulus ambil itu ampat orang , dan besok-nya bila dia sudah suchikan dia punya diri sndiri sama-sama dia-orang , dia masok ka’abah , dan kasi tahu yang hari ksuchian itu sudah gnap , sampai itu tempo tiap-tiap orang itu sudah bawa dia punya persmbahan .
44021027	Dan bila itu tujoh hari sudah hampir habis , orang-orang Yahudi deri Asiah tengok Paulus dalam ka’abah , dan dia-orang usutkan orang-banyak itu , dan pegang sama Paulus ,
44021028	serta bertriak-triak , " Hei orang Isra’el , mari tolong : ini-lah itu orang yang ajar sklian orang di mana-mana pun mlawan bangsa kita , dan hukum-taurit , dan ini tmpat ; lagi pun dia sudah bawa orang Grik masok ka’abah , dan sudah najiskan ini tmpat suchi . "
44021029	Kerna dia-orang dhulu sudah tengok Trofimus orang Ifisus dalam negri sama-sama Paulus , dan dia-orang punya sangka Paulus sudah bawa dia-ini masok ka’abah .
44021030	Satu-negri skali sudah jadi rioh-rndah , dan orang bangsa itu lari berkrumun : dan dia-orang pegang sama Paulus dan seretkan dia kluar ka’abah : dan itu juga orang tutop smoa pintu ka’abah .
44021031	Dan ktika dia-orang choba mau bunoh dia , orang kasi khabar sama panglima pasokan soldado yang satu Yerusalim punya orang sudah jadi kachan .
44021032	Dan dngan sgra dia ambil soldado sama hulubalang , dan berlari turun k-pada itu orang-banyak : dan dia-orang brenti pukol sama Paulus bila dia-orang tengok itu panglima sama soldado-soldado .
44021033	Kmdian itu panglima datang dkat , dan pegang sama Paulus , serta suroh orang ikatkan dia dngan dua rantai : habis itu dia tanya dia siapa , dan apa dia sudah buat ?
44021034	Dan antara orang-banyak itu , s-tngah bertriak kata bgini , s-tngah kata bgitu : dan bila itu panglima ta’boleh tahu apa-apa dngan tntu deri sbab itu gadoh , dia suroh orang bawa Paulus masok kota .
44021035	Dan ktika dia naik tangga , soldado-soldado angkat sama dia , sbab bgitu kras orang-banyak itu .
44021036	Kerna sgala orang bangsa itu ikut sambil bertriak-triak , " Kasi dia mampus . "
44021037	Dan ktika orang bawa Paulus hampir masok kota , dia kata sama itu panglima , " Boleh-kah sahya chakap sikit sama tuan ? " Dan dia kata , " Angkau tahu chakap Grik , ya ?
44021038	Bukan-kah angkau itu orang Masir yang dhulu sudah usutkan itu ampat-ribu pnyamon , dan ajat dia-orang pergi tanah sunyi ? "
44021039	Paulus jawab , " Sahya ini orang Yahudi deri Tarsus di tanah Kilikiah , anak negri yang bukan s-barang nama-nya : dan sahya minta tuan biar sahya berchakap sama orang bangsa ini . "
44021040	Bila dia sudah kasi izin , Paulus berdiri di atas tangga , dan lambai tangan sama orang bangsa itu : dan bila sudah snnyap skali , Paulus chakap k-pada dia-orang dalam bhasa Ibrani . Dia kata ,
44022001	" Hei sgala sudara , dan ngchek-ngchek , dngar-lah jawab yang skarang sahya kasi sama kamu . "
44022002	Bila dia-orang dngar dia berchakap dalam bhasa Ibrani , dia-orang lagi snnyap : dan dia kata ,
44022003	" Sahya orang Yahudi , peranakan Tarsus di tanah Kilikiah , ttapi di-pliharakan dalam ini negri , dan sudah blajar sama Gamali’el , serta dapat plajaran ikut hukum-hukum nenek-moyang kita dngan btul-btul skali , dan sahya rajin kerna Allah , sama sperti kamu smoa ini hari :
44022004	dan sahya sudah aniayakan ini Jalan sampai bunoh orang , dan sahya ikat dan masokkan dalam jel baik jantan baik prempuan pun .
44022005	Dan imam bsar pun boleh kasi saksi fasal ini , dan s-gnap majlis bichara pun : kerna deri-pada dia-orang sahya sudah trima surat k-pada sudara-sudara itu , dan sahya sudah berjalan pergi Damsek , mau bawa orang-orang yang ada di sana pergi Yerusalim dngan terikat , spaya kna seksa .
44022006	Dan sudah jadi , ktika sahya berjalan dan mau dkat Damsek , ada tngah hari bgitu , dngan s-kjapan ada satu trang yang bsar datang deri langit berchahya-chahya kliling sahya .
44022007	Dan sahya jatoh di tanah , serta dngar suara yang kata sama sahya , ‘ Sa’ul , Sa’ul , knapa angkau aniayakan sahya ? ’
44022008	Sahya jawab , ‘ Siapa-kah tuan ini ? ’ Dan dia kata sama sahya , ‘ Sahya-lah Isa orang Nasarat , yang angkau aniayakan . ’
44022009	Orang-orang yang ada sama-sama sahya tengok itu trang , ttapi t’ada dngar suara dia yang berchakap sama sahya .
44022010	Dan sahya kata , ‘ Ya Tuhan , apa-kah sahya msti buat ? ’ Dan Tuhan kata sama sahya , ‘ Bangun , dan pergi masok Damsek ; dan di sana nanti orang kata sama angkau deri-hal smoa perkara yang sudah di-tntukan spaya angkau buat . ’
44022011	Dan sdang sahya ta’boleh nampak deri sbab itu trang punya kmulia’an , orang yang ikut sahya pimpin sahya punya tangan , dan bgini sahya sampai di Damsek .
44022012	Dan ada satu orang bernama Hananiah , yang berbakti sperti hukum-taurit , dan yang ada nama baik antara smoa orang Yahudi yang tinggal di situ ,
44022013	dia ini datang berdiri sblah sahya , serta kata , ‘ Sudara Sa’ul , biar-lah angkau nampak s-mula . ’ Dan itu jam juga sahya sudah boleh nampak , dan sahya tengok dia .
44022014	Dan dia kata sama sahya , ‘ Allah nenek-moyang kita sudah tntukan angkau mau tahu kahandak-nya , mau tengok Orang Bnar itu , dan mau dngar bunyi suara-nya .
44022015	Kerna angkau nanti mnjadi saksi atas dia k-pada smoa orang deri-hal apa-apa yang angkau sudah tengok dan dngar .
44022016	Skarang apa kna nanti lagi ? bangun , dan trima baptis , dan chuchikan dosa-dosa angkau , sambil triak dia punya nama . ’
44022017	Bila sahya sudah pulang di Yerusalim , dan waktu sahya minta do’a dalam ka’abah , sahya naik pengsan ,
44022018	serta nampak Tuhan kata sama sahya , ‘ Chpat-chpat , dan lkas kluar deri Yerusalim : sbab dia-orang t’ada nanti trima angkau punya ksaksian deri-hal sahya . ’
44022019	Dan sahya kata , ‘ Ya Tuhan , dia-orang sndiri tahu yang smoa orang yang perchaya sama Tuhan sahya sudah masokkan jel , dan palukan dalam rumah smbahyang :
44022020	dan bila tertumpah darah Stifanus , Tuhan punya saksi itu , sahya pun ada berdiri dkat situ dngan berknan , dan sahya simpankan baju orang yang bunoh dia . ’
44022021	Ttapi dia kita sama sahya , ‘ Angkau pergi-lah : kerna sahya mau suroh angkau pergi jauh-jauh k-pada orang bangsa-asing . ’ "
44022022	Dia-orang dngar juga sama dia sampai ini perkata’an , bharu dia-orang bsarkan suara dan bertriak , " Ini macham punya orang , kasi dia hilang deri dunia : kerna t’ada patut dia msti hidop . "
44022023	Dan waktu dia-orang bertriak-triak , serta buangkan pakaian-nya dan lempar habok di langit ,
44022024	itu panglima suroh orang bawa Paulus dalam kota , dan psan orang preksa sama dia dngan ssah , spaya dapat tahu apa sbab-nya orang-orang itu bertriak-triak sama dia bgitu .
44022025	Bila dia-orang sudah ikatkan dia dngan tali kulit , Paulus kata sama itu hulubalang yang berdiri dkat situ , " Kalau satu anak Rom blum kna hukum , ada-kah patut angkau ssahkan dia ? "
44022026	Bila hulubalang dngar itu , dia pergi sama itu panglima , dan bilangkan dia , serta kata , " Apa tuan mau buat ? Kerna dia ini anak Rom . "
44022027	Dan itu panglima datang k-pada Paulus dan kata sama dia , " Bilang sama sahya , ya-kah angkau anak Rom ? " Paulus jawab , " Ya . "
44022028	Panglima jawab , " Sahya sudah bli ini pangkat anak Rom dngan herga yang bsar . " Paulus pula jawab , " Ttapi sahya ini peranakan . "
44022029	Jadi itu juga smoa orang yang mau preksa sama Paulus undur deri-pada dia : dan itu panglima pun naik ktakotan bila dia dngar yang Paulus anak Rom , sbab dia sudah ikat sama dia .
44022030	Ttapi besok-nya , sbab dia mau tahu dngan tntu knapa-kah Paulus sudah kna d’awa oleh orang Yahudi , dia kasi dia lpas , dan suroh kpala-kpala imam dan s-gnap majlis bichara berhimpon , dan dia bawa turun Paulus di dpan dia-orang smoa .
44023001	Dan Paulus mrnong sama majlis bichara itu , dan kata , " Sudara-sudara , dngan puteh hati sahya sudah ikut hukum Allah sampai ini hari . "
44023002	Dan imam-bsar Hananiah suroh orang yang berdiri dkat Paulus tampar mulut-nya .
44023003	Habis itu , Paulus kata sama dia , " Allah nanti tampar sama angkau pula , hei angkau tembok yang chat puteh : ada-kah angkau dudok sini mau hukumkan sahya sperti hukum-taurit ? dan angkau pula langgar hukum-taurit suroh tampar sama sahya ? "
44023004	Dan orang yang berdiri situ kata , " Angkau maki Allah punya imam-bsar-kah ? "
44023005	Paulus jawab , " Sudara-sudara , sahya ta’tahu dia itu imam-bsar : kerna ada tersurat , ‘ Jangan-lah angkau chakap jahat fasal orang yang prentahkan angkau punya bangsa . ’ "
44023006	Ttapi bila Paulus dapat tahu yang dia-orang sparoh orang Saduki dan sparoh orang Farisi , dia bertriak antara itu majlis , " Sudara-sudara , sahya ini orang Farisi , dan anak orang Farisi : deri-hal harap dan kbangkitan orang mati itu sahya ada kna bichara . "
44023007	Bila dia sudah chakap bgini , jadi satu perslisehan di antara orang Farisi sama orang Saduki : dan itu perkumpolan berbhagi dua .
44023008	Kerna orang Saduki kata tidak ada kbangkitan orang mati , dan mla’ikat dan jin pun t’ada : ttapi orang Farisi pula mngaku ada dua-dua .
44023009	Dan sudah jadi satu gadoh yang bsar : dan ada orang pnulis deri orang Farisi punya bhagian bangun , serta mlawan kuat-kuat , dan kata , " Kita t’ada dapat satu pun ini orang punya salah : apa pula kalau satu jin sudah berchakap sama dia , atau satu mla’ikat ? "
44023010	Bila itu perslisehan sudah jadi terlalu bsar , sampaikan itu panglima naik takot barangkali dia-orang nanti koyakkan sama Paulus , dia suroh soldado turun rampas dia deri antara dia-orang , dan bawa dia masok kota .
44023011	Itu malam juga Tuhan berdiri sblah dia , serta kata , " Ttapkan angkau punya hati : kerna sperti angkau sudah bersaksi atas sahya di Yerusalim , bgitu juga angkau msti bersaksi di Rom pun . "
44023012	Bila sudah siang , orang Yahudi berpakat , dan bersumpah kalau blum bunoh sama Paulus dia-orang ta’mau makan atau minum .
44023013	Orang yang pakat dngan ini sumpah smoa-nya ada lbeh ampat-puloh orang .
44023014	Dia ini smoa mnghadap kpala-kpala imam dan orang tua-tua , serta kata , " Kita sudah bikin satu bsar punya sumpah , kita ta’mau kchap satu apa pun s-blum kita bunoh sama Paulus .
44023015	Sbab itu skarang baik kamu sama-sama majlis bichara itu kasi khabar sama itu panglima spaya dia boleh bawa turun dia itu k-pada kamu , buat-buat sperti kamu mau preksa deri-hal dia punya kesah dngan lbeh btul lagi : dan kita sudah siap mau bunoh sama dia s-blum dia sampai di situ . "
44023016	Ttapi Paulus punya sudara prempuan punya anak sudah dngar dia-orang mau mngadang , dan dia datang masok kota kasi Paulus tahu .
44023017	Dan Paulus panggil satu hulubalang , dan kata , " Bawa ini orang muda pergi sama itu panglima , kerna dia ada sikit perkara mau kata sama dia . "
44023018	Jadi itu , dia ambil itu orang muda dan bawa dia dpan panglima , serta kata , " Paulus , orang pnjara itu sudah panggil sama sahya , dan minta sahya bawa ini orang muda k-pada tuan , kerna dia ada sikit perkara mau kata sama tuan . "
44023019	Itu panglima pegang tangan-nya , dan bawa dia k-pada satu tmpat yang sunyi , serta tanya sama dia , " Apa itu yang angkau mau bilangkan sahya ? "
44023020	Dia kata , " Orang Yahudi sudah pakat mau minta tuan bawa Paulus pergi mnghadap majlis bichara itu besok , buat-buat sperti tuan mau preksa lbeh btul lagi fasal dia .
44023021	Ttapi jangan tuan ikut dia-orang punya suka : kerna antara itu orang ada lbeh ampat-puloh orang mngadang sama dia , dia ini smoa sudah bersumpah ta’mau makan atau minum s-blum dia-orang bunoh sama dia : dan skarang juga dia smoa sudah siap , chuma nantikan tuan punya janji bgini . "
44023022	Jadi , itu panglima kasi itu orang muda pergi , serta psan dia , " Jangan kata satu orang pun yang angkau sudah bilangkan sahya ini smoa . "
44023023	Dan dia panggil dua hulubalang , dan kata , " Sdiakan dua-ratus soldado mau pergi Kaisariah , dngan tujoh-puloh orang berkuda , dan dua-ratus orang bertombak , ini malam pukol smbilan . "
44023024	Dan dia suroh sdiakan brapa ekor punya binatang-tunggangan mau kasi Paulus dudok , dan bawa k-pada tuan gobernor Felek dngan slamat .
44023025	Dan dia tulis satu surat bunyi-nya bgini :
44023026	" Tabek deri-pada sahya Klaudius Lusias , k-pada tuan gobernor Felek yang sangat mulia .
44023027	Ini orang sudah kna tangkap oleh orang Yahudi , dan ktika dia hampir kna bunoh sahya sudah serbu sama smoa-nya dan slamatkan dia ini , sbab sahya sudah dapat tahu yang dia anak Rom .
44023028	Dan sbab sahya mau tahu apa sbab-nya dia-orang d’awa sama dia , sahya bawa dia turun mnghadap dia-orang punya majlis bichara :
44023029	dan sahya dapat tahu yang dia sudah kna d’awa atas bbrapa perbantahan deri-hal dia-orang punya hukum-taurit , ttapi dia t’ada kna d’awa apa-apa yang dia patut mati atau kna pasong .
44023030	Bila orang sudah kasi sahya tahu yang ada satu pakatan atas ini orang , sahya lkas hantarkan dia k-pada tuan , serta psan orang-orang yang d’awa sama dia suroh d’awa dpan tuan . "
44023031	Sbab itu , sperti sudah di-psan , itu soldado-soldado ambil Paulus , dan bawa dia pergi Antipatris tempo malam .
44023032	Ttapi besok-nya soldado-soldado kasi orang-orang berkuda berjalan sama Paulus , dan dia-orang pulang kota :
44023033	bila sampai Kaisariah , orang berkuda itu srahkan itu surat k-pada tuan gobernor , habis itu dia-orang kasi Paulus pula mnghadap sama dia .
44023034	Bila dia sudah habis bacha itu surat , dan sudah tanya deri negri mana dia itu , dan sudah dapat tahu yang dia satu orang Kilikiah ,
44023035	dia kata , " Sahya nanti dngar angkau punya kesah bila orang-orang yang d’awa angkau sudah mari . " Dan dia suroh orang jaga sama dia dalam Herodis punya istana .
44024001	Dan lima hari kmdian , imam-bsar Hananiah turun dngan brapa orang tua-tua , sama satu loyar bernama Tertullus ; dan dia-orang trangkan Paulus punya fasal sama tuan gobernor .
44024002	Dan bila orang sudah panggil Paulus , Tertullus mula’i d’awa dia , serta kata bgini : " Ya tuan Felek yang sangat mulia , oleh tuan-lah kita dapat banyak sjahtra , dan oleh tuan punya budi-bichara smoa perkara bangsa ini sudah di-btulkan .
44024003	Smoa ini kita trima dngan s-gnap shukor , baik bila-bila pun , dan baik di mana-mana pun .
44024004	Ttapi spaya jangan sahya kasi tuan lagi pnat , deri-pada tuan punya murah-hati sahya minta tuan dngar-lah sikit perkata’an deri-pada kita .
44024005	Kerna kita sudah dapat tahu dia ini satu orang chlaka , dan orang yang buat gadoh antara sgala orang Yahudi dalam sluroh dunia , dan kpala dalam kampongan orang Nasarat :
44024006	lagi pun dia sudah choba najiskan ka’abah : ttapi kita sudah tangkap sama dia :
44024008	bila tuan sndiri sudah preksa , tuan nanti dapat tahu deri dia smoa ini perkara yang kita ada d’awa sama dia . "
44024009	Dan orang Yahudi pun masok sblah dia , serta kata ini perkara smoa btul ada s-bgitu .
44024010	Dan bila tuan gobernor sudah kasi dia tanda suroh chakap , Paulus jawab bgini : " Sbab sahya tahu yang banyak tahun punya lama tuan sudah jadi hakim atas ini bangsa , bharu sahya suka mngadukan sahya punya hal :
44024011	kerna tuan juga boleh tahu yang t’ada lbeh deri-pada dua-blas hari sahya sudah pergi smbahyang di Yerusalim :
44024012	dan di dalam ka’abah itu t’ada orang jumpa sahya bertngkar sama satu orang pun , atau usutkan orang-banyak , dan di dalam rumah smbahyang pun t’ada , dan di mana-mana tmpat dalam negri pun t’ada juga .
44024013	Dan t’ada dia-orang boleh nyatakan k-pada tuan itu perkara smoa yang dia-orang d’awa sama sahya .
44024014	Dan ini sahya mngaku sama tuan , ia’itu yang sperti itu Jalan yang orang namakan satu kampongan , bgitu-lah sahya smbah Allah nenek-moyang sahya , dan perchaya sgala perkara yang sperti hukum-taurit , dan yang ada tersurat dalam kitab nabi-nabi :
44024015	dan sahya taroh harap dalam Allah , sperti orang-orang ini sndiri ada nantikan , ia’itu smoa orang yang bnar dan orang yang t’ada bnar pun nanti bangkit .
44024016	Dan dalam ini hal , sahya pun usahakan diri sahya spaya slalu sahya punya angan-angan hati t’ada salah , baik k-pada Allah , baik k-pada manusia .
44024017	Sudah brapa tahun kmdian , sahya datang bawa sdkah dan persmbahan k-pada sahya punya bangsa :
44024018	itu ktika , bila sahya sudah di-suchikan , ada orang jumpa sama sahya di dalam ka’abah , bukan-nya dngan satu perhimponan atau dngan gadoh .
44024019	Ttapi ada orang-orang Yahudi deri Asiah , yang patut mnghadap tuan di sini dan mnd’awa , kalau dia-orang ada apa-apa atas sahya .
44024020	Kalau t’ada , biar ini orang sndiri kata apa ksalahan dia-orang sudah dapat bila sahya berdiri dpan majlis bichara itu ,
44024021	chuma fasal ini satu suara saja , yang sahya sudah bertriak waktu sahya berdiri di tngah-tngah dia-orang , ia’itu , ‘ Deri-hal kbangkitan orang mati-lah sahya ini kna d’awa dpan kamu ini hari . ’ "
44024022	Ttapi Felek , mski pun dia tahu chukop trang deri-hal itu Jalan , dia kasi tanggoh lagi , serta kata , " Bila panglima Lusias turun , sahya nanti slsaikan kamu punya perkara . "
44024023	Dan dia suroh itu hulubalang jaga sama Paulus , dan kasi dia bebas , jangan larangkan dia punya sohbat-sohbat mlayankan dia .
44024024	Ttapi ada brapa hari kmdian , Felek datang dngan bini-nya Drusilla , satu prempuan Yahudi , dan suroh panggil Paulus , dan dia dngar dia deri-hal iman dalam Isa Almaseh .
44024025	Dan waktu Paulus berchakap-chakap deri-hal kbnaran , dan mnahan diri , dan hukuman yang mndatang , Felek naik ktakotan , dan jawab , " Ini kali angkau boleh pergi , bila sahya ada snang sahya nanti panggil . "
44024026	Dalam ini smoa Felek sudah harap yang dia nanti dapat wang deri-pada Paulus : itu sbab krap kali dia panggil-panggil dan berchakap sama Paulus .
44024027	Ttapi bila sudah gnap dua tahun , Porkius Festus pula gantikan Felek ; dan sbab dia mau chari pahala sama orang Yahudi , Felek tinggalkan Paulus dalam jel .
44025001	Jadi , bila Festus sudah masok jadi gobernor negri itu , tiga hari kmdian dia pergi deri Kaisariah naik Yerusalim .
44025002	Dan kpala-kpala imam dan kpala-kpala orang Yahudi trangkan sama dia Paulus punya fasal ,
44025003	serta minta sama dia spaya boleh dapat muka mlawan Paulus , dan spaya dia boleh suroh panggil Paulus pergi Yerusalim , dan dia-orang nanti mngadang mau bunoh dia tngah jalan .
44025004	Ttapi Festus jawab yang Paulus ada dalam jel di Kaisariah , dan lagi pun dia sndiri nanti pergi sana ta’brapa lama lagi .
44025005	Dia kata , " Sbab itu sgala orang yang ada kuasa antara kamu , mari turun sama sahya , dan kalau ini orang ada apa-apa salah , kamu boleh d’awa sama dia . "
44025006	Dan bila Festus sudah tinggal antara orang-orang itu t’ada lbeh deri-pada lapan atau s-puloh hari bgitu , dia turun pergi Kaisariah ; dan besok-nya dia dudok di krusi bichara , dan suroh orang bawa Paulus .
44025007	Dan bila Paulus sudah datang , orang-orang Yahudi yang sudah turun deri Yerusalim berdiri kliling dia , dan d’awakan dia banyak perkara yang brat , yang smoa-nya dia-orang ta’boleh trangkan :
44025008	itu ktika Paulus kasi jawab , dan kata , " Satu pun t’ada sahya berdosa , baik k-pada hukum orang Yahudi , atau k-pada ka’abah , atau k-pada Kaisar pun . "
44025009	Ttapi sbab Festus mau chari pahala sama orang Yahudi , dia jawab sama Paulus , dan kata , " Angkau mau naik Yerusalim , spaya di sana kna bichara dpan sahya deri-hal ini smoa ? "
44025010	Ttapi Paulus jawab , " Sahya ada berdiri dpan krusi bichara Kaisar , di sini-lah tmpat yang sahya patut kna bichara : sama orang Yahudi sahya t’ada buat satu salah pun , sperti tuan sndiri tahu baik-baik .
44025011	Jadi itu , kalau sahya sudah buat salah , dan sudah buat apa-apa yang sahya patut kna mati , bukan sahya ta’mau mati : ttapi kalau ini perkara smoa yang dia-orang d’awa sama sahya t’ada satu pun yang bnar , satu orang pun ta’boleh srahkan sahya sama ini orang smoa . Sahya minta mngadu sama Kaisar . "
44025012	Habis itu , bila Festus sudah berchakap sama dia punya orang bichara , dia jawab , " Angkau sudah minta mngadu sama Kaisar : k-pada Kaisar juga angkau nanti pergi . "
44025013	Lpas brapa hari , raja Agrippa sama Bernike sampai Kaisariah , mau kasi tabek sama Festus .
44025014	Dan waktu dia-orang dua-dua tinggal sana brapa hari punya lama , Festus chritakan Paulus punya kesah k-pada itu raja , dan kata , " Ada satu orang di sini yang Felek sudah tinggalkan dalam jel :
44025015	dan bila sahya ada di Yerusalim imam-imam-bsar dan orang Yahudi punya orang tua-tua trangkan dia punya hal , minta sahya hukumkan dia .
44025016	Dan sahya jawab sama dia-orang , yang bukan adat orang Rom srahkan siapa pun , kalau blum itu orang yang kna d’awa s-muka sama orang yang d’awa dia , dan ada smpat kasi jawab deri-hal d’awa’an-nya .
44025017	Sbab itu bila dia-orang sudah berhimpon di sini , sahya t’ada lengah lagi , dan besok-nya juga sahya dudok krusi bichara , dan suroh orang bawa itu orang .
44025018	Dan bila orang-orang d’awa itu sudah berdiri , t’ada dia-orang bawa satu d’awa pun deri-hal perkara jahat yang sahya sudah sangkakan ,
44025019	chuma ada sikit perbantahan deri-hal dia-orang sndiri punya agama yang dia-orang bawa atas dia , dan deri-hal satu orang bernama Isa yang sudah mati , ttapi yang Paulus kata ada hidop .
44025020	Dan sbab sahya jadi bingong ta’tahu bagimana mau preksa ini macham punya hal , sahya tanya kalau dia mau pergi Yerusalim , dan di sana kna bichara deri-hal ini smoa ?
44025021	Ttapi bila Paulus sudah minta mngadu , mau tanggoh spaya yang maha-mulia itu boleh putuskan bichara , sahya suroh jaga sama dia sampai sahya boleh hantarkan dia pergi k-pada Kaisar . "
44025022	Dan raja Agrippa kata sama Festus , " Sahya sndiri pun sudah ingat mau dngar ini orang . " Festus kata , " Besok , tuan nanti dngar sama dia . "
44025023	Jadi besok-nya , bila Agrippa sudah datang , dan Bernike , dngan s-lngkap kbsaran-nya , dan bila dia-orang sudah masok tmpat bichara sama-sama panglima-panglima dan negri punya orang bsar-bsar . Festus suroh panggil Paulus , dan orang bawa dia masok .
44025024	Dan Festus kata , " Ya raja Agrippa , dan sgala orang yang ada sama kita di sini , kamu tengok ini orang yang deri-hal-nya s-gnap bangsa Yahudi di Yerusalim dan di sini pun sudah mngadu dpan sahya , serta bertriak-triak yang dia t’ada patut hidop lagi .
44025025	Ttapi bila sahya sudah dapat tahu yang dia t’ada buat apa-apa yang dia patut kna mati , dan bila dia sndiri sudah minta mngadu sama yang maha-mulia itu , sahya tntukan mau hantarkan dia pergi .
44025026	Deri-hal dia ini sahya t’ada apa-apa yang tntu mau tulis sama raja itu . Sbab itu sahya bawa dia mnghadap tuan-tuan sklian , terlbeh skali dpan tuan-ku , ya raja Agrippa , spaya bila sudah habis preksa , boleh dapat apa-apa yang sahya boleh tulis .
44025027	Kerna k-pada sahya punya sangka , jadi bodoh kalau kita kirim orang salah dngan t’ada trangkan d’awa’an-nya . "
44026001	Dan raja Agrippa kata sama Paulus , " Angkau ada izin boleh berchakap kerna angkau sndiri . " Habis itu , Paulus angkat tangan-nya , dan kasi jawab bgini :
44026002	" Sahya rasa diri sahya beruntong , ya raja Agrippa , yang dpan tuan sahya boleh dapat kasi jawab ini hari , fasal sgala perkara yang orang Yahudi sudah d’awa atas sahya :
44026003	terlbeh skali sbab tuan sudah paham dalam sgala adat-adat dan perbantahan yang ada di antara orang Yahudi : sbab itu sahya minta tuan tolong dngar sahya dngan sabar-hati tuan .
44026004	Deri-hal sahya punya hidopan deri muda , ia’itu mula-mula di antara orang bangsa sahya sndiri , dan di Yerusalim , sgala orang Yahudi sudah tahu :
44026005	kerna deri dhulu smoa-nya sudah knal sama sahya , kalau dia-orang mau bersaksi , bagimana sahya sudah ikut kita punya agama punya kampongan yang kras skali , kerna sahya orang Farisi .
44026006	Dan skarang sahya ada berdiri di sini mau kna bichara sbab harap dalam perjanjian yang Allah sudah janji sama kita punya nenek-moyang ,
44026007	dan kita punya dua-blas suku-bangsa siang malam ada smbah Allah dngan rajin , serta dngan harap nanti dapat ini perjanjian . Dan deri sbab ini punya harap , ya tuan-ku , orang Yahudi ada d’awa sama sahya .
44026008	Kalau Allah bangkitkan orang mati , knapa tuan-tuan fikir itu satu perkara yang orang ta’boleh perchaya ?
44026009	Sahya sndiri sudah fikir juga yang sahya patut buat banyak perkara mlawan nama Isa orang Nasarat itu .
44026010	Dan ini pula sahya sudah buat di Yerusalim : dan bila sahya sudah dapat kuasa deri-pada kpala-kpala imam , banyak orang suchi sahya sudah tutopkan dalam jel , dan ktika dia-orang kna bunoh sahya pun berknan .
44026011	Dan krap kali di dalam smoa rumah smbahyang sahya seksakan dia-orang , dngan maksud mau paksakan dia-orang mnghujat ; dan sbab sangat gila , sahya sudah aniayakan dia-orang sampai lain-lain negri pun .
44026012	Dalam ini hal , ktika sahya ada berjalan pergi Damsek , dngan kuasa dan prentah kpala-kpala imam ,
44026013	ada tngah hari bgitu , sambil berjalan sahya sudah tengok , ya raja , satu trang deri langit , yang lbeh chahya-nya deri-pada matahari , berchahya-chahya kliling sahya dan orang yang berjalan sama-sama .
44026014	Dan bila kita smoa sudah jatoh di tanah , sahya dngar satu suara yang kata sama sahya dngan bhasa Ibrani , ‘ Sa’ul , Sa’ul , knapa angkau aniayakan sahya . Susah juga angkau mau tndang sama barang yang tajam . ’
44026015	Dan sahya kata , ‘ Siapa-kah tuan ini ? ’ Dan Tuhan kata , ‘ Sahya-lah Isa yang angkau aniayakan .
44026016	Ttapi bangun , dan berdiri : kerna ini-lah sbab sahya sudah nyatakan diri sahya sama angkau , ia’itu mau tntukan angkau buat sahya punya kerja , dan jadi saksi deri-hal sgala perkara yang angkau sudah tengok , dan yang dalam-nya sahya nanti nyatakan diri sahya k-pada angkau ,
44026017	serta lpaskan angkau deri-pada ini bangsa , dan deri-pada orang bangsa-asing , yang k-pada-nya sahya skarang hantarkan angkau ,
44026018	spaya chlekkan dia-orang punya mata , dan balekkan dia-orang deri-pada glap k-pada trang , dan deri-pada kuasa Setan k-pada Allah , spaya dia-orang boleh trima ampun dosa dan satu psaka antara orang-orang yang sudah di-suchikan sbab perchaya sama sahya . ’
44026019	Sbab itu , ya raja Agrippa , sahya t’ada derhaka sama itu pnglihatan yang deri shorga :
44026020	ttapi sahya khabarkan mula-mula k-pada orang dalam Damsek , dan di Yerusalim , dan sluroh tanah Yahudiah , dan k-pada orang bangsa-asing pun , yang dia-orang baik bertobat dan balek k-pada Allah , dan buat klakuan yang padan dngan dia-orang punya tobat .
44026021	Sbab ini-lah orang Yahudi tangkap sama sahya di dalam ka’abah , dan choba bunoh sama sahya .
44026022	Sbab itu , sdang sahya sudah dapat pertolongan yang deri-pada Allah , sampai ini hari sahya boleh berdiri , bersaksi baik k-pada orang kchil baik k-pada orang bsar , dngan t’ada katakan apa-apa chuma yang nabi-nabi dan Musa pun sudah kata nanti jadi ;
44026023	ia’itu bagimana Almaseh itu msti kna sngsara , dan sbab berbangkit deri antara orang mati , dia nanti mula-mula khabarkan trang k-pada bangsa kita , dan k-pada bangsa-asing pun . "
44026024	Waktu Paulus ada kasi jawab bgini , Festus kata dngan suara bsar , " Hei Paulus , angkau gila : angkau punya banyak-banyak plajaran sudah buat angkau gila . "
44026025	Ttapi Paulus kata , " Sahya bukan-nya gila , ya Festus yang sangat mulia , ttapi sahya katakan perkata’an yang bnar dan bijaksana .
44026026	Kerna raja ini pun tahu deri-hal ini smoa , dan k-pada raja-lah sahya ada berchakap dngan bebas : sbab sahya perchaya t’ada satu pun deri-pada ini perkara smoa yang tersmbunyi deri-pada raja ; kerna perkara itu bukan sudah jadi dalam chrok .
44026027	Hei raja Agrippa , ada-kah tuan-ku perchaya nabi-nabi itu ? sahya tahu tuan-ku perchaya . "
44026028	Dan Agrippa kata sama Paulus , " Dngan sikit pujok saja angkau mau jadikan sahya orang Kristen . "
44026029	Dan Paulus kata , " Baik dngan sikit atau banyak , sahya minta do’a sama Allah yang bukan saja tuan-ku , ttapi smoa yang ada dngar sama sahya ini hari boleh jadi sama sperti sahya ini , chuma ini pasong saja jangan . "
44026030	Itu raja bangun , dan gobernor pun , dan Bernike , dan smoa orang yang dudok sama-sama :
44026031	dan bila dia-orang sudah undur , dia-orang berchakap satu sama lain , dan kata , " Ini orang t’ada buat apa-apa yang patut dia kna mati atau kna pasong . "
44026032	Dan Agrippa kata sama Festus , " Kalau dia ini t’ada minta mngadu sama Kaisar , sudah pun dia boleh di-lpaskan . "
44027001	Bila sudah di-tntukan yang kita msti blayer pergi Itali , dia-orang srahkan Paulus dan brapa lain orang jel k-pada satu hulubalang yang bernama Yulius , ia’itu hulubalang dalam pasokan Kaisar .
44027002	Kita naik s-buah kapal deri Adramute , yang mau mnyusur tpi darat tanah Asiah , dan kita blayer : Aristarkus orang Makadoniah deri Tisalonika pun ada sama-sama .
44027003	Dan besok-nya , kita singgah di Sidon : dan Yulius tunjokkan ksian sama Paulus , dan kasi dia izin pergi sama sohbat-sohbat dan snangkan diri-nya .
44027004	Bila blayer deri situ , kita mnyusur tpi Kuprus sblah bawah-angin , sbab angin deri dpan .
44027005	Dan bila kita sudah mnybrang laut tntang Kilikiah dan Pamfuliah , kita sampai di Murah dalam tanah Lukiah .
44027006	Di sana itu hulubalang jumpa s-buah kapal yang datang deri Iskandariah mau blayer pergi Itali : jadi dia tumpangkan kita dalam-nya .
44027007	Dan bila kita sudah blayer plan-plan brapa hari punya lama , dan dngan susah sudah sampai tntang Knidus , kerna angin tahankan kita , jadi kita blayer sampai sblah bawah-angin pulau Kriti , tntang Salmone :
44027008	dan dngan susah kita mnyusur tpi-tpi itu pulau , kmdian bharu sampai satu tmpat yang bernama Labohan Baik ; dkat-dkat situ ada negri Lasaya .
44027009	Lpas brapa hari punya lama , bila playeran sudah jadi berbahya , kerna hari-puasa sudah lalu , Paulus ingatkan dia-orang dan kata ,
44027010	" Hei tuan-tuan , sahya tengok yang playeran kita ini nanti bawa chlaka dan banyak rugi , bukan saja k-pada muatan dan kapal , ttapi atas kita punya nyawa pun . "
44027011	Ttapi itu hulubalang lbeh pdulikan kapitan-kapal sama tuan-kapal deri-pada Paulus punya chakap .
44027012	Dan sbab itu labohan t’ada snang mau tinggal sama musim sjok , kbanyakan orang kasi nasihat baik blayer deri sana , spaya bagimana pun kita boleh sampai di Foinik , dan tinggal sana musim sjok , ia’itu satu labohan di pulau Kriti , mnghadap timor-laut dan tnggara .
44027013	Dan bila angin slatan tiop plan-plan saja , dia-orang fikir sudah-lah jadi sperti maksud-nya , dan dia-orang bongkar sauh , serta mnyusur pulau Kriti .
44027014	Ttapi t’ada brapa lama kmdian , sudah turun deri itu pulau satu angin-ribot yang bernama Yurakulun :
44027015	dan bila itu kapal kna pukol , dan ta’boleh lawan angin , kita diamkan saja dan terhanyut-hanyut .
44027016	Dan kita blayer di bawah s-buah pulau kchil yang bernama Kauda , dan dngan susah kita angkat itu kapal punya sampan :
44027017	dan bila sudah naik , dia-orang pakai tali bsar barutkan itu kapal ; dan sbab dia-orang takot nanti terkandas di atas bting Surtis itu , dia-orang turunkan sgala alat kapal , dan dalam itu macham punya hal dia-orang terhanyut .
44027018	Dan sbab kita terlambong banyak-banyak , besok-nya dia-orang mula’i buangkan muatan kapal di laut ;
44027019	dan lusa-nya dngan tangan dia-orang sndiri dia-orang buangkan perkakas kapal .
44027020	Dan bila sudah brapa hari punya lama matahari atau bintang pun ta’nampak , dan angin-ribot bukan sikit tmpoh sama kita , putus-lah s-lagi harap yang kita boleh slamat .
44027021	Dan bila sudah lama dia-orang t’ada makan , bharu Paulus berdiri di tngah-tngah orang-orang itu , dan kata , " Hei tuan-tuan , patut dhulu tuan dngar sahya punya kata jangan blayer deri Kriti , sampaikan sudah kna ini punya chlaka dan rugi .
44027022	Skarang sahya ingatkan tuan-tuan ttapkan hati masing-masing , kerna t’ada satu orang pun antara kamu nanti hilang nyawa , chuma kapal saja .
44027023	Kerna s-malam satu mla’ikat deri-pada Allah yang ampunya sahya ini dan yang sahya smbah , ada berdiri sblah sahya ,
44027024	dan kata , ‘ Hei Paulus , jangan takot ; angkau tntu nanti dapat berdiri dpan Kaisar : lagi pun smoa orang yang blayer sama angkau Allah sudah kasikan sama angkau . ’
44027025	Sbab itu , hei tuan-tuan , ttapkan kamu punya hati : kerna sahya perchaya sama Allah , ia’itu nanti jadi sama sperti apa yang sudah di-katakan k-pada sahya .
44027026	Ttapi kita msti terkandas di atas s-buah pulau . "
44027027	Ttapi bila sudah sampai ampat-blas hari punya malam , ktika kita lagi terhanyut-hanyut sana-sini dalam laut Adriah , mau tngah malam bgitu , klasi-klasi sangka sudah dkat s-buah tanah .
44027028	Dan dia-orang buang duga , dan dapat dua-puloh dpa : dan lagi s-kjap dia-orang duga lagi skali , dan dapat lima-blas dpa .
44027029	Dan sbab takot kita barangkali nanti kna terkandas di atas batu karang , dia-orang buang ampat sauh deri blakang kapal , dan ingin mau siang .
44027030	Dan bila klasi-klasi choba mau lari tinggalkan itu kapal , dan sudah turunkan sampan di laut , buat-buat mau hulorkan sauh deri haluan ,
44027031	Paulus kata sama itu hulubalang dan soldado-soldado , " Jikalau ini orang t’ada tinggal di kapal , kamu smoa ta’boleh slamat . "
44027032	Habis itu , soldado kratkan itu sampan punya tali , dan kasi hanyut .
44027033	S-blum siang hari , Paulus minta dia-orang smoa makan , dan kata , " Ini hari sudah ampat-blas hari punya lama kamu nanti-nantikan dngan lapar , satu pun t’ada makan .
44027034	Sbab itu sahya minta kamu makan-lah sikit : kerna itu-lah patut spaya kamu slamat : kerna satu lai punya rambot pun t’ada nanti hilang deri kpala s-barang orang deri antara kamu . "
44027035	Dan bila dia sudah kata bgini , dia ambil roti dan mnguchap shukor k-pada Allah dpan smoa orang : dan dia pchahkan roti itu , dan mula’i makan .
44027036	Smoa orang punya hati ttap , dan bharu dia-orang pun makan .
44027037	Kita smoa yang di kapal ada dua-ratus tujoh-puloh-anam orang .
44027038	Bila sudah makan knnyang , dia-orang ringankan itu kapal dngan buangkan trigu di laut .
44027039	Bila sudah siang , dia-orang t’ada knal daratan itu : ttapi dia-orang tengok satu tlok dngan pantai rata , dan dia-orang bichara mau kandaskan kapal di situ , kalau boleh .
44027040	Dan dia-orang lpaskan smoa sauh-sauh tinggal di laut , dan luchutkan tali kmudi , dan bukakan layer-tringkit-suai spaya makan angin , kmdian blayer tuju itu pantai .
44027041	Ttapi kapal jatoh k-pada satu tmpat di mana dua harus bertmu , dan dia-orang kandaskan itu kapal ; dan haluan kapal terkna , serta tinggal terdiam , ta’boleh bergrak lagi , ttapi blakang-nya jadi terpchah-pchah sbab glombang punya kuat pukol .
44027042	Dan soldado-soldado punya nasihat mau bunohkan sgala orang jel , spaya jangan satu orang pun terlpas dngan bernang .
44027043	Ttapi sbab itu hulubalang mau slamatkan Paulus , dia tahankan dia-orang jangan buat dia-orang punya maksud : dan dia suroh smoa orang yang tahu bernang terjun spaya sampai darat dhulu ,
44027044	dan yang lain , ada yang pegang papan-papan , ada yang pegang lain-lain barang deri kapal punya . Jadi bgini , smoa orang naik darat dngan slamat .
44028001	Bila sudah slamat , bharu-lah kita tahu yang itu pulau bernama Mlita .
44028002	Dan anak negri itu tunjokkan sama kita bukan s-barang punya kasehan : kerna dia-orang pasangkan api , serta sambot sama kita smoa , sbab hujan yang ada turun , dan sbab sjok .
44028003	Ttapi bila Paulus sudah pungut brapa banyak ranting dan tarohkan di atas api , ada satu ekor ular terkluar sbab kna panas , dan terlngkat tangan dia .
44028004	Bila anak-negri itu tengok ini binatang bergantong di tangan-nya , dia-orang kata satu sama lain , " Tntu-lah dia ini satu orang pmbunoh , kerna sunggoh pun dia bharu terlpas deri laut , ttapi pmbalasan yang bnar t’ada kasi dia hidop . "
44028005	Ttapi Paulus kbaskan itu binatang jatoh dalam api , dngan t’ada kna satu chlaka pun .
44028006	Dia-orang nanti-nantikan dia naik bngkak atau jatoh mati dngan sgra : ttapi bila sudah lama dia-orang nantikan , dan t’ada tengok apa-apa malang datang atas dia , dia-orang berubah fikiran-nya pula , dan kata yang dia satu datok .
44028007	Dkat-dkat itu tmpat ada brapa kping tanah yang gobernor itu pulau punya , bernama Publius , dan dia sambot sama kita , serta tumpangkan kita tiga hari punya lama dngan budi-bhasa-nya .
44028008	Dan Publius punya bapa pula ada terbaring sakit dmam dan buang ayer darah : Paulus masok jumpa sama dia ini , dan bila dia sudah minta do’a dan taroh tangan atas dia , dia smbohkan .
44028009	Bila ini perkara sudah jadi , lain-lain orang sakit di pulau itu datang k-pada Paulus , dan sudah di-smbohkan :
44028010	dan ini orang smoa hormatkan kita dngan banyak hormat , dan bila kita blayer dia-orang bawa naik kapal apa-apa yang berguna sama kita .
44028011	Tiga bulan kmdian kita blayer , dalam s-buah kapal yang deri Iskandariah , yang sudah tinggal di situ dalam musim sjok , dan tanda-nya , " Adek-beradek berkmbar . "
44028012	Kita singgah di Surakusa , dan tinggal di sana tiga hari punya lama ;
44028013	deri sana kita blayer berpal-pal sampai Region : dan besok-nya turun angin slatan , jadi lusa-nya kita sampai di Potioli :
44028014	di situ kita jumpa sudara-sudara , yang jmpot kita tinggal sama dia-orang tujoh hari : jadi bgini kita sampai Rom .
44028015	Dan sudara-sudara , bila dia-orang dngar deri-hal kita , datang deri situ sampai di Pasar Appius dan Kdai Tiga mau jumpa sama kita : bila Paulus tengok dia-orang , dia mnguchap shukor k-pada Allah , dan ttapkan hati .
44028016	Bila kita sudah masok Rom , Paulus dapat izin tinggal s’orang-s’orang dngan itu soldado yang jaga dia .
44028017	Tiga hari kmdian Paulus panggil kpala-kpala orang Yahudi , dan bila dia-orang sudah berhimpon , dia kata sama dia-orang , " Hei sudara-sudara , sunggoh pun sahya t’ada buat satu apa pun yang mlawan kita punya bangsa atau adat-adat nenek-moyang kita , ttapi sahya sudah kna jel , dan di-srahkan deri Yerusalim k-pada tangan orang Rom :
44028018	dan bila sudah preksa sahya dia-orang mau lpaskan , kerna t’ada satu apa dalam sahya yang sahya patut kna mati .
44028019	Ttapi bila orang Yahudi lawan sama itu bichara , terpaksa-lah sahya minta mngadu sama Kaisar ; ttapi bukan-nya sbab sahya ada apa-apa mau d’awa atas bangsa sahya .
44028020	Ini sbab-lah sahya sudah minta kamu datang mau berjumpa dan berchakap : kerna deri sbab orang Isra’el punya harap sahya kna ini rantai . "
44028021	Dan dia-orang kata sama dia , " Kita ini blum trima surat deri Yahudiah deri-hal angkau , dan lagi antara sudara-sudara itu t’ada satu orang pun datang sini yang khabarkan atau kata apa-apa angkau punya salah .
44028022	Ttapi kita suka dngar angkau katakan angkau punya fikiran : kerna deri-hal ini kampongan , kita tahu yang sana-sini orang ada chlakan . "
44028023	Dan bila dia-orang sudah tntukan satu hari sama Paulus , lbeh banyak orang datang masok rumah yang dia tumpang ; dan k-pada dia-orang dia artikan hal itu , sambil bersaksi deri-hal kraja’an Allah , dan pujok dia-orang deri-hal Isa , baik deri-pada hukum-taurit Musa , baik deri-pada kitab nabi-nabi , deri pagi sampai malam .
44028024	Dan ada orang perchaya perkara yang dia kata , ada orang pula t’ada perchaya .
44028025	Dan sbab orang-orang itu t’ada s-tuju satu sama lain , dia-orang pergi , bila Paulus sudah kata ini s-patah , " Btul-lah Roh Alkudus sudah kata oleh nabi Yash’aya k-pada kamu punya nenek-moyang ,
44028026	kata-nya , ‘ Pergi-lah angkau k-pada ini bangsa dan kata , Kamu dngar punya dngar , ttapi skali-kali t’ada kamu nanti mngerti : Dan tengok punya tengok , ttapi skali-kali t’ada kamu nanti nampak :
44028027	Kerna ini bangsa punya hati sudah jadi kras , Dan dia-orang punya kuping sudah brat mau dngar , Dan mata-nya pun sudah dia-orang tutopkan : Spaya jangan skali-kali dia-orang nampak dngan mata-nya , Dan dngar dngan kuping-nya , Dan mngerti dngan hati-nya , Dan bertobat , Dan sahya smbohkan dia-orang . ’
44028028	Sbab itu , biar-lah kamu tahu yang ini slamat Allah sudah di-kirimkan k-pada orang bangsa-asing : dan dia-orang nanti dngar juga . "
44028030	Paulus tinggal gnap dua tahun punya lama dalam rumah sewa-nya sndiri , dan sambot smoa orang yang pergi mlawat sama dia ,
44028031	serta khabarkan kraja’an Allah , dan mngajar orang sgala perkara deri-hal Tuhan kita Isa Almaseh dngan sangat brani-hati , dan t’ada kna larang .
45001001	Deri-pada Paulus , hamba Isa Almaseh , yang sudah di-panggil mnjadi rasul , dan di-asingkan spaya khabarkan injil Allah ,
45001002	yang dia sudah janji lbeh dhulu dngan mulut nabi-nabi-nya dalam kitab-kitab yang kudus ,
45001003	deri-hal Anak-nya , yang sudah jadi deri-pada bneh Da’ud dalam hal badan ,
45001004	dan yang dngan kuasa sudah di-nyatakan jadi Anak Allah , dalam hal roh kkudusan oleh kbangkitan-nya deri antara orang mati ; ia’itu Tuhan kita Isa Almaseh .
45001005	Dan oleh dia-lah kita sudah trima anugrah dan pangkat-rasul , deri sbab nama-nya , spaya bawa orang turut perchaya antara sgala bangsa :
45001006	dan antara ini smoa ada kamu pun , yang sudah di-panggil mnjadi Isa Almaseh punya :
45001007	datang k-pada smoa orang di negri Rom , yang Allah kaseh , dan yang di-panggil mnjadi orang-kudus : biar-lah anugrah dan sjahtra sampai k-pada kamu smoa deri-pada Bapa kita Allah , dan Tuhan kita Isa Almaseh .
45001008	Mula-mula sahya mnguchap shukor k-pada sahya punya Allah oleh Isa Almaseh fasal kamu smoa , sbab kamu punya perchaya sudah mashhur dalam sluroh dunia .
45001009	Kerna Allah yang sahya smbahyang dngan roh sahya dalam injil Anak-nya , dia-lah jadi sahya punya saksi , bagimana sahya t’ada brenti sbotkan kamu punya nama , dan slalu dalam sahya punya do’a ,
45001010	sahya minta spaya bagimana pun skarang pula , dngan kahandak Allah , sahya boleh dapat jalan snang datang k-pada kamu .
45001011	Kerna sahya ada rindu mau tengok kamu , spaya sahya boleh bhagikan k-pada kamu sikit kurnia rohani , spaya kamu boleh di-ttapkan ;
45001012	ia’itu spaya sahya ini dngan kamu boleh sama-sama dapat hibur antara kamu , oleh masing-masing punya perchaya , ia’itu kamu punya dan sahya punya .
45001013	Dan sahya mau kasi tahu sama kamu , hei sudara-sudara , yang brapa kali sahya sudah tntukan mau datang k-pada kamu , ttapi sampai skarang sahya tersangkot juga ; sahya punya maksud spaya boleh dapat buah-buah di antara kamu pula , sama sperti di antara sgala bangsa yang lain pun .
45001014	Sahya ini ada berhutang baik k-pada orang Grik , baik k-pada orang bangsa-asing , baik k-pada orang yang bijaksana , baik k-pada orang yang kurang bijak .
45001015	Jadi itu , sahya suka skali dngan s-boleh-boleh-nya mau khabarkan injil k-pada kamu yang di Rom pun .
45001016	Kerna t’ada-lah sahya malu sama injil itu , sbab ia’itu-lah kuasa Allah yang bawa slamat k-pada tiap-tiap orang yang perchaya ; mula-mula k-pada orang Yahudi , dan k-pada orang Grik pun .
45001017	Kerna di dalam-nya ada di-nyatakan kbnaran Allah deri-pada perchaya k-pada perchaya : sperti sudah tersurat , " Orang yang bnar nanti hidop deri-pada perchaya . "
45001018	Kerna Allah punya marah ada di-nyatakan deri shorga atas sgala hal t’ada kbaktian dan sgala kjahatan orang-orang yang skatkan perkara kbtulan itu dngan kjahatan-nya ;
45001019	kerna barang yang orang boleh dapat tahu deri-hal Allah ada nyata dalam hati dia-orang ; kerna Allah sudah nyatakan k-pada dia-orang .
45001020	Kerna deri tempo sgala alam sudah di-jadikan , sgala perkara Allah yang ta’nampak punya , ia’itu kuasa dan ktuhanan-nya yang kkal , boleh juga orang nampak dngan trang , sbab jadi nyata deri perbuatan-nya ; spaya dia-orang t’ada daleh lagi :
45001021	kerna mski-pun dia-orang tahu sama Allah , dia-orang t’ada juga muliakan dia s-kdar ktuhanan-nya , dan dia-orang t’ada pula balas trima kaseh ; ttapi dia-orang punya fikiran jadi sia-sia , dan dia-orang punya hati yang sdia bbal jadi glap .
45001022	Itu orang smoa buat diri-nya bijaksana , ttapi dia-orang jadi bodoh ,
45001023	dan gantikan kmulia’an Allah yang ta’boleh binasa itu dngan patong s-rupa manusia yang binasa , dan burong-burong , dan binatang yang ampat kaki , dan yang mrayap .
45001024	Itu sbab-lah Allah sudah srahkan dia-orang dalam dia-orang punya k’inginan hati k-pada kkotoran , sampaikan dia-orang hinakan dia-orang punya badan satu sama lain :
45001025	kerna Allah punya kbtulan dia-orang sudah gantikan dngan perkara bohong , dan sudah kasi hormat dan smbahyang sama barang yang di-jadikan , lbeh deri-pada sama Allah yang mnjadikan : ia’itu Tuhan yang di-puji s-lama-lama-nya . Amin .
45001026	Deri sbab ini-lah Allah sudah srahkan dia-orang k-pada hawa-nafsu yang hina : kerna prempuan-prempuan-nya buat apa yang t’ada biasa ganti yang biasa :
45001027	dan bgitu juga yang jantan-nya pun , t’ada lagi pakai prempuan sperti biasa , dan jadi hangat dalam k’inginan-nya satu sama lain , jantan sama jantan buat kerja yang malu , serta trima dalam diri-nya balasan yang padan sama dia-orang punya kssatan .
45001028	Dan sperti dia-orang ta’mau taroh pngtahuan deri-hal Allah , bgitu juga Allah sudah srahkan dia-orang k-pada ingatan yang salah , sampaikan dia-orang buat apa yang t’ada patut ;
45001029	dia-orang ada pnoh dngan dngki , bunoh , pertngkaran , tipu-daya , dan dndam ; jadi orang yang bawa mulut ,
45001030	yang mngumpat , kbnchian Allah , kurang ajar , sombong , mgahkan diri , mnchari akal jahat , derhaka sama mak-bapa ,
45001031	kurang akal , t’ada ikut janji , t’ada sayang sudara , dan t’ada ksian :
45001032	yang mski-pun dia-orang tahu hukuman Allah , ia’itu orang yang buat ini smoa msti mati , bukan saja dia-orang sndiri buat itu , ttapi dia-orang s-tuju pula sama orang yang buat bgitu .
45002001	Sbab itu angkau t’ada daleh lagi , hei orang , baik siapa pun yang salahkan orang : kerna dalam perkara yang angkau salahkan lain orang , angkau ada hukumkan diri sndiri ; sbab angkau yang salahkan orang ada buat ini smoa juga .
45002002	Dan kita tahu yang Allah punya hukuman datang dngan btul atas orang yang buat itu macham perkara .
45002003	Hei orang yang salahkan orang yang buat ini smoa , sdang angkau pun buat bgitu juga , ada-kah angkau sangka angkau sndiri nanti terlpas deri-pada hukuman Allah ?
45002004	Atau ada-kah angkau hinakan kmurahan-nya yang sangat kaya itu dan sabar-nya dan panjang hati-nya , sbab angkau t’ada tahu yang kmurahan Allah bawa angkau k-pada tobat ?
45002005	ttapi sperti angkau punya kkrasan dan hati yang ta’mau bertobat itu angkau ada simpankan marah kerna diri sndiri sampai hari marah , ia’itu hari bila Allah punya hukum yang adil itu nanti di-nyatakan ;
45002006	dan dia-lah nanti balaskan k-pada tiap-tiap orang sperti masing-masing punya perbuatan :
45002007	k-pada orang yang chari kmulia’an , dan hormat , dan hal yang ta’boleh binasa , dalam buat baik dngan sabar , dia nanti balaskan hidop yang kkal :
45002008	ttapi k-pada orang yang kras kpala , dan yang t’ada turut kbtulan , ttapi turut kjahatan , nanti datang marah dan mradang ,
45002009	dan ksusahan dan sngsara di atas tiap-tiap jiwa orang yang jalankan kjahatan , mula-mula k-pada orang Yahudi , dan k-pada orang Grik pun ;
45002010	ttapi kmulia’an dan hormat dan sjahtra di atas sgala orang yang jalankan kbaikan , mula-mula k-pada orang Yahudi , dan k-pada orang Grik pun :
45002011	kerna Allah t’ada tengok orang punya muka .
45002012	Kerna s-brapa orang sudah buat dosa dngan t’ada hukum-taurit , dia nanti binasa dngan t’ada hukum-taurit : dan s-brapa orang sudah buat dosa sdang dia ada di bawah hukum-taurit , dia pula nanti di-hukumkan deri-pada hukum-taurit ;
45002013	kerna bukan-nya orang yang dngar saja sama hukum-taurit ada bnar di dpan Allah , ttapi orang yang buat sperti hukum-taurit , dia-orang-lah nanti di bnarkan :
45002014	kerna bila orang bangsa-asing yang tidak ada hukum-taurit buat sperti hukum-taurit itu sbab memang tabi’at-nya bgini , orang-orang itu mnjadi satu hukum k-pada diri-nya sndiri , sunggoh pun dia-orang tidak ada hukum-taurit itu :
45002015	dalam hal dia-orang ada nyatakan pkerja’an hukum-taurit tertulis di dalam hati-nya , dan angan-angan hati-nya pun bersaksi bgitu , dan fikiran-nya pun antara satu sama lain salahkan atau bnarkan :
45002016	itu hari yang Allah nanti bicharakan sgala ruhsia orang oleh Isa Almaseh , ikut sperti injil yang sahya khabarkan .
45002017	Ttapi jikalau angkau di-sbot orang Yahudi , dan bergantong k-pada hukum-taurit , dan mgahkan diri sbab angkau smbah Allah ,
45002018	dan tahu kahandak-nya , dan berknan sama perkara yang baik skali sbab blajar deri dalam hukum-taurit ,
45002019	dan perchaya yang angkau ini satu pmimpin k-pada orang buta , satu chahya k-pada orang yang dalam glap ,
45002020	satu pngajar k-pada orang yang bodoh , satu guru k-pada budak-budak kchil , kerna deri dalam hukum-taurit angkau dapat chontoh pngtahuan dan kbtulan ;
45002021	kalau bgitu angkau ini yang ajarkan lain orang , t’ada-kah angkau ajarkan sndiri juga ? angkau ini yang ajar jangan orang churi , ada-kah angkau pula churi ?
45002022	angkau ini yang bilang jangan orang buat zina , ada-kah angkau pula buat zina ? angkau ini yang bnchi sama datok , ada-kah angkau pula mrampas rumah datok ?
45002023	angkau ini yang mgahkan diri kerna taurit itu , ada-kah angkau pula kurang hormat sama Allah dalam hal angkau mlanggar taurit ?
45002024	Kerna nama Allah orang ada hujatkan antara bangsa-asing deri sbab kamu smoa , sperti ada tersurat .
45002025	Sunat itu ada juga untong-nya jikalau angkau turut hukum-taurit : ttapi jikalau angkau mlanggar hukum-taurit , angkau punya sunat sudah jadi ta’sunat .
45002026	Sbab itu , jikalau orang yang t’ada bersunat simpan sgala prentah taurit , bukan-kah dia punya hal ta’sunat itu di-hitongkan sperti sunat ?
45002027	dan lagi , orang yang sudah di-beranakkan dalam hal ta’sunat , jikalau dia chukop turut hukum-taurit , bukan-kah dia nanti salahkan angkau ini yang mlanggar hukum-taurit sunggoh pun angkau ada kitab dan ada bersunat ?
45002028	Kerna dia yang jadi orang Yahudi di luar saja , bukan-nya dia Yahudi btul ; dan sunat yang di luar dalam badan saja , itu bukan sunat btul ;
45002029	ttapi dia yang jadi Yahudi dalam hati , dia-lah Yahudi btul ; dan sunat yang btul itu dalam hati , bukan mnurut perkata’an hukum , ttapi rohani ; dan ini macham punya orang dapat puji bukan deri-pada manusia , ttapi deri-pada Allah .
45003001	Jikalau bgitu , apa-kah orang Yahudi punya klbehan ? atau apa-kah sunat punya untong ?
45003002	Banyak juga dalam smoa perkara : mula-mula sbab sgala pnguchapan Allah sudah di-srahkan k-pada dia-orang .
45003003	Kerna apa hal-nya , jikalau ada juga orang yang t’ada stiawan ? boleh-kah dia-orang punya kurang stiawan ubahkan Allah punya stiawan ?
45003004	Skali-kali tidak : biar Allah bnar , sunggoh pun smoa manusia jadi pmbohong ; sperti ada tersurat , " Spaya Tuhan di-bnarkan dalam Tuhan punya perkata’an , Dan mnang bila orang salahkan Tuhan . "
45003005	Ttapi jikalau kita punya ksalahan ttapkan Allah punya kbnaran , apa-kah kita boleh bilang ? Allah itu ta’bnar-kah waktu dia mndatangkan marah-nya di atas orang ? ( Ini sahya turut sperti orang punya chakap ) .
45003006	Skali-kali bukan bgitu : kerna jikalau bgitu , bagimana-kah Allah boleh jadi dunia ini punya hakim ?
45003007	Ttapi jikalau kbtulan Allah mnjadi lbeh nyata oleh sahya punya bohong sampai tambahkan kmulia’an-nya , knapa pula sahya pun kna hukum sperti orang berdosa ?
45003008	dan knapa kita t’ada bilang ( sperti orang yang umpatkan kita ada kata yang kita sudah bilang ) , " Mari kita buat jahat spaya yang baik boleh datang " ? tntu-lah adil dia-orang punya hukuman .
45003009	Jadi apa macham ? ada-kah kita ini lbeh baik ? skali-kali tidak : kerna dhulu kita sudah salahkan dua-dua , baik orang Yahudi baik orang Grik , yang sklian-nya ada di bawah prentah dosa ;
45003010	sperti ada tersurat , " T’ada orang yang bnar , satu orang pun tidak :
45003011	T’ada satu orang yang chari sama Allah ;
45003012	Sklian-nya sudah ssat , dan sama-sama jadi sia-sia ; T’ada satu orang yang buat baik , ya , sampai satu pun tidak :
45003013	Krongkong-nya sperti kubor yang terbuka : Dngan lidah-nya dia-orang sudah mnipu : Dan di bawah bibir mulut-nya ada bisa ular :
45003014	Dan mulut-nya pnoh dngan kutok dan kpahitan :
45003015	Kaki-nya pantas mau tumpahkan darah orang ;
45003016	Chlaka dan ksusahan ikut jalan-nya ;
45003017	Dan jalan sntosa dia-orang ta’tahu :
45003018	Dan takot sama Allah tidak ada di dpan mata dia-orang . "
45003019	Kita pula tahu yang apa-apa hukum-taurit ada bilang , itu dia chakap sama orang-orang yang di bawah hukum-taurit ; spaya tiap-tiap orang punya mulut boleh kna tutop , dan satu isi dunia boleh jatoh di bawah hukuman Allah :
45003020	kerna di dpan mata Allah t’ada satu manusia nanti di-bnarkan deri sbab dia turut hukum-taurit : kerna oleh hukum-taurit-lah orang dapat tahu fasal dosa .
45003021	Ttapi skarang ini , dngan t’ada hukum-taurit , sudah di-nyatakan satu kbnaran yang datang deri-pada Allah , dan yang sudah di-saksikan oleh hukum-taurit dan nabi-nabi pun ;
45003022	ia’itu kbnaran yang datang deri-pada Allah oleh perchaya dalam Isa Almaseh k-pada smoa orang yang perchaya ; kerna t’ada apa sliseh-nya ;
45003023	sbab smoa-nya sudah berdosa dan t’ada sampai k-pada kmulia’an Allah ;
45003024	dan dia-orang ada di-bnarkan dngan t’ada bayeran sbab anugrah Allah oleh tbusan yang dalam Isa Almaseh :
45003025	yang Allah sudah mnghadapkan jadi satu korban-perdamaian oleh perchaya deri sbab darah-nya , mau nyatakan kbnaran-nya , sbab oleh sabar-nya Allah sudah langkahkan dosa-dosa yang orang dhulu buat ;
45003026	ia’itu spaya nyatakan kbnaran-nya ini waktu juga : spaya dia mnjadi bnar , dan bnarkan pula orang yang ada perchaya dalam Isa .
45003027	Kalau bgitu di mana-kah kmgahan ? Sudah kna kluarkan . Apa macham punya hukum sudah kluarkan ? Hukum perbuatan-kah ? Bukan : ttapi hukum deri-hal perchaya .
45003028	Sbab itu kata dapat tahu yang orang boleh di-bnarkan oleh perchaya dngan t’ada hitong hukum-taurit punya perbuatan .
45003029	Atau ya-kah Allah chuma orang Yahudi punya ? bukan-kah dia orang bangsa-asing punya juga ? Ya , tntu-lah orang bangsa-asing punya juga :
45003030	kalau btul Allah satu saja , dan dia-lah juga nanti bnarkan orang bersunat deri sbab perchaya , dan orang yang ta’bersunat pun oleh perchaya .
45003031	Kalau bgitu , oleh perchaya itu ada-kah kita tpikan hukum-taurit ? Skali-kali tidak . Balek , kita tgohkan hukum-taurit .
45004001	Jikalau bgitu , apa-kah kita boleh bilang ? apa-kah Ibrahim sudah dapat , ia’itu kita punya nenek-moyang dalam hal badan ?
45004002	Kerna jikalau Ibrahim sudah di-bnarkan sbab perbuatan-nya , ada juga satu sbab yang dia boleh mgahkan diri-nya ; ttapi ta’boleh dpan Allah .
45004003	Kerna apa-kah kitab ada bilang ? " Ibrahim sudah perchaya sama Allah , dan itu sudah di-hitongkan k-pada dia jadi kbnaran . "
45004004	Sama orang yang ada bkerja , t’ada orang hitongkan upah-nya jadi satu pmbrian , ttapi jadi satu hutang .
45004005	Ttapi sama orang yang t’ada bkerja , chuma perchaya saja sama dia yang bnarkan orang-orang jahat , dia punya perchaya di-hitongkan jadi kbnaran .
45004006	Sperti Da’ud pun ada sbotkan berkat-lah itu orang yang Allah hitongkan jadi bnar , dngan t’ada hitong perbuatan-nya :
45004007	" Berkat-lah orang-orang yang ksalahan-nya sudah di-ampunkan , Dan dosa-dosa-nya sudah di-tutopkan .
45004008	Berkat-lah itu orang yang Tuhan t’ada nanti hitongkan dosa-nya . "
45004009	Ini berkat sudah di-sbotkan di atas orang yang sudah bersunat-kah , atau atas orang yang ta’bersunat pun ? Kerna kita kata , " Sama Ibrahim dia punya perchaya sudah di-hitongkan jadi kbnaran . "
45004010	Ttapi dalam hal yang mana-kah ini sudah di-hitongkan ? pada waktu dia sudah bersunat-kah , atau bila blum bersunat-kah ? Bukan-nya bila sudah bersunat , ttapi bila blum bersunat lagi :
45004011	dan dia sudah trima sunat itu , ia’itu satu tanda yang ttapkan itu kbnaran yang datang deri perchaya , yang sudah ada sama dia s-blum dia bersunat : spaya dia boleh jadi bapa sgala orang yang perchaya , sunggoh pun dia-orang t’ada bersunat , spaya kbnaran boleh di-hitongkan k-pada dia-orang .
45004012	dan spaya dia jadi bapa sgala orang yang bersunat , ia’itu k-pada orang yang bukan saja di-sunatkan , ttapi yang bawa diri dalam jalan perchaya yang kita punya nenek-moyang Ibrahim sudah ikut waktu dia blum sunat .
45004013	Kerna perjanjian k-pada Ibrahim dan bneh-nya , yang dia nanti dapat dunia jadi psaka-nya , itu bukan datang deri sbab hukum-taurit , ttapi deri sbab kbnaran yang datang deri-pada perchaya .
45004014	Kerna jikalau hukum-taurit punya orang jadi waris , perchaya sudah jadi sia-sia , dan itu perjanjian pun sudah ta’pakai :
45004015	kerna hukum-taurit bawa marah , ttapi di mana t’ada hukum-taurit di situ t’ada ksalahan .
45004016	Ini-lah sbab psaka itu datang deri perchaya , ia’itu spaya jadi satu pmbrian : spaya perjanjian itu mnjadi ttap k-pada smoa bneh Ibrahim , bukan saja k-pada hukum-taurit punya orang , ttapi k-pada smoa orang yang ada Ibrahim punya perchaya ,
45004017	sdang dpan Tuhan yang Ibrahim sudah perchaya , ia’itu Allah yang bangkitkan orang mati dan triak barang yang t’ada spertikan ada , Ibrahim itu jadi kita sklian punya bapa ( sperti ada tersurat , " Sahya sudah jadikan angkau banyak bangsa punya bapa " ) .
45004018	Kerna Ibrahim itu , sunggoh pun sudah putus harap-nya , dia perchaya juga dngan harap-nya , spaya dia boleh jadi banyak bangsa punya bapa , sperti yang sudah di-katakan , " Bgitu-lah nanti jadi angkau punya bneh . "
45004019	Dan dngan t’ada kurang perchaya dia ingatkan hal badan-nya sndiri yang sdia sudah mati ( sbab umor-nya sudah dkat s-ratus tahun ) dan Sarah punya rahim yang sudah mati itu :
45004020	ttapi sdang dia ingat sama perjanjian Allah , t’ada dia bergoyang sbab kurang perchaya , ttapi mnjadi kuat sbab perchaya , dan muliakan Allah ,
45004021	sbab sudah rasa tntu yang apa-apa dia sudah janji dia ada kuasa boleh buat .
45004022	Sbab itu-lah perchaya-nya sudah di-hitongkan sama dia jadi kbnaran .
45004023	Dan sudah tersurat yang kbnaran sudah di-hitongkan sama Ibrahim , bukan saja kerna dia ;
45004024	ttapi kerna kita ini pun , dan kbnaran nanti di-hitongkan sama kita pun yang perchaya sama dia yang sudah bangkitkan deri antara orang mati Tuhan kita Isa .
45004025	yang sudah di-srahkan kerna kita punya ksalahan , dan di-bangkitkan kerna kita punya kbnaran .
45005001	Jadi , sdang kita sudah di-bnarkan oleh perchaya , biar-lah kita dapat sntosa dngan Allah oleh Tuhan kita Isa Almaseh :
45005002	dan oleh dia juga deri sbab perchaya kita sudah dapat masok dalam ini anugrah yang dalam-nya kita skarang ada ttap ; dan biar-lah kita bersuka-suka sbab harap mau dapat kmulia’an Allah .
45005003	Dan bukan saja ini , ttapi biar-lah kita bersuka-suka dalam kita punya ksusahan pun : kerna kita tahu ksusahan datangkan sabar ;
45005004	dan sabar datangkan hati yang tgoh ; dan hati yang tgoh datangkan harap :
45005005	dan harap t’ada kasi malu ; sbab kaseh Allah sudah di-churahkan di dalam hati kita oleh Roh Alkudus yang sudah di-bri k-pada kita .
45005006	Kerna sdang kita lagi t’ada kuat , Almaseh sudah mati waktu yang sudah di-tntukan ganti orang-orang yang jahat .
45005007	Kerna susah juga dapat orang mau mati ganti satu orang yang bnar : kerna ganti satu orang yang baik ada juga orang yang brani mati pula .
45005008	Ttapi Allah sudah nyatakan kaseh-nya sama kita dalam hal Almaseh sudah mati ganti kita sdang kita orang berdosa lagi .
45005009	Jadi itu , sbab skarang kita sudah di-bnarkan dalam darah-nya , terlbeh lagi kita nanti di-slamatkan deri-pada marah Allah oleh dia .
45005010	Kerna jikalau waktu kita lagi bermusoh dngan Allah kita sudah di-damaikan dngan dia oleh Anak-nya punya kmatian , terlbeh lagi sdang kita sudah di-damaikan kita nanti di-slamatkan dalam kahidopan-nya .
45005011	Dan bukan saja ini , ttapi kita bersuka-suka dalam Allah oleh Tuhan kita Isa Almaseh , dan oleh dia juga kita skarang sudah trima perdamaian .
45005012	Sbab itu , sperti hal dosa sudah masok dalam dunia ini oleh satu orang juga , dan kmatian pun oleh sbab dosa ; bgitu juga itu kmatian sudah jatoh atas smoa manusia , kerna smoa sudah buat dosa ,
45005013	kerna s-blum datang hukum-taurit pun dosa ada di dalam dunia ini : ttapi kalau t’ada hukum-taurit , dosa t’ada di-hitong .
45005014	Dalam pada itu , kmatian sudah jadi raja deri jman Adam sampai jman Musa , ia’itu di atas orang-orang yang bukan sudah buat dosa sperti Adam punya ksalahan ; dan Adam jadi chontoh dia itu yang mndatang .
45005015	Ttapi kurnia Allah bukan-nya sperti ksalahan itu . Kerna jikalau oleh satu orang punya ksalahan banyak orang sudah mati , tntu-lah terlbeh lagi anugrah Allah dan pmbrian itu di-kasikan dngan mewah k-pada banyak orang oleh satu orang juga punya anugrah , ia’itu Isa Almaseh .
45005016	Dan pmbrian itu bukan-nya sperti yang sudah jadi oleh satu orang yang sudah buat dosa : kerna hukuman yang datang deri-pada satu orang punya dosa sudah salahkan orang , ttapi kurnia Allah yang datang deri-pada dosa-dosa yang banyak sudah bnarkan orang .
45005017	Kerna jikalau sbab satu orang saja punya ksalahan kmatian sudah jadi raja oleh itu satu orang ; terlbeh lagi pula orang yang trima anugrah dan pmbrian kbnaran punya kmewahan nanti jadi raja dalam hidop oleh satu orang juga , ia’itu oleh Isa Almaseh .
45005018	Jadi itu , sperti oleh sbab satu dosa sklian orang sudah di-salahkan , bgitu juga oleh satu pkerja’an yang bnar sklian orang di-bnarkan spaya dapat hidop .
45005019	Kerna sperti deri sbab satu orang punya langgar-hukum kbanyakan orang sudah jadi orang berdosa , bgitu juga deri sbab satu orang punya turut-hukum kbanyakan orang nanti di-jadikan bnar .
45005020	Kmdian hukum-taurit pula masok spaya ksalahan orang mnjadi lbeh ; ttapi dalam hal dosa sudah jadi lbeh , anugrah Allah pula sudah jadi sangat lbeh mewah :
45005021	spaya , s-bagimana dosa sudah jadi raja dalam kmatian bgitu juga anugrah pula boleh jadi raja deri sbab kbnaran sampai datangkan hidop yang kkal oleh Tuhan kita Isa Almaseh .
45006001	Kalau bgitu , apa-kah kita boleh bilang ? Baik-kah kita lagi tinggal dalam dosa spaya anugrah boleh jadi lbeh ?
45006002	Jangan skali-kali . Kita ini yang sudah mati k-pada dosa , bagimana pula boleh kita lagi hidop dalam dosa ?
45006003	Atau t’ada-kah kamu tahu yang kita smoa yang sudah di-baptiskan k-dalam Isa Almaseh , sudah di-baptiskan k-dalam kmatian-nya ?
45006004	Sbab itu kita sudah di-tanamkan sama-sama dia oleh baptisan k-dalam kmatian : spaya sama sperti Almaseh sudah di-bangkitkan deri antara orang mati oleh kmulia’an Bapa , bgitu juga kita ini pun boleh bawa diri dalam bharu punya hidop .
45006005	Kerna jikalau kita sudah jadi berhubong sama dia dalam chontoh kmatian-nya , bgitu juga kita nanti jadi berhubong dalam chontoh kbangkitan-nya pula .
45006006	Sdang ini satu perkara kita tahu , ia’itu diri kita yang lama itu sudah di-salibkan sama-sama dia , spaya badan dosa boleh di-binasakan , dan jangan kita lagi jadi hamba k-pada dosa ;
45006007	kerna orang yang sudah mati sudah di-bnarkan deri-pada dosa .
45006008	Ttapi jikalau kita sudah mati sama-sama Almaseh , kita perchaya kita nanti hidop pula sama-sama dia ;
45006009	sbab kita tahu sdang Almaseh sudah di-bangkitkan deri antara orang mati , dia t’ada nanti mati lagi ; kmatian t’ada lagi ada prentah atas dia .
45006010	Kerna dalam hal dia sudah mati , dia sudah mati k-pada dosa satu kali saja : ttapi dalam hal dia ada hidop , dia hidop k-pada Allah .
45006011	Bgitu juga kamu ini pun , hitongkan-lah kamu punya diri mati k-pada dosa , ttapi hidop k-pada Allah dalam Isa Almaseh .
45006012	Sbab itu , jangan dosa jadi raja dalam kamu punya badan yang kna mati itu , sampaikan kamu turut hawa-nafsu-nya :
45006013	dan jangan pula srahkan kamu punya anggota k-pada dosa mnjadi snjata kjahatan ; ttapi srahkan kamu punya diri k-pada Allah , sperti orang-orang yang sudah hidop deri antara orang mati , dan kamu punya anggota pula mnjadi snjata kbnaran k-pada Allah .
45006014	Kerna dosa t’ada nanti pegang prentah atas kamu : kerna kamu bukan-nya di bawah hukum-taurit , ttapi di bawah anugrah .
45006015	Jadi apa macham ? baik-kah kita buat dosa sbab kita bukan-nya di bawah hukum-taurit ttapi di bawah anugrah ? Jangan skali-kali .
45006016	Bukan-kah kamu tahu yang jikalau kamu srahkan kamu punya diri mnjadi hamba orang mau turut prentah-nya , kamu jadi hamba k-pada itu orang yang prentah-nya kamu turut ; ia’itu baik hamba k-pada dosa yang bawa mati , atau hamba k-pada turut-prentah yang bawa kbnaran ?
45006017	Ttapi shukor-lah k-pada Allah , yang sunggoh pun dhulu kamu ini mnjadi hamba k-pada dosa , ttapi kamu sudah turut dngan sunggoh hati sama itu chontoh pngajaran yang k-pada-nya kamu sudah di-srahkan ,
45006018	dan sdang sudah terlpas deri-pada dosa , kamu mnjadi hamba k-pada kbnaran .
45006019	Sahya ini ada berchakap sperti orang punya chakap , deri sbab kamu punya tabi’at manusia yang lmah : kerna sperti dhulu kamu sudah srahkan kamu punya anggota jadi hamba k-pada kotor dan k-pada derhaka , sampaikan bawa derhaka , bgitu juga skarang srahkan-lah kamu punya anggota jadi hamba k-pada kbnaran , sampaikan bawa kkudusan .
45006020	Kerna waktu kamu jadi dosa punya hamba , kamu bebas-lah deri-hal kbnaran .
45006021	Apa-kah buah-nya yang kamu sudah dapat itu waktu dalam itu perkara-perkara yang skarang kamu ada malu ? Kerna smoa perkara-perkara itu ksudahan-nya mati .
45006022	Ttapi skarang sdang kamu sudah di-bebaskan deri-pada dosa dan sudah mnjadi hamba k-pada Allah , kamu dapat buah-buahan yang bawa kkudusan , dan ksudahan-nya hidop yang kkal .
45006023	Kerna dosa punya gaji ia’itu kmatian : ttapi Allah punya kurnia ia’itu hidop yang kkal dalam Tuhan kita Isa Almaseh .
45007001	Atau t’ada-kah kamu smoa tahu , hei sudara-sudara ( kerna sahya ada berchakap k-pada orang yang tahu hukum-taurit ) , bagimana hukum-taurit itu ada prentah atas orang s-lama-nya dia hidop ?
45007002	Kerna satu prempuan yang ada laki-nya sudah terikat oleh hukum itu k-pada laki-nya s-lagi laki-nya hidop ; ttapi jikalau laki-nya sudah mati , itu prempuan sudah lpas deri-pada hukum laki .
45007003	Jadi itu , jikalau waktu laki-nya ada hidop dia berhubong sama lain orang , itu prempuan nanti di-sbotkan prempuan berzina : ttapi jikalau laki-nya mati , prempuan itu sudah bebas deri-pada itu hukum , jadi dia bukan satu prempuan berzina , sunggoh pun dia berhubong sama lain orang .
45007004	Sbab itu , hei sudara-sudara , kamu ini pun sudah jadi mati k-pada hukum-taurit oleh Almaseh punya badan , spaya kamu boleh berhubong sama yang lain , ia’itu sama dia yang sudah di-bangkitkan deri antara orang mati , spaya kita boleh kluarkan buah-buahan k-pada Allah .
45007005	Kerna waktu kita ada lagi dalam tabi’at dunia sgala k’inginan dosa yang datang oleh hukum-taurit bkerja dalam kita punya anggota sampai kluarkan buah-buahan k-pada kmatian .
45007006	Ttapi skarang kita sudah lpas deri-pada hukum-taurit , sbab kita sudah mati k-pada itu hukum-taurit yang di dalam-nya kita dhulu sudah terikat ; sampaikan kita buat perhamba’an bharu yang rohani , bukan perhamba’an lama yang ikut surat .
45007007	Kalau bgitu apa-kah kita boleh bilang ? Hukum-taurit itu dosa-kah ? Tidak skali-kali . Ttapi t’ada pun sahya tahu apa-kah dosa kalau tidak oleh hukum-taurit : kerna sahya t’ada tahu apa-kah tma’a jikalau hukum-taurit t’ada bilang , " Jangan-lah angkau tma’a . "
45007008	Ttapi oleh itu psanan dosa sudah dapat satu jalan , dan sudah kerjakan dalam diri sahya macham-macham punya tma’a : kerna kalau t’ada hukum-taurit , mati-lah dosa .
45007009	Dan ada satu kali dhulu , dngan t’ada hukum-taurit , sahya ini ada hidop : ttapi bila itu psanan datang , dosa hidop s-mula , dan sahya pula mati ;
45007010	dan itu psanan yang patut bawa hidop , itu-lah juga sahya dapat tahu ada bawa kmatian :
45007011	kerna oleh itu psanan dosa sudah dapat jalan , dan sudah tipukan sahya , dan oleh psanan juga sudah bunoh sama sahya .
45007012	Jadi itu , hukum-taurit itu ada kudus , dan psanan pun ada kudus , dan bnar , dan baik .
45007013	Kalau bgitu apa yang baik sudah jadi sama sahya kmatian-kah ? Tidak skali-kali . Ttapi dosa-lah , yang sudah jadi kmatian ; spaya nyata yang itu-lah dosa , dalam dia kerjakan kmatian dalam diri sahya oleh perkara yang baik itu , spaya oleh itu psanan dosa boleh mnjadi sangat-lah berdosa .
45007014	Kerna kita tahu juga yang hukum-taurit itu ada rohani , ttapi sahya ini-lah yang deri-pada tabi’at dunia , sudah terjual mnjadi hamba dosa .
45007015	Kerna apa yang sahya kerjakan sahya ta’mngaku : kerna bukan-nya apa yang sahya mau itu-lah yang sahya slalu buat ; ttapi apa yang sahya bnchi itu-lah juga yang sahya buat .
45007016	Ttapi jikalau sahya buat apa yang sahya ta’mau , sahya mngkin yang hukum-taurit ada baik .
45007017	Jadi skarang bukan-nya lagi sahya ini yang kerjakan itu , ttapi dosa yang tinggal dalam sahya .
45007018	Kerna sahya tahu yang apa yang baik t’ada tinggal dalam sahya , ia’itu dalam sahya punya tabi’at dunia : kerna dia punya mau ada juga sama sahya , ttapi dia punya kerjakan apa yang baik itu pula t’ada .
45007019	Kerna apa yang baik yang sahya mau , itu-lah sahya t’ada buat : ttapi apa yang jahat yang sahya ta’mau , itu-lah sahya slalu buat .
45007020	Ttapi jikalau sahya buat apa yang sahya ta’mau , bukan-nya lagi sahya ini yang kerjakan itu , ttapi dosa yang tinggal dalam sahya .
45007021	Jadi itu , ini-lah macham punya hukum sahya dapat , ia’itu yang bila sahya mau buat baik , dosa pula ada sama sahya .
45007022	Kerna dalam sahya punya hati sahya ada berknan sama hukum Allah :
45007023	ttapi sahya tengok lain hukum pula dalam anggota sahya , yang berprang sama hukum hati sahya , dan bawa sahya jadi tawanan k-pada hukum dosa yang ada di dalam anggota sahya .
45007024	Ah , sahya ini orang chlaka ! siapa-kah yang boleh lpaskan sahya deri-pada ini badan yang matikan ?
45007025	Sahya mnguchap-lah shukor k-pada Allah , oleh Tuhan kita Isa Almaseh Jadi itu , sahya sndiri dalam sahya punya hati jadi hamba k-pada hukum Allah ; ttapi dalam tabi’at dunia sahya jadi hamba k-pada hukum dosa .
45008001	Jadi skarang t’ada-lah ada hukuman sama orang-orang yang di dalam Isa Almaseh .
45008002	Kerna hukum Roh yang mmbri hidop dalam Isa Almaseh sudah bebaskan sahya deri-pada hukum dosa dan kmatian .
45008003	Kerna Allah sudah buat apa yang hukum-taurit ta’boleh buat , sbab ada lmah deri sbab tabi’at manusia , ia’itu dia sudah hantarkan Anak-nya sndiri dngan rupa tabi’at manusia yang berdosa mnjadi korban kerna dosa , dan sudah jatohkan hukum atas dosa dalam tabi’at manusia :
45008004	spaya apa yang hukum-taurit sudah psan boleh di-sampaikan dalam kita ini yang bawa diri bukan-nya turut tabi’at dunia , ttapi turut roh .
45008005	Kerna orang-orang yang turut tabi’at dunia ingat perkara dunia , ttapi orang-orang yang turut roh itu ingat perkara rohani .
45008006	Kerna ingatan dunia ia’itu kmatian ; ttapi ingatan rohani ia’itu hidop dan sntosa :
45008007	sbab ingatan dunia ia’itu permusohan sama Allah ; kerna ini ingatan t’ada tundok k-pada hukum Allah , dan ta’boleh pula :
45008008	dan orang yang dalam tabi’at dunia ta’boleh jadi berknan sama Allah .
45008009	Ttapi kamu ini bukan dalam tabi’at dunia , ttapi dalam roh , ia’itu jikalau Roh Allah ada tinggal dalam kamu . Dan jikalau satu orang tidak ada Roh Almaseh sama dia , itu orang bukan-nya Almaseh punya .
45008010	Ttapi jikalau Almaseh ada dalam kamu , badan itu mati-lah deri sbab dosa ; ttapi roh itu hidop deri sbab kbnaran .
45008011	Ttapi jikalau ada tinggal dalam kamu Roh dia itu yang sudah bangkitkan Isa deri antara orang mati , dia juga yang sudah bangkitkan Isa Almaseh itu deri antara orang mati nanti hidopkan badan kamu yang nanti mati itu oleh Roh-nya yang tinggal dalam kamu .
45008012	Jadi itu , hei sudara-sudara , kita ini bukan-nya orang yang berhutang sama tabi’at dunia , sampaikan kita msti hidop turut tabi’at dunia :
45008013	kerna jikalau kamu hidop turut tabi’at dunia , kamu msti mati ; ttapi jikalau oleh roh kamu kasi mati badan punya perbuatan , tntu-lah kamu nanti hidop .
45008014	Kerna s-brapa orang yang ada di-pimpinkan oleh Roh Allah , dia-orang-lah anak-anak Allah .
45008015	Kerna bukan-nya kamu sudah trima roh perhamba’an lagi s-kali yang bawa takot ; ttapi kamu sudah trima roh anak-angkat , dan dalam roh ini-lah kita bertriak , " Abba , Bapa . "
45008016	Dan Roh sndiri saksikan sama-sama kita punya roh , yang kita ini anak-anak Allah :
45008017	dan jikalau kita anak-anak-nya , kita mnjadi waris pula ; ia’itu waris Allah , dan sama-waris dngan Almaseh ; ia’itu kalau kita sama-sama mrasa susah , spaya kita boleh sama-sama di-muliakan pun .
45008018	Kerna sahya punya fikir , smoa ini tempo punya sngsara t’ada padan mau di-samakan dngan kmulia’an yang nanti di-nyatakan k-pada kita-orang .
45008019	Kerna dngan rindu sgala kjadian ada nantikan anak-anak Allah di-nyatakan .
45008020	Kerna kjadian ini sudah di-tundokkan k-pada hal klmahan , bukan-nya deri sndiri punya suka , ttapi deri sbab dia itu yang sudah tundokkan itu ,
45008021	dngan harap yang kjadian itu nanti di-bebaskan deri-pada mnjadi binasa punya hamba , dan masok kmulia’an anak-anak Allah punya kbebasan .
45008022	Kerna kita tahu bagimana sgala kjadian ada sama-sama mngrang dan sama-sama mrasa sakit-beranak sampai skarang ini .
45008023	Dan bukan itu saja , ttapi kita ini pun yang ada itu Roh punya buah-bungaran , kita pun mngrang dalam diri kita serta mnantikan kita punya pangkat anak-angkat , ia’itu kita punya badan punya tbusan .
45008024	Dan dalam harap-lah kita sudah di-slamatkan : ttapi harap yang boleh nampak punya itu bukan-nya harap : kerna siapa pula ada harap apa-apa yang dia tengok ?
45008025	Ttapi jikalau kita ada harap apa-apa yang kita t’ada tengok , bharu-lah kita nantikan itu dngan sabar .
45008026	Dan bgitu juga Roh pun bantukan kita punya klmahan : kerna kita ta’tahu apa macham mau minta do’a dngan s-patut-nya ; ttapi Roh sndiri mintakan kerna kita dngan mngrang yang tidak ada perkata’an-nya .
45008027	Dan dia itu yang preksa hati manusia tahu apa-kah Roh punya maksud , kerna Roh mintakan kerna orang-orang kudus ikut kahandak Allah .
45008028	Dan kita tahu juga yang k-pada orang-orang yang kaseh sama Allah smoa perkara tolong mndatangkan kbaikan , ia’itu k-pada orang-orang yang sudah di-panggil sperti maksud-nya .
45008029	Kerna orang yang dia sudah tahu dhulu , dia sudah tntukan dhulu mnjadi s-rupa chontoh Anak-nya , spaya Anak-nya mnjadi Anak sulong antara banyak adek-beradek :
45008030	dan orang yang dia sudah tntukan dhulu , dia-orang juga dia sudah panggil : dan orang yang dia sudah panggil dia-orang dia sudah bnarkan pula : dan orang yang dia sudah bnarkan , dia-orang dia sudah muliakan pula .
45008031	Kalau bgitu apa-kah kita boleh bilang deri-hal ini smoa ? Kalau Allah ada sblah kita , siapa pula boleh mlawan kita ?
45008032	Tuhan yang t’ada tahankan Anak-nya sndiri , ttapi sudah srahkan dia kerna kita smoa , bagimana pula dia t’ada nanti kurniakan sama-sama dia smoa perkara k-pada kita ?
45008033	Siapa-kah nanti d’awa Allah punya orang pilehan ? Allah juga yang bnarkan ;
45008034	siapa pula yang boleh salahkan ? Isa Almaseh-lah yang sudah mati , atau lbeh patut di-katakan , yang sudah di-bangkitkan deri antara orang mati , dan dia-lah di sblah kanan Allah ; dan ada minta do’a kerna kita .
45008035	Siapa-kah yang boleh chraikan kita deri-pada kaseh Almaseh ? Ksusahan-kah ? atau sngsara-kah ? atau aniaya-kah ? atau klaparan-kah ? atau hal tlanjang-kah ? atau bahya-kah ? atau pdang-kah ?
45008036	Sperti ada tersurat , " S-panjang hari kita ada kna bunoh kerna sbab Tuhan , Kita sudah di-hitongkan sperti domba yang nanti kna smbleh . "
45008037	Ttapi dalam smoa ini perkara kita sangat mnang oleh dia itu yang sudah kaseh sama kita .
45008038	Kerna sahya rasa tntu , yang baik mati , atau hidop , atau mla’ikat , atau kuasa-kuasa , atau perkara yang ada skarang , atau yang nanti datang , atau kkuatan ,
45008039	atau tinggi , atau dalam , atau apa-apa kjadian yang lain , ta’boleh chraikan kita deri-pada kaseh Allah yang di dalam Tuhan kita Isa Almaseh .
45009001	Sahya ada bilang apa yang btul sperti orang Kristen , dan sahya t’ada bohong , sbab sahya punya angan-angan hati dalam Roh Alkudus bersaksi sama-sama sahya ,
45009002	yang sahya ini sangat-lah susah dan rasa sakit yang ta’berrnti-rnti dalam hati sahya .
45009003	Kerna sahya suka juga kalau kna jadi la’anat jauh deri-pada Almaseh , deri sbab sudara-sudara sahya , yang satu bangsa sama sahya :
45009004	dia-orang-lah orang Isra’el ; dan itu pangkat anak-angkat dia-orang punya , dan kmulia’an , dan smoa perjanjian , dan hukum-taurit sama smbahyang-nya , dan sgala berkat-yang sudah di-janjikan :
45009005	dan itu nenek-moyang pun dia-orang punya , dan deri antara dia-orang juga Almaseh itu sudah jadi s-kdar badan-nya . Dia-lah yang atas sklian , Allah yang di-puji s-lama-lama-nya . Amin .
45009006	Ttapi hal itu bukan-nya sperti perkata’an Allah sudah di-tpikan . Kerna deri antara orang Isra’el bukan smoa-nya Isra’el :
45009007	dan bukan smoa-nya anak-anak Ibrahim sunggoh pun deri kturunan-nya : ttapi sudah tersbot , " Dalam Isahak-lah angkau punya kturunan nanti di-panggil . "
45009008	Ia’itu anak-anak yang nanti jadi deri-pada badan-nya bukan-nya dia-orang itu anak-anak Allah ; ttapi anak-anak perjanjian itu-lah yang di-hitongkan jadi kturunan-nya .
45009009	Kerna ini perkata’an satu perjanjian punya perkata’an , ia’itu , " Dkat ini tempo sahya nanti datang , dan Sarah nanti dapat satu anak dlaki . "
45009010	Dan bukan ini saja , ttapi Ribkah pun bila dia sudah mngandong oleh satu orang , ia’itu kita punya nenek-moyang Isahak ,
45009011	kerna s-blum anak-kmbar-nya sudah jadi , dan s-blum buat apa-apa baik atau jahat , spaya ttap juga maksud Allah dalam hal dia pileh , ia’itu bukan-nya deri sbab perbuatan orang , ttapi deri-pada pilehan-nya ,
45009012	sudah di-katakan k-pada Ribkah itu , " Yang sulong nanti jadi hamba k-pada yang kchil . "
45009013	Sperti ada tersurat , " Sama Yakob sahya sudah kaseh , ttapi sama Isu sahya sudah bnchi . "
45009014	Kalau bgitu , apa-kah kita boleh bilang ? Allah t’ada bnar-kah ? Jangan skali-kali bgitu .
45009015	Kerna Allah kata sama Musa , " Sahya nanti ksiankan barang-siapa yang sahya ksiankan , dan sahya nanti sayangkan barang-siapa yang sahya sayangkan . "
45009016	Jadi itu , bukan-nya deri-pada orang yang mau , dan bukan deri-pada orang yang usahakan diri , ttapi deri-pada Allah yang ksiankan .
45009017	Kerna kitab bilang sama Fira’un , " Ini-lah sbab-nya sahya sudah tinggikan sama angkau , ia’itu spaya dalam angkau punya hal sahya boleh tunjokkan sahya punya kuasa , dan spaya sahya punya nama boleh di-mashhurkan sluroh dunia . "
45009018	Jadi itu , dia ksiankan barang-siapa yang dia mau ksiankan , dan dia kraskan barang-siapa yang dia mau kraskan .
45009019	Kalau bgitu angkau nanti bilang sama sahya , " Knapa-kah Allah lagi salahkan orang ? kerna siapa pula ada tahankan dia punya kahandak ? "
45009020	Ttapi lbeh patut bilang , " Siapa-kah angkau manusia ini yang bertngkar mlawan sama Allah ? " Boleh-kah satu barang yang orang bikin bilang sama orang yang bikin itu , " Knapa angkau sudah bikin sahya ini macham ? "
45009021	Atau satu tukang priok , t’ada-kah dia kuasa atas tanah liat itu mau bikin deri-pada s-gumpal itu juga satu bkas kerna pkerja’an yang mulia , dan lagi satu kerna pkerja’an yang t’ada mulia ?
45009022	Katakan , kalau Allah mau tunjokkan dia punya marah , dan mau kasi tahu dia punya kuasa , dalam hal dia sabarkan dngan banyak panjang-hati sama bkas yang kna marah yang sdia mau kna binasa :
45009023	dan spaya dia boleh kasi tahu dia punya kmulia’an punya kkaya’an di atas bkas yang dapat ksian , yang dia sudah siapkan dhulu mau dapat kmulia’an ,
45009024	ia’itu kita ini juga , yang dia sudah panggil , bukan saja deri antara orang Yahudi , ttapi deri antara orang bangsa-asing pun .
45009025	Sperti dia kata dalam kitab Hosia pula , " Yang bukan bangsa sahya , dia-lah sahya nanti sbotkan bangsa sahya : Dan yang bukan jadi kkaseh , dia-lah sahya nanti sbotkan kkaseh .
45009026	Dan nanti jadi pula di tmpat di mana dia sudah bilang sama dia-orang , ‘ Kamu ini bukan sahya punya bangsa , ’ Di situ-lah juga dia-orang nanti di-sbotkan anak-anak Allah yang hidop itu . "
45009027	Dan Yash’aya pun ada bertriak deri-hal Isra’el , " Sunggoh pun bilangan anak-anak Isra’el sperti pasir di tpi laut skali pun , ttapi chuma yang tertinggal-nya nanti di-slamatkan :
45009028	kerna Tuhan nanti buat dia punya perkata’an di atas bumi ini , sambil kasi habis dan kasi lkas . "
45009029	Dan sperti Yash’aya sudah kata dhulu , " Jikalau Tuhan sgala bala-tntra itu t’ada tinggalkan sama kita satu bneh , Tntu-lah kita sudah mnjadi sperti Sadom dan sudah di-samakan sperti Amurah . "
45009030	Kalau bgitu apa-kah kita boleh bilang ? Ini-lah , yang orang-bangsa-asing itu , yang dhulu t’ada tuntut kbnaran , sudah dapat kbnaran , ia’itu kbnaran yang datang deri perchaya :
45009031	ttapi Isra’el , yang tuntut hukum kbnaran , t’ada juga sampai k-pada hukum itu .
45009032	Knapa pula ? Sbab dia-orang chari bukan dngan perchaya , ttapi dngan perbuatan-nya juga . Dia-orang sudah terantok k-pada batu terantok ;
45009033	sama sperti ada tersurat , " Ingat-lah sahya ada ltak dalam Sion satu batu terantok , ia’itu satu batu yang kasi orang jatoh : Dan orang yang perchaya sama dia t’ada nanti kna matin . "
45010001	Hei sgala sudara , sahya punya ingin-hati dan sahya punya do’a k-pada Allah kerna dia-orang , ia’itu spaya dia-orang boleh dapat slamat .
45010002	Kerna sahya saksikan atas dia-orang , yang dia-orang ada rajin juga kerna Allah , ttapi bukan dngan pngtahuan .
45010003	Kerna sbab ta’tahu Allah punya kbnaran , dan sbab mau choba dirikan satu kbnaran sndiri punya , dia-orang sudah t’ada tundok k-pada Allah punya kbnaran .
45010004	Kerna Almaseh-lah ksudahan taurit mau mndatangkan kbnaran k-pada tiap-tiap orang yang perchaya .
45010005	Kerna Musa ada tulis yang itu orang yang buat kbnaran yang datang deri hukum taurit boleh hidop oleh-nya .
45010006	Ttapi itu kbnaran yang datang deri perchaya ada kata bgini , " Jangan bilang dalam angkau punya hati , ‘ Siapa-kah boleh naik shorga ? ’ " ( ia’itu mau bawa Almaseh turun ) ,
45010007	" atau , ‘ Siapa-kah boleh turun alam-maut ’ " ( ia’itu mau bawa naik Almaseh deri antara orang mati ) .
45010008	Ttapi apa-kah dia kata ? " Perkata’an itu ada dkat angkau , ia’itu di dalam mulut angkau dan di dalam hati angkau : " itu-lah perkata’an deri-hal perchaya yang kita ada khabarkan :
45010009	Sbab kalau dngan angkau punya mulut angkau mngaku sama Isa yang dia-lah Tuhan , dan perchaya pula dalam angkau punya hati yang Allah sudah bangkitkan dia deri antara orang mati , tntu-lah angkau dapat slamat :
45010010	kerna dngan hati orang perchaya sampai dapat kbnaran , dan dngan mulut orang mngaku sampai dapat slamat .
45010011	Kerna kitab ada bilang , " Barang-siapa perchaya sama dia t’ada nanti kna malu . "
45010012	Kerna t’ada apa sliseh orang Yahudi sama orang Grik , kerna Tuhan itu juga yang mnjadi Allah atas sklian , dan ada murah-hati k-pada smoa orang yang bertriak sama dia :
45010013	kerna , " Barang-siapa yang bertriak k-pada nama Tuhan nanti di-slamatkan . "
45010014	Jadi bagimana pula dia-orang boleh triak k-pada dia itu yang dia-orang blum perchaya ? dan bagimana pula dia-orang boleh perchaya sama dia itu yang dia-orang blum dngar ? dan bagimana pula dia-orang boleh dngar jikalau t’ada satu orang khabarkan ?
45010015	dan bagimana pula orang boleh khabarkan , jikalau bukan di-hantarkan ? sama sperti ada tersurat , " Brapa-lah chantek kaki orang-orang yang bawa khabar yang baik . "
45010016	Ttapi bukan smoa-nya sudah dngarkan itu khabar yang baik . Kerna Yash’aya ada bilang , " Ya Tuhan , siapa-kah yang sudah perchaya kita punya khabar ? "
45010017	Jadi , perchaya datang deri sbab mnngar , dan mnngar datang deri sbab perkata’an Almaseh .
45010018	Ttapi sahya bilang , " T’ada-kah dia-orang dngar ? " Ya , tntu skali , " Bunyi-nya sudah pchah sluroh dunia , Dan perkata’an-nya sampai sgala hujong bumi . "
45010019	Ttapi sahya bilang , " T’ada-kah Isra’el tahu ? " Mula-mula Musa ada kata , " Sahya nanti bangkitkan chmburu dalam kamu punya hati atas orang yang bukan satu bangsa , Dan sahya nanti bangkitkan kamu punya marah atas satu bangsa yang bbal . "
45010020	Dan Yash’aya pun banyak brani , dan dia kata , " Orang yang t’ada chari sama sahya sudah dapat : Sahya mnjadi nyata k-pada orang yang t’ada tanya sama sahya . "
45010021	Ttapi deri-hal Isra’el pula dia kata bgini , " S-panjang hari sahya sudah hulorkan tangan sahya k-pada satu bangsa yang derhaka dan yang suka mnjawab balek . "
45011001	Jadi itu sahya bilang , " Allah sudah buangkan dia punya bangsa-kah ? " Skali-kali tidak . Kerna sahya ini pun satu orang Isra’el , kturunan Ibrahim , deri-pada suku-bangsa Binyamin .
45011002	Allah bukan-nya sudah buangkan bangsa-nya yang dia sudah knal lbeh dhulu . Atau t’ada-kah kamu tahu apa kitab ada bilang deri-hal Ilia ? bagimana dia mngadu k-pada Allah mlawan Isra’el ,
45011003	dan kata , " Ya Tuhan , dia-orang sudah bunohkan Tuhan punya nabi-nabi , dia-orang sudah rubohkan Tuhan punya tmpat korban : dan sahya-lah yang tertinggal s’orang-s’orang , dan dia-orang chari nyawa sahya . "
45011004	Ttapi apa-kah Allah punya jawab sama dia ? " Sahya sudah tinggalkan kerna diri sahya tujoh-ribu orang dlaki , yang blum lipat lutut-nya k-pada Ba’al . "
45011005	Bgitu-lah juga skarang pun ada tertinggal satu tinggalan yang terpileh deri sbab anugrah Allah .
45011006	Ttapi jikalau sbab anugrah , bukan-lah deri-pada orang punya perbuatan : kalau tidak bgini , tntu-lah anugrah itu bukan anugrah .
45011007	Kalau bgitu bagimana pula ? Apa yang Isra’el ada chari , itu-lah juga yang dia t’ada dapat ; ttapi orang pilehan itu sudah dapat , dan yang lain pula sudah di-kraskan :
45011008	sperti ada tersurat , " Allah sudah kasi dia-orang hati kaku , dan mata yang ta’nampak , dan kuping yang ta’dngar , " sampai skarang juga .
45011009	Dan Da’ud pun ada kata , " Biar meja-nya mnjadi satu jrat , dan satu prangkap , Dan satu batu terantok , dan satu balasan k-pada dia-orang :
45011010	Biar mata dia-orang di-kaburkan , spaya jangan dia-orang nampak , Dan bongkokkan-lah blakang-nya slalu . "
45011011	Kalau bgitu sahya bilang , " Dia-orang punya terantok itu spaya dia-orang boleh jatoh-kah ? " Skali-kali tidak : ttapi dalam hal ksalahan-nya itu slamat sudah datang k-pada orang bangsa-asing pula , spaya boleh bangkitkan chmburuan Isra’el .
45011012	Ttapi jikalau dia-orang punya ksalahan mnjadi isi dunia punya kkaya’an , dan dia-orang punya krugian mnjadi bangsa-asing punya kkaya’an ; apa lagi bila dia-orang di-btulkan s-mula ?
45011013	Ttapi sahya ada berchakap sama kamu yang deri-pada bangsa-asing . Jadi itu , dalam hal sahya ini rasul orang bangsa-asing , sahya bsarkan sahya punya playanan :
45011014	jikalau sahya boleh dapat bangkitkan chmburuan dalam hati orang bangsa sahya , dan boleh slamatkan sikit orang deri-pada-nya .
45011015	Kerna jikalau hal dia-orang kna tolak datangkan isi dunia punya perdamaian , apa-kah nanti jadi bila dia-orang di-sambotkan pula , kalau tidak hidop deri antara orang mati ?
45011016	Dan jikalau tpong yang mula-mula itu jadi kudus , tntu-lah tpong yang s-gumpal pun kudus : dan jikalau akar-nya kudus , tntu-lah charang-charang-nya pun kudus .
45011017	Ttapi jikalau sparoh charang-charang itu sudah di-patahkan , dan angkau pula , pokok zaitun-hutan ini , di-changkokkan masok antara-nya , dan sudah dapat bhagian deri-pada akar yang kasi gmok sama itu pokok zaitun :
45011018	jangan mgahkan diri atas itu charang-charang : ttapi jikalau angkau mgahkan diri pun , bukan-nya angkau ini yang tanggong itu akar , ttapi akar itu yang tanggong sama angkau .
45011019	Angkau nanti kata pula , " Charang-charang itu sudah di-patahkan spaya sahya ini boleh di-changkokkan masok . "
45011020	Baik-lah , deri sbab dia-orang punya kurang perchaya dia-orang sudah di-patahkan , dan deri sbab angkau punya perchaya angkau ini ada ttap . Jangan jadi hati-bsar , ttapi baik-lah angkau takot :
45011021	kerna jikalau charang yang asal itu Allah t’ada sayangkan , angkau pun dia t’ada nanti sayangkan .
45011022	Sbab itu , tengok-lah Allah punya murah-hati dan kkrasan pun : k-pada orang-orang yang sudah jatoh itu kkrasan , ttapi k-pada angkau ini murah-hati Allah , jikalau angkau tinggal ttap dalam murah-hati-nya : kalau tidak angkau pun nanti di-kratkan juga .
45011023	Dan jikalau dia-orang t’ada tinggal ttap dalam hal kurang-perchaya-nya , dia-orang pun nanti di-changkokkan masok : kerna Allah ada kuasa changkokkan dia-orang masok lagi s-kali .
45011024	Kerna jikalau angkau sudah di-kratkan deri-pada angkau punya asal , ia’itu pokok zaitun-hutan , dan angkau di-changkokkan masok dalam pokok zaitun yang btul , lain deri-pada angkau punya asal : apa lagi ini smoa charang-charang yang asal nanti di-changkokkan masok dalam pokok-nya sndiri ?
45011025	Hei sudara-sudara , spaya jangan kamu sangkakan diri kamu bijaksana , sahya mau kasi kamu tahu ini ruhsia , ia’itu , orang Isra’el punya hati sudah jadi sparoh kras , sampai ktika s-gnap bangsa-asing sudah masok ;
45011026	dan bgini-lah s-gnap bangsa Isra’el nanti dapat slamat : sama sperti ada tersurat , " Seri Sion nanti terkluar Pnolong itu ; Dia-lah nanti jauhkan deri-pada Yakob hati yang ssat :
45011027	Dan bgini-lah sahya punya perjanjian k-pada dia-orang , Ktika sahya bawa pergi dosa-dosa-nya . "
45011028	Deri-hal injil , dia-orang mnjadi musoh-musoh kerna kamu punya sbab : ttapi deri-hal dia-orang sudah terpileh , dia-orang di-kasehkan kerna nenek-moyang punya sbab .
45011029	Kerna Allah t’ada mnysal deri-hal anugrah-nya atau panggilan-nya .
45011030	Kerna sperti dhulu kamu sudah derhaka k-pada Allah , ttapi skarang sudah dapat ksian , sbab orang Isra’el punya derhaka ,
45011031	bgitu juga dia-orang pula skarang sudah derhaka , spaya sbab ksian yang kamu sudah dapat dia-orang pun boleh skarang dapat ksian .
45011032	Kerna Allah sudah kurongkan smoa dalam hal derhaka , spaya dia boleh tunjokkan ksian atas smoa orang .
45011033	Hei Allah punya bijaksana dan pngtahuan , sangat-lah dalam kkaya’an-nya ! Hukuman-nya t’ada-lah boleh orang slidek , dan jalan-nya t’ada-lah boleh orang dapat chari !
45011034	Kerna siapa-kah yang sudah tahu ingatan Tuhan ? atau siapa-kah yang sudah jadi dia punya pnolong bichara ?
45011035	atau siapa-kah yang sudah kasi apa-apa sama dia lbeh dhulu , spaya dapat balas balek ?
45011036	Kerna sgala perkara asal-nya deri-pada Allah juga , dan oleh dia , dan kerna dia . Sgala puji k-pada dia sampai s-lama-lama-nya . Amin .
45012001	Sbab itu , hei sudara-sudara , deri sbab sgala pngasehan Allah , sahya minta kamu smbahkan-lah badan kamu , mnjadi satu korban yang hidop dan kudus dan berknan k-pada Allah , ia’itu-lah kamu punya smbahyang yang berakal .
45012002	Dan jangan-lah kamu ikut chontoh orang jman ini : ttapi biar-lah rupa kamu di-ubahkan deri sbab ingatan kamu sudah jadi bharu , spaya kamu boleh dapat tahu dngan tntu-nya apa-kah Allah punya kahandak yang baik dan yang berknan dan yang smpurna itu .
45012003	Oleh anugrah yang sudah di-bri k-pada sahya , sahya bilang sama tiap-tiap orang antara kamu , jangan fikirkan diri lbeh deri-pada yang patut di-fikirkan ; ttapi biar-lah kamu fikirkan dngan fikiran yang ttap s-kdar bhagian perchaya yang Allah sudah bhagikan k-pada kamu masing-masing .
45012004	Kerna sama sperti dalam satu badan banyak juga anggota kita , dan anggota itu bukan smoa-nya sama pkerja’an-nya :
45012005	bgitu juga kita pun yang banyak ini mnjadi satu badan dalam Almaseh , dan masing-masing kita mnjadi anggota satu sama lain .
45012006	Dan sdang kita ada pmbrian yang lain-lain , mnurut sperti anugrah yang sudah di-bri k-pada kita , kalau nabuat , baik-lah kita bernabuat s-kdar kita punya perchaya ;
45012007	atau kalau mlayankan orang , baik-lah ttap mlayan ; atau kalau mngajar orang , ttap juga mngajar :
45012008	atau kalau kasi nasihat , ttap juga kasi nasihat : orang yang bhagikan apa-apa , biar-lah dngan hati yang murah ; yang prentahkan orang , biar-lah dngan rajin ; orang yang tunjok ksian , biar-lah dngan suka-hati .
45012009	Biar-lah kamu punya kaseh itu jangan pura-pura . Bnchi-lah apa yang jahat ; berhubong-lah sama apa yang baik .
45012010	Dalam hal kaseh sama sudara-sudara , biar-lah kamu panas dalam perkara rohani ; mnjadi hamba k-pada Tuhan :
45012011	dalam hal rajin , jangan-lah lengah ; biar-lah kamu panas dalam perkara rohani ; mnjadi hamba k-pada Tuhan ;
45012012	bersuka-hati dalam harap ; sabar-hati dalam ksusahan ; tinggal ttap dalam do’a ;
45012013	tolong chukopkan kkurangan orang kudus ; rajin sambot orang dagang .
45012014	Mintakan berkat atas orang yang aniayakan kamu ; mintakan berkat , dan jangan sumpahkan orang .
45012015	Bersuka-suka sama orang yang ada bersuka , dan mnangis sama orang yang ada mnangis .
45012016	Biar-lah kamu satu-hati satu sama lain . Jangan ingat perkara yang bsar-bsar , ttapi ikut perkara yang rndah . Jangan kamu fikirkan diri kamu bijaksana .
45012017	Orang punya kjahatan jangan kamu balaskan dngan kjahatan . Ingat dngan sngaja mau buat perkara yang bnar di dpan smoa orang .
45012018	Jikalau boleh , dalam kamu punya bhagian , biar-lah kamu berdamai dngan smoa orang .
45012019	Hei sgala kkaseh , jangan balaskan sndiri , ttapi kasi tmpat sama Allah punya marah : kerna ada tersurat , " Balasan itu sahya punya : sahya ini-lah nanti balaskan , bgini-lah firman Tuhan . "
45012020	Ttapi jikalau angkau punya musoh lapar , kasi dia makan ; kalau dia haus , kasi dia minum : kerna dngan ini macham punya perbuatan angkau nanti timbonkan bara-api atas kpala dia .
45012021	Jangan-lah jahat kalahkan angkau , ttapi kalahkan jahat dngan yang baik .
45013001	Biar-lah tiap-tiap orang tundok k-pada sgala kuasa yang di atas dia : kerna tidak ada kuasa chuma deri-pada Allah ; dan sgala kuasa yang ada itu pun sudah di-tntukan oleh Allah .
45013002	Sbab itu orang yang mlawan kuasa itu , dia itu mlanggar Allah punya aturan : dan sgala orang yang mlanggar nanti datangkan hukuman atas diri-nya .
45013003	Kerna orang-orang yang pegang prentah bukan-nya bawa takot k-pada yang baik punya pkerja’an , ttapi k-pada yang jahat punya . Ya-kah angkau ta’mau jadi takot sama kuasa itu ? buat-lah apa yang baik , dan angkau nanti dapat puji deri-pada kuasa itu :
45013004	kerna dia satu hamba Allah spaya buat baik k-pada angkau . Ttapi jikalau angkau buat jahat , jadi-lah takot : kerna kuasa itu bawa pdang bukan dngan perchuma : kerna dia satu hamba Allah yang balaskan marah-nya atas orang yang buat jahat .
45013005	Sbab itu patut-lah angkau tundokkan diri , bukan saja deri sbab Allah punya marah , ttapi deri sbab angan-angan hati pun .
45013006	Kerna deri sbab ini-lah kamu bayer chukai pula ; kerna smoa-nya Allah punya pgawai yang ttap buat ini kerja juga .
45013007	Bayer-lah smoa orang apa-apa yang terhutang sama dia : ia’itu hasil k-pada orang yang patut trima hasil ; chukai k-pada orang yang patut trima chukai ; takot k-pada orang yang patut trima takot ; dan hormat k-pada orang yang patut trima hormat .
45013008	Jangan berhutang apa-apa sama satu orang pun , chuma hutang kaseh satu sama lain : kerna orang yang kasehkan lain orang , dia-lah sudah chukop ikut hukum-taurit .
45013009	Sbab ini perkata’an , ia’itu , " Jangan buat zina , " " Jangan bunoh , " " Jangan churi , " " Jangan tma’a , " dan apa-apa lain hukum , smoa-nya terkumpol dalam ini satu perkata’an , ia’itu , " Kasehkan-lah orang sblah-mnyblah sama sperti diri angkau sndiri . "
45013010	Kaseh itu t’ada buat apa yang jahat sama orang sblah-mnyblah-nya : jadi itu , kaseh itu-lah yang chukopkan hukum-taurit .
45013011	Dan patut buat bgini , sdang kamu tahu ini tempo , ia’itu sudah-lah sampai ktika-nya bila kamu msti bangun deri tidor : kerna skarang-lah kita punya slamat lbeh dkat lagi deri-pada tempo bila kita mula-mula sudah perchaya .
45013012	Sudah-lah jauh malam , dan sudah dkat siang hari : sbab itu biar-lah kita buangkan pkerja’an glap , dan pakai snjata trang .
45013013	Biar-lah kita berjalan dngan snonoh , sperti adat siang hari ; jangan dngan lazat dan mabok , jangan dngan persundalan dan perchabolan , dan jangan dngan perklahian dan chmburu .
45013014	Ttapi biar-lah Tuhan kita Isa Almaseh jadi kamu punya pakaian , dan jangan-lah kamu ingat fasal tabi’at dunia mau puaskan k’inginan-nya .
45014001	Orang yang ada Imah dalam perchaya , sambot-lah dia , ttapi jangan mau bichara fasal dia punya sangka-sangka .
45014002	Ada orang yang ada itu perchaya boleh makan sgala jnis : ttapi orang yang lmah chuma makan sayur .
45014003	Jangan-lah orang yang ada makan tengok ta’mata sama orang yang t’ada makan ; dan orang yang t’ada makan pula , jangan-lah dia salahkan orang yang ada makan : kerna Allah sudah sambot sama dia .
45014004	Siapa-kah angkau ini yang salahkan orang lain punya hamba ? kalau dia berdiri atau jatoh , itu smoa dia punya tuan punya fasal . Ttapi dia nanti berdiri ttap ; kerna Tuhan ada kuasa kasi dia berdiri .
45014005	Ada orang yang indahkan satu hari lbeh deri-pada lain hari : ada orang pula indahkan smoa hari . Biar tiap-tiap orang ttap ktntuan-nya dalam hati sndiri .
45014006	Itu orang yang ingatkan hari itu , ada ingatkan pada Tuhan : dan orang yang makan , dia itu makan pada Tuhan , kerna dia bri shukor k-pada Allah : dan orang yang t’ada makan , dia itu t’ada makan pada Tuhan juga , dan dia pun bri shukor k-pada Allah .
45014007	Kerna di antara kita t’ada satu orang pun yang ada hidop pada diri-nya sndiri , atau satu orang pun yang mati pada diri-nya sndiri .
45014008	Kerna jikalau kita hidop , kita hidop pada Tuhan ; atau jikalau kita mati pun , pada Tuhan juga kita mati : sbab itu , baik kita hidop , baik kita mati , kita ini Tuhan-lah punya .
45014009	Kerna ini-lah sbab-nya Almaseh sudah mati dan hidop s-mula , ia’itu spaya dia boleh mnjadi Tuhan atas orang yang sudah mati dan yang lagi hidop pun .
45014010	Ttapi , hei angkau ini , knapa angkau salahkan angkau punya sudara ? atau angkau itu , knapa angkau pula tengok ta’mata sama angkau punya sudara ? kerna kita smoa nanti berdiri mnghadap Allah punya krusi-bichara .
45014011	" Kerna ada tersurat " Tuhan kata , ‘ Dmi sahya punya hidop , tiap-tiap lutut nanti lipat di dpan sahya , Dan tiap-tiap lidah nanti mngaku sama Allah . ’ "
45014012	Jadi itu , kita masing-masing nanti kasi kira-kira deri-hal diri kita k-pada Allah .
45014013	Sbab itu jangan-lah kita salahkan satu sama lain lagi : ttapi lbeh baik kamu bicharakan ini hal , ia’itu jangan ltakkan batu terantok atau satu skatan dpan satu sudara .
45014014	Sahya tahu , dan ada tntu dalam Tuhan Isa , yang satu pun t’ada yang dalam diri-nya mnjadi najis ; chuma sama orang yang bilangkan apa-apa mnjadi najis , sama dia-lah itu jadi najis .
45014015	Kerna jikalau angkau punya sudara mnjadi susah-hati deri sbab angkau punya makanan , bukan-nya angkau turut kaseh punya jalan lagi . Orang yang kerna-nya Almaseh sudah mati , jangan-lah angkau binasakan oleh angkau punya makanan .
45014016	Kalau bgitu apa yang baik dalam kamu itu , jangan-lah kasi orang chakap jahat :
45014017	kerna kraja’an Allah bukan-nya makan-minum , ttapi kbnaran dan sjahtra dan ksuka’an dalam Roh Alkudus .
45014018	Kerna orang yang mnjadi hamba Almaseh dalam dia berbuat bgini , dia itu-lah berknan pada Allah , dan di-bnarkan oleh manusia pun .
45014019	Jadi itu , biar-lah kita tuntut apa-apa yang mndatangkan sjahtra dan yang tgohkan kita satu sama lain .
45014020	Jangan-lah rosakkan Allah punya pkerja’an deri sbab makanan . Sgala makanan suchi juga : ttapi salah juga kalau orang makan dngan kasi orang terantok .
45014021	Baik jangan makan daging , atau minum ayer-anggor , atau apa-apa pun yang terantokkan angkau punya sudara punya kaki
45014022	Itu perchaya yang ada sama angkau , biar-lah angkau simpan sndiri dpan Allah . Berkat-lah itu orang yang t’ada salahkan diri-nya dalam perkara yang dia ada bnarkan .
45014023	Ttapi orang yang ada taroh sangka-sangka hati , dia itu salah kalau dia makan , kerna itu bukan deri-pada perchaya asal-nya ; dan apa-apa yang asal-nya bukan deri perchaya , ia’itu dosa .
45015001	Kita ini yang kuat patut tanggongkan klmahan orang yang ta’kuat , dan jangan sukakan diri sndiri .
45015002	Biar-lah kita masing-masing sukakan orang sblah-mnyblah-nya kerna perkara yang baik , spaya boleh tgohkan dia .
45015003	Kerna Almaseh skali pun t’ada sukakan diri-nya sndiri : ttapi , sperti ada tersurat , " Kchla’an orang yang chlakan angkau sudah timpa atas sahya . "
45015004	Kerna apa-apa yang sudah tertulis dhulu-dhulu smoa itu sudah di-tuliskan mnjadi plajaran sama kita , spaya kita dapat harap deri sbab sabar , dan deri sbab pnghiburan yang datang deri-pada kitab-kitab .
45015005	Biar-lah Allah , yang mmbri sabar dan pnghiburan itu , kasi kamu jadi s-tuju satu sama lain , turut sperti hati Isa Almaseh :
45015006	spaya dngan satu hati dan dngan satu lidah kamu boleh muliakan Allah , ia’itu Bapa Tuhan kita Isa Almaseh .
45015007	Sbab itu sambot-lah satu sama lain , sperti Almaseh sudah sambot sama kamu , spaya muliakan Allah .
45015008	Kerna sahya bilang yang Almaseh sudah mnjadi orang bersunat punya playan kerna Allah punya kbtulan , spaya dia boleh sampaikan smoa yang sudah di-janjikan k-pada nenek-moyang kita ,
45015009	dan spaya orang bangsa-asing pun boleh muliakan Allah sbab dia punya ksian ; sperti ada tersurat , " Itu sbab-lah sahya nanti bri puji k-pada-mu di antara orang bangsa-asing . Serta nyanyikan nama-mu . "
45015010	Dan lagi dia ada bilang , " Hei kamu orang bangsa-asing , baik-lah kamu bersuka-suka sama-sama dia punya bangsa . "
45015011	Dan lagi skali , " Pujikan Tuhan , hei smoa orang bangsa-asing : Biar-lah sgala bangsa pujikan dia . "
45015012	Dan lagi Yash’aya pula ada bilang , " Nanti ada Akar Yishai itu , Ia’itu-lah yang nanti bangkit mau prentahkan sgala bangsa-asing , Dan sama dia-lah orang bangsa-asing nanti taroh harap . "
45015013	Biar-lah Allah yang mmberi harap pnohkan kamu smoa dngan s-gnap ksuka’an dan sntosa dalam hal kamu perchaya , spaya kamu boleh tambah-tambah pnoh dngan harap oleh kuasa Roh Alkudus .
45015014	Hei sudara-sudara , sahya ini ada rasa tntu deri-hal kamu smoa , ia’itu yang kamu ada pnoh dngan kbaikan , dan chukop sgala pngtahuan , dan lagi pun ada kuasa nasihatkan satu sama lain .
45015015	Ttapi lbeh brani sahya sudah tulis sama kamu dalam bbrapa perkara , sperti mau ingatkan kamu , oleh anugrah yang Allah sudah kasi sama sahya ,
45015016	ia’itu yang sahya ini msti jadi psuroh Isa Almaseh k-pada orang bangsa-asing , serta jalankan injil Allah , spaya orang bangsa-asing itu mnjadi persmbahan yang berknan , sdang sudah di-kuduskan oleh Roh Alkudus .
45015017	Jadi itu , dalam smoa perkara yang sahya buat kerna Allah , sahya ada mgahkan diri sahya dalam Isa Almaseh .
45015018	Kerna sahya t’ada brani chakap fasal yang lain , chuma yang Almaseh sudah buat oleh sahya , spaya bangsa-asing itu datang mnurut dia punya prentah , baik dalam perkata’an baik dalam perbuatan ,
45015019	dngan kuasa sgala tanda-tanda dan sgala perkara yang hairan , dan dngan kuasa Roh Alkudus ; sampaikan mula’i deri negri Yerusalim , dan kliling-nya sampai k-pada Ilirikum , sahya sudah khabarkan injil Almaseh rata-rata ;
45015020	dan sahya punya maksud mau khabarkan injil bukan di tmpat di mana orang sudah sbotkan Almaseh punya nama , spaya sahya jangan naikkan rumah atas lain orang punya alasan ;
45015021	ttapi sperti ada tersurat , " Orang yang blum dapat khabar deri-hal dia , dia-orang pun nanti tengok , Dan orang yang blum dngar pun nanti mngerti . "
45015022	Itu-lah sbab-nya sahya sudah tersangkot , ta’boleh datang k-pada kamu , sudah brapa kali :
45015023	ttapi skarang sahya t’ada lagi tmpat dalam ini negri smoa , dan brapa tahun punya lama sahya sudah rindu mau datang k-pada kamu ,
45015024	bila-bila sahya blayer pergi negri Spanyol , ( kerna sahya ada harap mau jumpa sama kamu dalam perjalanan sahya , dan lagi pun sahya harap kamu boleh hantarkan sahya sampai di sana , jikalau lbeh dhulu sahya punya hati boleh puas sikit sama kamu )
45015025	ttapi skarang ini sahya ada pergi Yerusalim , mau mlayankan orang kudus di situ .
45015026	Kerna sudah berknan k-pada orang Makadoniah dan orang Akhayah mau kumpolkan wang kerna sudara-sudara yang miskin antara orang kudus di Yerusalim .
45015027	Ya , dia-orang sudah berknan , dan dia-orang ada berhutang sama itu orang kudus . Kerna jikalau orang bangsa-asing sudah dapat bhagian dngan dia dalam perkara rohani , patut juga kalau dia-orang layankan dia dalam perkara dunia pula .
45015028	Jadi itu , bila sahya sudah slsaikan ini perkara , dan sudah tntukan ini buah-buahan k-pada dia-orang , sahya nanti blayer pergi negri Spanyol , dan singgah sama kamu .
45015029	Dan sahya tahu yang bila sahya datang k-pada kamu , sahya nanti datang dngan s-pnoh-pnoh berkat Almaseh .
45015030	Hei sudara-sudara , deri sbab Tuhan kita Isa Almaseh , dan deri sbab kaseh yang datang deri-pada Roh , sahya minta sama kamu usahakan-lah diri kamu sama-sama sahya dalam minta do’a k-pada Allah kerna sahya ini ;
45015031	spaya sahya boleh terlpas deri-pada orang di tanah Yahudiah yang t’ada perchaya , dan spaya sahya punya playanan kerna orang di Yerusalim boleh mnjadi berknan k-pada itu orang-orang kudus ;
45015032	spaya sahya boleh datang k-pada kamu dngan ksuka’an oleh kahandak Allah , dan boleh brentikan pnat sama-sama kamu .
45015033	Biar-lah Allah yang mmbri sjahtra itu bserta dngan kamu smoa . Amin .
45016001	Sahya ada srahkan k-pada kamu sudara kita ini , Fibi , satu sudara prempuan yang mnjadi playan eklisia yang di Kingkriah :
45016002	spaya kamu sambot sama dia dalam Tuhan , sperti padan sama orang kudus , dan spaya kamu boleh tolong sama dia dalam apa-apa perkara yang kamu boleh jadi berguna sama dia : kerna dia sndiri pun sudah mnjadi pnolong sama banyak orang , dan sama sahya ini juga .
45016003	Kasi tabek sama Priska dan Akula , ia’itu kawan-kawan sahya dalam Isa Almaseh punya pkerja’an ,
45016004	dan dia-orang dua-dua sudah srahkan dia-orang punya nyawa kerna sahya ; dan bukan saja sahya ini balas trima-kaseh sama dia-orang , ttapi sgala eklisia orang bangsa-asing pun :
45016005	dan kasi tabek sama eklisia yang di dalam rumah dia-orang . Kasi tabek sama kkaseh sahya Ipainitus , yang mula-mula skali sudah perchaya sama Almaseh di tanah Asiah .
45016006	Kasi tabek sama Mariam yang sudah sangat berusaha kerna kamu .
45016007	Kasi tabek sama Andronikus dan Yunias , daging-darah sahya , orang yang sudah kna pasong sama-sama sahya , ia’itu orang-orang yang bernama di antara rasul-rasul , dan orang yang ada dalam Almaseh lbeh dhulu sahya .
45016008	Kasi tabek sama Ampliatus , yang sahya kaseh dalam Tuhan .
45016009	Kasi tabek sama Urbanus , ia’itu kawan sahya dalam pkerja’an Almaseh , dan sama Stakhus kkaseh sahya .
45016010	Kasi tabek sama Apelles , yang stiawan dalam Almaseh . Kasi tabek sama isi-rumah Aristobulus .
45016011	Kasi tabek sama Herodion , yang jadi sahya punya daging-darah . Kasi tabek sama orang-orang isi rumah Narkissus , yang di dalam Tuhan punya .
45016012	Kasi tabek sama Trufainah dan Trufosah , yang berusaha dalam Tuhan . Kasi tabek sama Persis , yang orang kasehkan , dan yang banyak berusaha dalam Tuhan .
45016013	Kasi tabek sama Rufus , yang terpileh dalam Tuhan , dan sama mak-nya , ia’itu mak sahya pun .
45016014	Kasi tabek sama Asungkritus , dan Fligun , dan Hermis , dan Patrobas , dan Hermas , dan sama sudara-sudara yang ada bersama-sama dia-orang .
45016015	Kasi tabek sama Filologus dan Yulia , dan sama Nirius dan sudara-prempuan-nya , dan sama Olumpas , dan smoa orang kudus yang sama-sama dia .
45016016	Kasi tabek satu sama lain dngan chium yang kudus . Sgala eklisia Almaseh kirim tabek sama kamu .
45016017	Hei sudara-sudara , sahya minta kamu perhatikan orang-orang yang jadikan perchraian dan yang kasi orang terantok , ia’itu mlanggar pngajaran yang kamu sudah blajar : dan balekkan diri kamu deri-pada dia-orang .
45016018	Kerna orang yang bgitu , dia bukan-nya jadi hamba k-pada Tuhan kita Almaseh , ttapi dia-orang jadi hamba k-pada prot-nya sndiri ; dan oleh perkata’an-nya yang lmbot dan manis itu , dia-orang tipukan orang yang tulus-hati .
45016019	Kerna kamu punya turut-prentah sudah mashhur k-pada smoa orang . Jadi itu , sahya bersuka-suka fasal kamu : ttapi sahya mau kamu jadi bijaksana dalam perkara yang baik , ttapi berseh dalam perkara jahat .
45016020	Dan Allah yang mmbri sjahtra nanti hanchurkan Setan dngan sgra di bawah kamu punya kaki . Biar-lah anugrah Tuhan kita Isa Almaseh bserta dngan kamu smoa .
45016021	Timotius , kawan sahya dalam pkerja’an , kirim tabek sama kamu : dan Lukius pun sama Yason dan Sosipatrus , daging-darah sahya .
45016022	Dan sahya ini pun , Tirtius , yang ada tuliskan ini surat , kirim tabek sama kamu dalam Tuhan .
45016023	Dan Gayus yang kasi tumpang sama sahya dan sama s-gnap eklisia kirim tabek juga . Dan Irastus , bndahara negri , kirim tabek juga , dan Kuartus sudara kita .
45016025	Dan k-pada Tuhan yang berkuasa tgohkan kamu , ikut sperti injil yang sahya ajar dan sperti khabar deri-hal Isa Almaseh , dan ikut sperti sudah di-nyatakan deri-hal ruhsia yang sudah di-smbunyikan dalam sgala jman yang sudah lalu ,
45016026	ttapi skarang sudah di-nyatakan , dan di-bri tahu k-pada sgala bangsa-asing oleh surat nabi-nabi sperti psanan Allah yang kkal itu , spaya bangsa-asing datang mnurut perchaya ;
45016027	k-pada Allah yang sndiri saja ada bijaksana , k-pada dia-lah kmulia’an oleh Isa Almaseh sampai s-lama-lama-nya . Amin .
46001001	Deri-pada Paulus , yang sudah di-panggil dngan kahandak Allah mnjadi rasul Isa Almaseh , dan deri-pada sudara kita Sostines ,
46001002	datang k-pada eklisia Allah yang di negri Korintus , ia’itu orang yang sudah di-kuduskan dalam Isa Almaseh , dan di-panggil spaya mnjadi orang-orang kudus , sama-sama sgala orang yang triak nama Tuhan kita Isa Almaseh , baik di mana tmpat pun , ia’itu Tuhan-nya dan Tuhan kita :
46001003	biar-lah datang k-pada kamu anugrah dan sjahtra deri-pada Bapa kita Allah , dan deri-pada Tuhan kita Isa Almaseh .
46001004	Slalu sahya ada mnguchap shukor k-pada sahya punya Allah fasal kamu , sbab anugrah Allah yang sudah di-brikan k-pada kamu dalam Isa Almaseh ;
46001005	yang dalam Almaseh kamu sudah mnjadi kaya dalam smoa perkara , dalam sgala pngajaran dan dalam sgala pngtahuan pun ;
46001006	sperti sahya punya ksaksian deri-hal Almaseh sudah di-ttapkan dalam kamu :
46001007	sampaikan kamu t’ada kurang dalam satu kurnia pun , sdang kamu ada mnantikan knyata’an Tuhan kita Isa Almaseh ;
46001008	dan dia-lah nanti ttapkan kamu sampai ksudahan , spaya kamu jadi t’ada salah dalam hari Tuhan kita Isa Almaseh .
46001009	Stiawan-lah Allah yang sudah panggil kamu masok dalam persahabatan Anak-nya , ia’itu Tuhan kita Isa Almaseh .
46001010	Hei sudara-sudara , oleh nama Tuhan kita Isa Almaseh , sahya minta kamu smoa jadi s-kata , dan jangan jadi pnchraian di antara kamu ; ttapi biar-lah kamu rapat bersama-sama dalam satu hati dan satu bichara .
46001011	Kerna ada orang deri isi rumah Khloe sudah trangkan sama sahya , hei sudara-sudara , yang ada pertngkaran di antara kamu .
46001012	Ini-lah sahya punya arti , ia’itu , yang masing-masing kamu ada bilang , " Sahya ini Paulus punya ; " dan " Sahya ini Apollos punya ; " dan " Sahya ini Kifas punya , " dan " Sahya Almaseh punya . "
46001013	Almaseh itu sudah di-bhagikan-kah ? sudah-kah Paulus di-salibkan kerna kamu ? atau sudah-kah kamu di-baptiskan dalam nama Paulus ?
46001014	Sahya mnguchap shukor k-pada Allah yang sahya t’ada baptiskan satu orang pun di antara kamu , chuma Krispus dan Gayus saja ,
46001015	spaya jangan orang bilang kamu sudah di-baptiskan dalam sahya punya nama .
46001016	Isi rumah Stifanus pun sahya sudah baptiskan : lain deri-pada itu sahya ta’tahu pula kalau sahya sudah baptiskan lain orang lagi .
46001017	Kerna Almaseh sudah hantarkan sahya bukan mau baptiskan orang , ttapi mau khabarkan injil : dan itu pun bukan dngan perkata’an punya bijaksana , saya jangan pula salib Almaseh itu mnjadi sia-sia .
46001018	Kerna k-pada orang yang ada dalam jalan binasa , pngajaran salib itu mnjadi satu kbodohan , ttapi k-pada kita yang ada dalam jalan slamat ia’itu mnjadi kuasa Allah .
46001019	Kerna ada tersurat , " Bijak orang yang bijaksana sahya nanti binasakan , Dan akal orang yang berakal sahya nanti sblahkan . "
46001020	Di mana-kah orang yang bijaksana ? di mana-kah orang pnulis ? di mana-kah jman ini punya orang pmbantah ? bukan-kah Allah sudah bodohkan ini dunia punya bijaksana ?
46001021	Kerna dngan Allah punya bijaksana , sdang dunia ini t’ada knal sama Allah oleh bijaksana-nya sndiri , sudah-lah berknan k-pada Allah mau slamatkan orang yang perchaya oleh itu kbodohan yang kita khabarkan .
46001022	Sdang orang Yahudi ada minta tanda-tanda , dan orang Grik chari bijaksana :
46001023	ttapi kita ini ada khabarkan Almaseh yang tersalib , ia’itu satu batu terantok k-pada orang Yahudi , dan satu kbodohan k-pada orang bangsa asing ;
46001024	ttapi k-pada orang-orang yang sudah di-panggil , baik orang Yahudi baik orang Grik , ia’itu-lah Almaseh , Allah punya kuasa dan Allah punya bijaksana .
46001025	Sbab Allah punya kbodohan ada lbeh bijaksana deri-pada manusia ; dan Allah punya klmahan lbeh kuat deri-pada manusia .
46001026	Kerna tengok-lah , hei sudara-sudara , kamu punya panggilan , yang bukan-nya banyak orang yang bijaksana sperti hitongan orang dunia , bukan-nya banyak orang berkuasa , dan bukan-nya banyak orang yang berpangkat :
46001027	ttapi Allah sudah pileh ini dunia punya perkara yang bodoh-bodoh mau kasi malu orang yang bijaksana ; dan Allah sudah pileh ini dunia punya perkara yang lmah mau kasi malu perkara yang kuat ;
46001028	dan ini dunia punya perkara yang hina , dan yang orang rengankan Allah sudah pileh , dan perkara yang tidak ada pun , mau tidakkan perkara yang ada :
46001029	spaya jangan satu manusia pun mgahkan diri-nya di dpan Allah .
46001030	Ttapi deri-pada Allah kamu ini ada dalam Isa Almaseh , yang sudah di-jadikan k-pada kita bijaksana deri-pada Allah , dan kbnaran dan kkudusan dan tbusan :
46001031	spaya ( sperti ada tersurat ) , " Orang yang mgahkan diri , biar dia mgahkan diri-nya dalam Tuhan . "
46002001	Dan bila sahya sudah datang k-pada kamu , hei sudara-sudara , waktu sahya khabarkan ruhsia Allah k-pada kamu , sahya sudah datang bukan-nya dngan perkata’an dan bijaksana punya ktinggian .
46002002	Kerna sahya sudah tntukan bgini , ia’itu satu pun sahya ta’mau tahu di antara kamu chuma Almaseh saja , dan dia tersalib .
46002003	Dan sahya sudah ada sama-sama kamu dalam klmahan , dan ktakotan , dan banyak mngglitar .
46002004	Dan sahya punya perkata’an dan pngajaran pun bukan-nya dngan perkata’an bijaksana yang pujok orang , ttapi dngan ktrangan Roh dan kuasa :
46002005	spaya jangan kamu punya perchaya jadi deri manusia punya bijaksana , ttapi deri Allah punya kuasa .
46002006	Dalam pada itu kita ada chakapkan bijaksana di antara orang yang sudah smpurna : ttapi satu bijaksana yang bukan ini jman punya , dan bukan bijaksana ini jman punya pnghulu-pnghulu , yang nanti hilang kuasa :
46002007	ttapi kita ada chakapkan Allah punya bijaksana dalam ruhsia , ia’itu satu bijaksana yang sudah tersmbunyi , yang Allah sudah tntukan lbeh dhulu s-blum ada jman lagi , spaya bawa mulia k-pada kita :
46002008	dan ini bijaksana ini jman punya pnghulu satu orang pun t’ada tahu : kerna kalau dia-orang sudah tahu , t’ada dia-orang nanti salibkan Tuhan sgala kmulia’an itu :
46002009	ttapi sperti ada tersurat , " Apa yang mata t’ada tengok , dan kuping t’ada dngar , Dan yang t’ada masok orang punya hati , Ia’itu apa yang Allah sudah sdiakan kerna orang yang kasehkan dia . "
46002010	Ttapi k-pada kita ini Allah sudah nyatakan oleh Roh itu , kerna Roh preksa sgala perkara , sampai Allah punya perkara yang dalam-dalam pun .
46002011	Kerna mana satu manusia yang tahu manusia punya perkara , chuma roh manusia saja yang di dalam-nya ? Bgitu juga Allah punya perkara satu orang pun t’ada tahu , chuma Roh Allah saja .
46002012	Ttapi kita bukan-nya sudah trima ini dunia punya roh , ttapi Roh yang deri-pada Allah ; spaya kita boleh tahu perkara-perkara yang Allah sudah kurniakan k-pada kita .
46002013	Dan ini smoa perkara-lah yang kita ada chakapkan , bukan dngan perkata’an yang manusia punya bijaksana ajarkan , ttapi yang Roh ajarkan : dan perkara rohani itu kita bandingkan dngan perkara yang rohani juga .
46002014	Orang yang bernyawa t’ada trima Roh Allah punya perkara : kerna itu smoa jadi satu kbodohan sama dia ; lagi pun dia ta’boleh tahu , sbab itu smoa ada di-timbangkan dngan hal rohani .
46002015	Ttapi orang yang rohani timbangakan sgala perkara , dan dia punya diri sndiri satu orang pun t’ada timbangkan .
46002016	Kerna siapa sudah tahu Tuhan punya maksud , spaya boleh ajarkan sama dia ? Ttapi kita ini ada Almaseh punya maksud .
46003001	Hei sudara-sudara , sahya ini ta’boleh berchakap sama kamu sperti sama orang yang rohani , ttapi sperti sama orang yang dalam tabi’at dunia , ia’itu sperti anak-anak kchil dalam Almaseh .
46003002	Sahya sudah kasi kamu minum susu , bukan-nya daging ; kerna itu ktika kamu blum boleh tahan , dan sampai skarang pun blum juga kamu boleh ;
46003003	kerna kamu ini ada dalam tabi’at dunia lagi : kerna sdang ada dngki dan pertngkaran di antara kamu smoa , bukan-kah kamu dalam tabi’at dunia , dan bawa diri sperti orang dunia ?
46003004	Kerna bila ada orang kata , " Sahya ini Paulus punya , " dan ada lain orang kata , " Sahya ini Apollos punya , " bukan-kah kamu orang dunia juga ?
46003005	Ttapi apa-kah Apollos itu ? dan apa-kah Paulus itu ? Chuma orang playan yang oleh-nya kamu sudah perchaya ; dan masing-masing sperti Tuhan sudah kasi sama dia .
46003006	Sahya ini sudah tanam , dan Apollos sudah siram , ttapi Allah juga yang sudah kasi bertumboh .
46003007	Jadi itu , baik orang yang tanam , baik orang yang siram , satu pun tidak , chuma Allah juga yang kasi bertumboh .
46003008	Orang yang tanam dan orang yang siram , dua-dua satu juga : ttapi masing-masing nanti trima dia sndiri punya upah , s-kdar kpnatan-nya sndiri .
46003009	Kerna kita ini Allah punya kawan dalam pkerja’an : kamu pula jadi Allah punya ladang , Allah punya bangunan .
46003010	S-kdar anugrah Allah yang sudah di-bri k-pada sahya , dan sperti kpala-tukang yang bijaksana , sahya sudah ltakkan alasan ; dan lain orang naikkan rumah di atas-nya . Ttapi biar-lah tiap-tiap orang jaga baik-baik apa macham dia naikkan rumah di atas-nya .
46003011	Kerna satu orang pun ta’boleh ltakkan alasan lain deri-pada itu satu yang ada sdia terltak , ia’itu Isa Almaseh .
46003012	Ttapi jikalau di atas itu alasan ada orang naikkan rumah deri-pada mas , perak , batu yang indah-indah , kayu , rumput-kring , batang padi ;
46003013	tiap-tiap orang punya pkerja’an nanti jadi nyata : kerna itu hari nanti trangkan , kerna itu hari nanti di-nyatakan dngan api ; dan itu api-lah nanti ujikan apa macham-kah masing-masing punya pkerja’an .
46003014	Jikalau pkerja’an barang-siapa yang bangunkan di atas-nya jadi ttap , itu orang nanti trima upah .
46003015	Jikalau barang-siapa punya pkerja’an hangus , rugi-lah dia itu : ttapi dia sndiri nanti slamat ; ttapi dalam pada itu sperti dia kna api .
46003016	T’ada-kah kamu tahu yang kamu smoa Allah punya ka’abah , dan Roh Allah ada tinggal di dalam kamu ?
46003017	Jikalau barang-siapa binasakan ka’abah Allah , dia-lah yang Allah nanti binasakan : kerna ka’abah Allah itu kudus , dan itu-lah kamu smoa .
46003018	Jangan-lah satu orang pun tipukan diri-nya sndiri . Jikalau barang-siapa di antara kamu fikir yang dia bijaksana di dalam ini jman , baik dia jadi bodoh , spaya dia boleh mnjadi bijaksana .
46003019	Kerna ini dunia punya bijaksana jadi kbodohan dpan Allah . Kerna ada tersurat , " Dia yang tangkap orang bijaksana dalam dia-orang punya cherdek : "
46003020	dan lagi , " Tuhan tahu orang bijaksana punya bichara , yang ia’itu sia-sia . "
46003021	Sbab itu jangan-lah satu orang pun mgahkan diri-nya dalam hal manusia . Kerna smoa perkara kamu-lah punya ;
46003022	baik Paulus , baik Apollos , baik Kifas , baik dunia , baik kahidopan , baik kmatian , baik perkara yang skarang ada , baik perkara yang nanti datang : smoa-nya kamu punya ;
46003023	dan kamu ini Almaseh punya ; dan Almaseh pula Allah punya .
46004001	Biar-lah orang bilangkan kita ini sperti hamba-hamba Almaseh , dan sperti juru-kunchi atas sgala ruhsia Allah .
46004002	Dan lagi di sini pun deri-hal juru-kunchi orang tuntut yang masing-masing msti jadi stiawan .
46004003	Ttapi sama sahya ini , itu chuma satu perkara yang kchil kalau sahya di-hukumkan oleh kamu , atau oleh manusia punya bichara : dan sahya t’ada hukumkan sahya punya diri pun .
46004004	Kerna sahya ta’tahu satu pun yang boleh salahkan sahya ; ttapi bukan sahya sudah di-bnarkan dalam ini hal : ttapi Tuhan-lah yang hukumkan sahya .
46004005	Sbab itu jangan-lah hukumkan satu apa pun s-blum waktu-nya , sampai Tuhan datang , yang nanti bawa di trang sgala perkara glap yang tersmbunyi , dan nanti nyatakan smoa hati punya maksud pun : bharu-lah masing-masing orang nanti dapat pujian deri-pada Allah .
46004006	Dan oleh kerna kamu , hei sudara-sudara , sahya sudah ibaratkan ini smoa dalam hal sahya sndiri dan Apollos pun ; spaya dalam hal kita kamu boleh blajar ini , jangan lbeh deri-pada apa yang ada tersurat ; ia’itu spaya jangan kamu bsarkan diri masing-masing kerna satu orang mlawan lain orang .
46004007	Kerna siapa pula yang bedakan angkau ? dan apa-kah yang ada sama angkau yang bukan angkau trima punya ? Ttapi kalau btul angkau sudah trima , knapa-kah angkau mgahkan diri sperti bukan angkau sudah trima ?
46004008	Kamu sdia sudah knnyang , kamu sdia sudah kaya , dngan t’ada kita kamu sudah pun jadi raja : dan baik juga kalau kamu boleh jadi raja , spaya kita pun boleh jadi raja sama-sama kamu .
46004009	Kerna sahya punya fikiran , kita rasul-rasul ini Allah sudah mnghadapkan kmdian skali , sperti orang yang sudah kna hukum mati : kerna kita sudah di-buatkan sperti satu wayang k-pada dunia , dan k-pada mla’ikat , dan k-pada manusia pun .
46004010	Kita ini orang bodoh kerna Almaseh punya sbab , ttapi kamu smoa bijaksana dalam Almaseh ; kita ini lmah , ttapi kamu smoa kuat ; kamu smoa mulia , ttapi kita ini hina .
46004011	Sampai ini waktu kita ada lapar , dan haus , dan tlanjang , dan kna tumbok , dan terhanyut-hanyut ;
46004012	dan kita berpnat dalam pkerja’an tangan kita sndiri : bila kna maki , kita berkatkan ; bila kna aniaya , kita sabarkan ;
46004013	bila kna umpat , kita nasihatkan ; kita ini sudah di-buatkan sperti sampah dunia , dan sperti sgala perkara punya kotor , sampai ini skarang .
46004014	Ini smoa sahya ada tulis bukan-nya sbab mau kasi kamu malu , ttapi sbab mau ajarkan kamu , sperti sahya punya anak-anak yang sahya kaseh .
46004015	Kerna jikalau kamu ada s-laksa guru dalam Almaseh skali pun , ttapi kamu punya bapa t’ada banyak : kerna dalam Isa Almaseh sahya-lah yang sudah beranakkan kamu smoa oleh injil .
46004016	Sbab itu sahya minta kamu , turut-lah sahya punya tuladan .
46004017	Kerna ini sbab-lah sahya sudah hantarkan Timotius pergi k-pada kamu , ia’itu satu anak sahya dalam Tuhan yang sahya kaseh dan yang stiawan , dan dia-lah juga nanti ingatkan kamu fasal sgala klakuan sahya dalam Almaseh , sperti sahya ada ajar sana-sini dalam tiap-tiap eklisia .
46004018	Ada brapa orang yang ada bsarkan diri-nya spertikan sahya t’ada nanti datang k-pada kamu .
46004019	Ttapi , jikalau kahandak Tuhan , nanti juga sahya datang k-pada kamu dngan sgra ; dan sahya nanti tahu orang-orang yang bsarkan diri-nya , bukan-nya perkata’an-nya ttapi kuasa-nya .
46004020	Kerna kraja’an Allah bukan-nya dalam perkata’an , ttapi dalam kuasa .
46004021	Apa-kah kamu punya mau ? baik sahya datang k-pada kamu dngan rotan-kah , atau dngan kaseh dan roh yang lmah-lmbot ?
46005001	Sunggoh-lah ada khabar yang di antara kamu ada perchabolan , dan satu macham punya perchabolan yang tidak ada di antara orang bangsa-asing skali pun , ia’itu satu orang ambil bapa-nya punya bini .
46005002	Dan ta’kata kamu susah-hati , spaya orang yang buat itu kerja boleh kna buang deri antara kamu , balek kamu ada mgahkan diri pula .
46005003	Dan sahya ini , sunggoh pun sahya punya badan ada jauh , ttapi sahya punya roh ada sama-sama kamu , sudah pun sahya hukumkan itu orang yang sudah buat ini perkara bgitu , sama sperti sahya ada sama-sama kamu ,
46005004	ia’itu dalam nama Tuhan kita Isa , bila kamu smoa berhimpon sama-sama , dan roh sahya pun , dngan kuasa Tuhan kita Isa ,
46005005	mau srahkan itu macham punya orang k-pada Setan , spaya binasakan tabi’at dunia , dan spaya roh-nya boleh slamat tempo hari Tuhan Isa .
46005006	Kamu punya kmgahan itu t’ada baik . Bukan-kah kamu tahu yang sikit punya ragi boleh ragikan s-gumpal punya tpong ?
46005007	Buangkan-lah ragi yang lama itu , spaya kamu boleh jadi satu gumpal yang bharu , ia’itu sperti kamu sdia t’ada berragi . Kerna kita punya Paska sudah di-smblehkan , ia’itu Almaseh :
46005008	sbab itu biar-lah kita buat hari-bsar , bukan-nya dngan ragi yang lama , dan bukan-nya dngan ragi dosa dan kjahatan , ttapi dngan hal ta’berragi , ia’itu dngan tulus hati dan kbtulan .
46005009	Dalam sahya punya surat sahya sudah tulis k-pada kamu jangan champur sama orang chabol ;
46005010	arti-nya bukan jangan champur skali-kali sama ini dunia punya orang chabol , atau sama orang yang tma’a , atau sama prampas , atau sama orang yang smbahyang datok ; kerna kalau bgitu kamu msti kluar deri ini dunia :
46005011	ttapi yang s-btul-nya sahya sudah tulis k-pada kamu jangan champur sama barang-siapa yang ada nama jadi sudara , kalau dia orang chabol , atau orang tma’a , atau smbahyang datok , atau pmaki , atau pmabok , atau prampas ; sama itu macham punya orang jangan kamu makan pun .
46005012	Kerna apa-kah sahya terkna fasal hukuman orang yang di luar ? Bukan-kah kamu punya hal mau hukumkan orang yang dalam eklisia ?
46005013	ttapi orang yang di luar Allah yang hukumkan . Baik-lah kamu buangkan itu orang jahat kluar deri antara kamu smoa .
46006001	Jikalau barang-siapa di antara kamu ada satu hal sama lain orang , brani-kah dia pergi bichara dpan orang yang ta’bnar , dan bukan dpan orang kudus ?
46006002	Atau t’ada-kah kamu tahu yang orang kudus nanti hukumkan ini dunia ? dan jikalau dunia ini kamu nanti hukumkan , t’ada-kah kamu tahu yang kita ini nanti hukumkan mla’ikat ? dan lbeh lagi pula perkara jman ini ?
46006003	Bukan-kah kamu tahu yang kita ini kamu nanti hukumkan mla’ikat ? dan lbeh lagi pula perkara jman ini ?
46006004	Sbab itu jikalau ada sama kamu perkara jman ini , ada-kah kamu bikinkan hakim orang-orang yang t’ada terbilang di dalam eklisia ?
46006005	Ini sahya ada kata mau kasi kamu rasa malu . Apa , di antara kamu t’ada-kah sampai satu orang pun yang bijaksana yang boleh bicharakan di antara sudara-sudara-nya ?
46006006	ttapi sudara mnd’awa sudara , dan itu pula di dpan orang-orang yang ta’perchaya ?
46006007	Dan skarang juga btu-lah sudah pun ada satu kchla’an di antara kamu , ia’itu kamu ada d’awa-d’awi satu sama lain . Knapa kamu t’ada lbeh suka tahan aniaya ? knapa kamu t’ada lbeh suka kna tipu ?
46006008	Ttapi kamu sndiri pula ada buat aniaya dan tipu-daya , dan itu pun k-pada sudara-sudara .
46006009	Atau t’ada-kah kamu tahu yang orang yang t’ada bnar t’ada nanti trima kraja’an Allah mnjadi psaka-nya ? Jangan orang ssatkan kamu : orang chabol , orang smbahyang datok , orang berzina , orang yang kna smburit , orang yang buat smburit ,
46006010	pnchuri , orang tma’a , pmabok , pmaki , prampas , smoa ini t’ada nanti trima kraja’an Allah mnjadi psaka-nya .
46006011	Dan ada orang di antara kamu yang dhulu hal-nya bgitu-lah : ttapi kamu ini sudah chuchi kamu punya diri , dan kamu sudah di-kuduskan , dan kamu sudah di-bnarkan di dalam nama Tuhan kita Isa Almaseh , dan dalam kita punya Allah punya Roh .
46006012	Sgala perkara ada halal sama sahya , ttapi bukan-nya smoa-nya kasi fa’idah . Sgala perkara ada halal sama sahya ; ttapi sahya ini ta’mau kna prentah oleh apa-apa .
46006013	Makanan kerna prot , dan prot kerna makanan ; ttapi Allah nanti lnnyapkan dua-dua skali . Ttapi badan kita bukan-nya kerna perchabolan , ttapi kerna Tuhan ; dan Tuhan pula kerna badan .
46006014	dan Allah sudah bangkitkan Tuhan kita , dan dia nanti bangkitkan kita pun oleh dia punya kuasa .
46006015	Atau t’ada-kah kamu tahu yang kamu punya badan jadi Almaseh punya anggota ? ada-kah patut sahya ambil anggota Almaseh dan buatkan dia prempuan-sundal punya anggota ? Skali-kali tidak .
46006016	Atau t’ada-kah kamu tahu yang orang yang berhubong sama prempuan-sundal , dia itu satu badan sama dia ? Kerna Allah kata , " Dua-dua itu nanti jadi satu badan . "
46006017	Ttapi orang yang berhubong sama Tuhan , dia itu satu roh sama dia .
46006018	Lari-lah deri-pada perchabolan . Tiap-tiap dosa yang orang buat , ia’itu di luar badan-nya ; ttapi orang yang buat perchabolan , dia itu berdosa k-pada badan-nya sndiri .
46006019	Atau t’ada-kah kamu tahu yang kamu punya badan jadi ka’abah Roh Alkudus yang di dalam kamu , yang kamu trima deri-pada Allah ? dan kamu ini bukan-nya sndiri punya ;
46006020	kerna kamu ini sudah di-bli dngan bayer herga : sbab itu muliakan-lah Allah dalam kamu punya badan .
46007001	Deri-hal perkara-perkara yang kamu sudah tuliskan : baik juga kalau satu orang dlaki jangan jamah satu prempuan .
46007002	Ttapi deri sbab perchabolan , baik-lah masing-masing orang dlaki ada bini-nya sndiri , dan baik-lah masing-masing prempuan ada laki-nya sndiri .
46007003	Biar-lah laki itu bayer hutang-nya sama bini-nya , dan bgitu pun bini sama laki-nya .
46007004	Bini itu bukan prentahkan badan-nya sndiri , ttapi laki-nya yang prentahkan : dan bgitu juga laki itu bukan prentahkan badan-nya sndiri , ttapi bini-nya .
46007005	Jangan tahankan kahandak masing-masing , chuma s-ktika saja punya lama kalau dua-dua s-tuju , ia’itu spaya kamu boleh dapat smpat mau minta do’a , dan kmdian boleh bersama-sama lagi , spaya jangan pula Setan choba sama kamu deri sbab kamu t’ada tahankan diri .
46007006	Ttapi sahya kata ini bukan-nya mau kasi satu hukum , chuma mau kasi izin saja .
46007007	Ttapi sahya punya kahandak , ia’itu kalau smoa orang boleh jadi sama sperti sahya bgitu . Dalam pada itu masing-masing orang ada masing-masing punya kurnia deri-pada Allah , ia’itu satu bgini , dan satu bgitu .
46007008	Ttapi sahya bilang sama orang yang blum kahwin , dan sama prempuan-prempuan yang bujang , baik kerna dia-orang kalau dia-orang tinggal sama sperti sahya ini .
46007009	Ttapi jikalau dia-orang t’ada kuasa mnahankan diri , biar dia-orang kahwin : kerna lbeh baik orang kahwin deri-pada mnyala .
46007010	Ttapi k-pada orang yang sudah kahwin , ini-lah psanan sahya , dan bukan-nya sahya , ttapi Tuhan-lah juga yang psankan , ia’itu , jangan-lah satu bini undor deri-pada laki-nya
46007011	( dan kalau dia undor pula , biar dia tinggal bujang , atau biar dia berdamai sama laki-nya ) ; dan jangan-lah satu laki tinggalkan bini-nya .
46007012	Ttapi k-pada yang lain-lain sahya ini kata , bukan-nya Tuhan ; jikalau barang-siapa sudara ada bini yang ta’perchaya , dan bini itu s-tuju mau tinggal sama-sama dia , jangan-lah sudara itu tinggalkan dia .
46007013	Dan prempuan yang ada laki yang ta’perchaya , dan laki itu s-tuju mau tinggal sama-sama dia , jangan-lah sudara prempuan itu tinggalkan laki-nya .
46007014	Kerna laki yang ta’perchaya itu di-kuduskan dalam bini-nya , dan bini yang ta’perchaya itu di-kuduskan dalam itu sudara : kalau tidak , kamu punya anak-anak mnjadi najis ; ttapi skarang dia-orang ada kudus .
46007015	Ttapi kalau orang yang ta’perchaya itu berundor , biar-lah dia undor : dalam ini macham punya hal sudara dlaki atau sudara prempuan itu t’ada terikat lagi : ttapi Allah sudah panggil kita dalam perdamaian .
46007016	Hei bini orang , bagimana-kah angkau boleh tahu kalau angkau boleh slamatkan laki itu ? dan angkau laki orang , bagimana-kah angkau boleh tahu kalau angkau boleh slamatkan bini itu ?
46007017	Chuma sperti Tuhan sudah bhagikan k-pada masing-masing orang , dan sperti Allah sudah panggil masing-masing , bgitu-lah biar dia bawa diri . Dan bgini-lah juga yang sahya tntukan dalam sgala eklisia .
46007018	Ada-kah orang yang sudah di-panggil waktu dia bersunat ? jangan-lah dia hilangkan sunat-nya . Ada-kah orang yang sudah di-panggil dalam hal t’ada bersunat ? jangan-lah dia di-sunatkan .
46007019	Sunat itu sat pun t’ada , dan hal ta’bersunat pun satu pun t’ada ; chuma pliharakan hukum Allah saja .
46007020	Biar-lah masing-masing orang tinggal dalam panggilan yang dalam-nya dia sudah di-panggil .
46007021	Sudah-kah angkau di-panggil waktu angkau hamba orang ? jangan pdulikan hal itu : ttapi jikalau angkau boleh dapat jadi bebas pula , lbeh baik angkau trima .
46007022	Kerna orang yang sudah di-panggil dalam Tuhan waktu dia hamba orang , dia-lah mnjadi Tuhan punya orang bebas : dan bgitu juga orang yang di-panggil waktu dia bebas , dia-lah mnjadi Almaseh punya hamba .
46007023	Kamu smoa sudah di-bli dngan bayer herga : jangan-lah mnjadi hamba orang .
46007024	Hei sudara-sudara , baik di dalam mana hal masing-masing di-panggil , biar-lah dia tinggal sama-sama Allah dalam hal itu .
46007025	Deri-hal anak-anak-dara , sahya t’ada trima hukum deri-pada Tuhan : ttapi sahya chuma kasi sahya punya bichara saja , ia’itu sperti satu orang yang sudah trima ksian deri-pada Tuhan mnjadi orang kperchaya’an .
46007026	Deri sbab ksusahan yang ada skarang , sahya fikir baik juga bgitu , ia’itu baik satu orang tinggal sperti dia memang ada .
46007027	Ada-kah angkau terikat sama bini ? jangan choba mau lpas . Ada-kah angkau terlpas deri-pada bini ? jangan chari bini lagi .
46007028	Ttapi jikalau angkau kahwin pun , bukan-nya angkau berdosa ; dan kalau satu anak-dara pula kahwin , dia pun bukan-nya berdosa . Ttapi itu macham orang nanti kna susah dalam perkara dunia : dan sahya mau sayangkan kamu .
46007029	Ttapi hei sudara-sudara , ini-lah sahya bilang , waktu-nya sudah pendek , sampai deri-pada ini tempo orang yang ada bini mnjadi sperti orang yang t’ada bini bgitu ;
46007030	dan orang yang mnangis sperti orang yang t’ada mnangis ; dan orang yang bersuka-suka sperti orang yang t’ada bersuka-suka ; dan orang yang bli sperti orang yang t’ada herta :
46007031	dan orang yang pakai dunia ini sperti orang yang t’ada pakai sampai jlak : kerna ini dunia punya hal ada lnnyap .
46007032	Ttapi sahya suka kamu jangan mnjadi khuatir . Orang yang t’ada kahwin itu ada khuatir fasal Tuhan punya perkara ia’itu bagimana-kah dia boleh berknan sama Tuhan :
46007033	ttapi orang yang sudah kahwin ada khuatir fasal dunia punya perkara , ia’itu bagimana-kah dia boleh berknan sama bini-nya .
46007034	Dan ada juga sliseh antara satu bini orang dan satu anak-dara . Prempuan yang t’ada kahwin ada khuatir fasal perkara Tuhan , ia’itu spaya dia boleh mnjadi kudus , baik badan baik roh : ttapi prempuan yang sudah kahwin ada khuatir fasal perkara dunia , ia’itu bagimana-kah dia boleh berknan sama laki-nya .
46007035	Dan ini sahya ada katakan kerna kamu punya untong ; bukan spaya pasangkan jrat sama kamu , ttapi spaya kamu bawa klakuan yang snonoh , dan spaya kamu ttap bersrah k-pada Tuhan dngan t’ada bimbang .
46007036	Dalam pada itu , jikalau ada satu orang fikir yang dia buat ta’snonoh sama anak-dara-nya , dan jikalau budak prempuan itu sudah chukop umor , dan jikalau msti kahwin , biar-lah dia buat apa dia suka ; t’ada dia berdosa ; boleh dia-orang kahwin .
46007037	Ttapi orang yang tinggal ttap dalam hati-nya , dan bukan-nya msti kahwin , ttapi ada kuasa fasal kahandak-nya sndiri , dan sudah bichara tntu dalam hati-nya mau simpan anak-dara-nya sndiri , baik juga perbuatan-nya .
46007038	Jadi itu , orang yang kahwinkan anak-dara-nya sndiri , baik juga perbuatan-nya : dan orang yang t’ada kahwinkan dia , lbeh baik lagi perbuatan-nya .
46007039	Bini orang ada terikat s-lama-nya laki-nya ada hidop ; ttapi jikalau laki-nya sudah mati , dia ada bebas boleh kahwin sama barang-siapa dia suka , chuma kalau di dalam Tuhan saja .
46007040	Ttapi sperti sahya punya bichara , lbeh berkat kalau dia tinggal sperti dia memang ada : dan sahya fikir yang sahya pun ada Roh Allah .
46008001	Fasal lauk-datok : kita tahu juga yang kita smoa ada pngtahuan . Pngtahuan bsarkan hati orang , ttapi kaseh tgohkan hati .
46008002	Jikalau satu orang fikir yang dia tahu s-barang perkara , blum-lah dia tahu sperti dia patut tahu .
46008003	Ttapi jikalau satu orang kaseh sama Allah , dia-lah juga yang Allah tahu .
46008004	Sbab itu deri-hal makan lauk-datok , kita tahu itu datok satu pun t’ada dalam dunia , dan t’ada Allah yang lain chuma satu saja .
46008005	Kerna kalau ada pun yang di-sbot dewa-dewa , baik di langit , baik di atas bumi : sperti ada banyak juga dewa-dewa dan banyak juga mamang ;
46008006	ttapi sama kita chuma satu saja Allah , ia’itu Bapa kita , dan sgala perkara asal-nya deri-pada dia juga , dan kita pun k-pada dia : dan chuma satu saja Tuhan , ia’itu Isa Almaseh , dan sgala perkara asal-nya oleh dia juga , dan kita pun oleh dia .
46008007	Dalam pada itu , ini pngtahuan bukan-nya ada di dalam smoa orang : ttapi ada sparoh orang yang sampai bharu tadi sudah biasa sama datok , dia makan sperti btul lauk-datok , dan dia-orang punya angan-angan hati yang lmah jadi najis .
46008008	Ttapi makanan t’ada nanti dkatkan kita sama Allah : kalau kita t’ada makan pun , t’ada juga kita rugi apa-apa ; dan kalau kita ada makan , t’ada pula kita untong apa-apa .
46008009	Ttapi jaga-lah baik-baik spaya jangan pula kamu punya kbebasan ini mnjadi satu batu terantok k-pada orang yang lmah .
46008010	Kerna jikalau orang tengok angkau yang ada pngtahuan dudok makan dalam rumah datok , kalau dia ada lmah , bukan-kah hati-nya nanti dapat brani mau makan lauk-datok ?
46008011	Kerna deri sbab angkau punya pngtahuan orang yang lmah nanti binasa , ia’itu sudara yang kerna-nya Almaseh sudah mati .
46008012	Dan sdang bgini-lah kamu berdosa k-pada sudara-sudara , dan lukakan angan-angan hati-nya yang lmah itu , kamu ada berdosa k-pada Almaseh .
46008013	Sbab itu , jikalau makanan kasi sahya punya sudara terantok , t’ada sahya nanti makan daging lagi sampai s-lama-lama-nya , spaya jangan pula sahya kasi sahya punya sudara terantok .
46009001	Bukan-kah sahya ini bebas ? Bukan-kah sahya ini satu rasul ? Bukan-kah sahya ini sudah tengok Tuhan kita Isa ? Bukan-kah kamu ini pkerja’an sahya dalam Tuhan ?
46009002	Kalau sama lain orang sahya ini bukan rasul , ttapi sama kamu juga sahya ini satu rasul : kerna di dalam Tuhan kamu ini-lah yang ttapkan sahya punya pangkat rasul .
46009003	Jadi sama orang yang mau preksa sahya , ini-lah sahya punya jawab ia’itu :
46009004	T’ada-kah kita kuasa makan minum ?
46009005	T’ada-kah kita kuasa mmbawa satu bini sama kita , kalau dia satu sudara , sperti hal lain-lain rasul , dan sudara-sudara Tuhan kita , dan Kifas pun ?
46009006	Atau sahya ini-kah saja sama Bar-nabas yang t’ada kuasa brenti kerja ?
46009007	Siapa-kah jadi soldado atas blanja-nya sndiri ? dan siapa pula yang tanamkan kbun anggor t’ada makan buah-nya ? atau siapa-kah yang piara kambing t’ada makan susu kambing itu ?
46009008	Ada-kah sahya chakap ini smoa sperti manusia punya bichara ? atau bukan-kah hukum-taurit pun kata bgitu juga ?
46009009	Kerna ada tersurat dalam taurit Musa , " Jangan-lah angkau sampaikan mulut lmbu tempo mngirek . " Lmbu-kah yang Allah pdulikan ,
46009010	atau btul-kah kerna kita yang dia kata bgitu ? Ya , kerna kita juga itu sudah tersurat : sbab orang yang mmbajak patut mmbajak dngan harap , dan orang yang mngirek pun dngan harap mau dapat bhagian .
46009011	Kalau kita sudah taburkan perkara-perkara rohani k-pada kamu , bsar-kah punya perkara kalau kita mnuai kamu punya perkara-perkara dunia ?
46009012	Jikalau lain orang dapat bhagian pakai ini kuasa di atas kamu , bukan-kah kita ini pula lbeh lagi ? Dalam pada itu kita t’ada pakai ini kuasa ; ttapi kita tahan smoa perkara , spaya jangan kita skatkan injil Almaseh .
46009013	Bukan-kah kamu tahu yang orang-orang yang buat pkerja’an yang kudus itu makan apa yang di dalam ka’abah ? Dan orang-orang yang juga tmpat korban , dapat bhagian sama tmpat korban itu ?
46009014	Bgitu juga Tuhan sudah tntukan yang orang yang khabarkan injil patut dapat hidopan-nya deri-pada injil .
46009015	Ttapi sahya ini t’ada pakai satu pun deri-pada ini perkara smoa : dan ini sahya ada tulis bukan-nya spaya orang boleh buatkan ini kerna sahya : kerna lbeh baik sahya mati deri-pada siapa pun boleh sia-siakan sahya punya kmgahan .
46009016	Kerna kalau sahya khabarkan injil pun , sahya t’ada apa-apa kmgahan ; sbab sudah tertanggong di atas sahya , sampaikan sahya msti buat bgitu ; kerna susah-lah sahya jikalau sahya t’ada khabarkan injil .
46009017	Kerna sahya buat ini dngan suka sndiri , sahya dapat pahala : ttapi kalau bukan dngan suka sndiri pun , satu juru-kunchi punya kerja sudah di-srahkan k-pada sahya .
46009018	Kalau bgitu apa-kah sahya punya pahala ? Ia’itu spaya bila sahya khabarkan injil , sahya pakai smoa skali sahya punya kuasa dalam injil itu .
46009019	Kerna sunggoh pun sahya t’ada jadi hamba k-pada satu orang pun , ttapi sahya jadikan diri sahya hamba sgala orang , spaya sahya boleh dapat lbeh banyak orang lagi .
46009020	Dan sama orang Yahudi , sahya mnjadi sperti orang Yahudi , spaya sahya boleh dapat orang Yahudi ; sama orang yang di bawah hukum-taurit , sahya mnjadi sperti orang yang di bawah hukum-taurit , sunggoh pun sahya ini bukan-nya di bawah hukum-taurit , spaya sahya boleh dapat orang yang di bawah hukum-taurit ;
46009021	sama orang yang t’ada hukum , sahya mnjadi sperti orang yang t’ada hukum , sunggoh pun bukan-nya sahya bebas deri-pada hukum Allah , ttapi dalam Almaseh punya hukum , spaya sahya boleh dapat orang yang t’ada hukum .
46009022	Sama orang yang lmah sahya mnjadi lmah , spaya sahya boleh dapat orang yang lmah : sahya sudah mnjadi smoa perkara sama smoa orang , spaya dngan smoa daya-upaya sahya boleh slamatkan sikit orang .
46009023	Dan sahya buat sgala perkara deri injil punya sbab , spaya sahya boleh dapat bhagian dalam-nya sama-sama lain orang .
46009024	T’ada-kah kamu tahu yang orang yang berlari di tmpat orang berlumba , smoa-nya juga berlari , ttapi chuma satu saja yang trima prais ? Lari-lah bgitu juga , spaya kamu boleh dapat mnang .
46009025	Tiap-tiap orang yang berlawan dalam permainan itu tahankan diri-nya dalam smoa perkara . Dia-orang itu spaya mau dapat satu makota daun yang nanti layu ; ttapi kita ini mau dapat yang t’ada layu punya .
46009026	Sbab itu bgini-lah sahya punya lari , bukan-nya ta’tntu ; bgini-lah sahya punya tumbok , bukan-nya sperti pukol angin :
46009027	ttapi sahya kraskan sahya punya badan , dan kasi dia jadi hamba : spaya jangan , bila sahya sudah ajarkan lain orang , sahya sndiri pula kna tolak .
46010001	Kerna sahya mau kasi kamu tahu , hei sudara-sudara , bagimana kita punya nenek-moyang smoa sudah ada di bawah awan , dan smoa-nya sudah jalan trus lautan itu ;
46010002	dan dalam awan dan lautan itu smoa-nya sudah di-baptiskan k-pada Musa ;
46010003	dan smoa-nya sudah makan sama satu makanan yang rohani itu :
46010004	dan smoa-nya sudah minum sama satu minuman yang rohani itu : kerna dia-orang sudah minum deri-pada batu rohani yang ikut dia-orang : dan itu batu-lah Almaseh .
46010005	Dalam pada itu , kbanyakan dia-orang t’ada berknan k-pada Allah : kerna dia-orang sudah kna binasa di tanah sunyi .
46010006	Ini perkara smoa jadi chontoh k-pada kita , spaya kita pula jangan ingin apa yang jahat , sperti dia-orang pun sudah ingin .
46010007	Dan jangan-lah kamu smbah datok , s-bagimana ada brapa orang itu ; sperti ada tersurat , " Itu bangsa dudok makan minum , dan bangun main-main . "
46010008	Dan jangan pula kita buat perchabolan , s-bagimana ada brapa orang itu sudah buat , dan satu hari juga jatoh mati dua-laksa tiga-ribu orang .
46010009	Dan jangan pula kita choba sama Tuhan , s-bagimana ada brapa orang itu sudah choba , dan kna binasa oleh ular .
46010010	Dan jangan pula kamu bersungut-sungut , s-bagimana ada brapa orang itu yang sudah bersungut , dan kna binasa oleh mla’ikat kmatian .
46010011	Ini smoa sudah jadi sama dia-orang spaya mnjadi chontoh ; dan smoa-nya sudah tersurat spaya mnjadi nasihat kerna kita , yang sudah jumpa pnghabisan sgala jman .
46010012	Sbab itu , orang yang fikir dia ada berdiri , biar-lah dia jaga baik-baik spaya jangan dia jatoh pula .
46010013	Blum pernah kamu kna pnchoba’an yang manusia ta’boleh tahan : ttapi Allah ada stiawan , dan dia t’ada nanti kasi kamu kna choba lbeh deri-pada kamu punya kuasa ; ttapi sama-sama itu pnchoba’an dia nanti bikin satu jalan lpas , spaya kamu boleh ada kuasa tahan .
46010014	Sbab itu , hei sgala kkaseh sahya , lari-lah deri-pada smbahyang datok .
46010015	Sahya berchakap sperti k-pada orang yang bijaksana : kamu ini msti timbang apa sahya bilang .
46010016	Itu chawan berkat yang kita berkatkan , bukan-kah dalam-nya kita bersama-sama dapat bhagian dalam darah Almaseh ? Itu roti yang kita pchahkan , bukan-kah dalam-nya kita bersama-sama dapat bhagian dalam badan Almaseh ?
46010017	Sdang kita yang banyak ini mnjadi roti s-biji , badan s-batang : kerna kita smoa dapat bhagian deri-pada itu satu roti .
46010018	Perhatikan-lah orang bangsa Isra’el : bukan-kah orang yang makan persmbahan itu bersama-sama dapat bhagian dalam tmpat persmbahan ?
46010019	Jadi , apa-kah yang sahya ada bilang ? itu lauk-datok jadi apa-apa-kah ? atau datok itu jadi apa-apa-kah ?
46010020	Bukan , ttapi apa-apa yang orang bangsa-asing smblehkan itu dia-orang smblehkan k-pada jin , bukan-nya k-pada Allah : dan sahya ta’mau kamu dapat bhagian sama-sama jin .
46010021	Kamu ta’boleh minum chawan Tuhan , dan chawan jin pun : kamu ta’boleh dapat bhagian deri-pada meja Tuhan , dan deri-pada meja jin pun .
46010022	Atau ada-kah kita bangkitkan Tuhan punya chmburuan ? ada-kah kita lbeh kuat deri-pada Tuhan ?
46010023	Smoa perkara ada halal ; ttapi bukan smoa-nya ada fa’idah . Smoa perkara ada halal ; ttapi bukan smoa-nya tgohkan hati .
46010024	Jangan satu orang chari dia sndiri punya perkara , ttapi orang lain punya .
46010025	Apa-apa yang orang jual di pasar , makan-lah , dngan ta’usah tanya-mnanya deri sbab angan-angan hati ;
46010026	kerna bumi ini Tuhan-lah punya , dan smoa yang di dalam-nya .
46010027	Jikalau ada orang yang ta’perchaya jmpot sama kamu , dan kamu pun suka pergi ; baik apa pun yang orang ltak dpan kamu makan-lah , dngan ta’usah tanya-mnanya deri sbab angan-angan hati ,
46010028	Ttapi kalau ada orang kata sama kamu , " Ini-lah datok punya lauk , " jangan makan , deri sbab orang yang sudah kasi tahu , dan deri sbab angan-angan hati :
46010029	ttapi bukan-nya angan-angan hati kamu sndiri yang sahya katakan , ttapi itu lain orang punya ; kerna apa sbab sahya punya kbebasan di-salahkan oleh lain orang punya angan-angan hati ?
46010030	Jikalau sahya ambil sahya punya bhagian dngan trima-kaseh , knapa-kah orang mau jahatkan sahya fasal apa-apa yang sahya mnguchap shukor atas-nya ?
46010031	Sbab itu , baik makan , baik minum , baik apa pun kamu buat , buat-lah smoa mau muliakan Allah .
46010032	Jangan-lah kasi terantok baik sama orang Yahudi , baik sama orang bangsa-asing , baik sama eklisia Allah :
46010033	sperti sahya pun jadi berknan sama sgala orang dalam sgala perkara , bukan-nya chari sahya sndiri punya fa’idah , ttapi kbanyakan orang punya , spaya dia-orang boleh dapat slamat .
46011001	Turut-lah sahya punya tuladan , sperti sahya pun turut Almaseh punya .
46011002	Sahya puji sama kamu dalam hal kamu ada ingat sama sahya dalam sgala perkara , dan ada pegang smoa pngajaran sperti yang sahya sudah srahkan k-pada kamu .
46011003	Ttapi sahya suka kamu tahu yang k-pada tiap-tiap orang dlaki , Almaseh-lah jadi kpala-nya ; dan k-pada prempuan , orang dlaki-lah jadi kpala-nya ; dan k-pada Almaseh , Allah jadi kpala-nya .
46011004	Tiap-tiap orang dlaki yang tudong kpala-nya waktu dia berdo’a atau mngajar orang , dia itu bawa malu k-pada kpala-nya .
46011005	Ttapi tiap-tiap prempuan yang t’ada tudong kpala-nya waktu dia berdo’a atau mngajar , dia itu bawa malu k-pada kpala-nya : kerna itu sama juga sperti dia sudah chukor rambot-nya .
46011006	Kerna jikalau satu prempuan t’ada bertudong , biar-lah rambot-nya pun di-gunting : ttapi jikalau mnjadi malu bila satu prempuan kna rambot gunting atau chukor , biar-lah dia bertudong .
46011007	Kerna orang dlaki t’ada patut bertudong kpala-nya , sbab dia-lah rupa dan kmulia’an Allah : ttapi prempuan jadi orang dlaki punya kmulia’an .
46011008	Kerna orang dlaki bukan asal-nya deri-pada prempuan ; ttapi prempuan asal-nya deri-pada orang dlaki :
46011009	lagi pun , bukan-nya dlaki sudah di-jadikan kerna prempuan : ttapi prempuan sudah di-jadikan kerna dlaki :
46011010	itu-lah sbab-nya prempuan patut pakai di atas kpala-nya satu tanda yang dia ada di bawah kuasa , deri sbab sgala mla’ikat .
46011011	Ttapi dalam Tuhan kita , bukan-nya orang dlaki itu dngan t’ada prempuan , dan bukan-nya prempuan dngan t’ada orang dlaki .
46011012	Kerna sperti prempuan asal-nya deri-pada orang dlaki , bgitu juga orang dlaki pula datang oleh prempuan ; ttapi smoa perkara asal-nya deri-pada Allah .
46011013	Timbang-lah dalam kamu punya diri , ada-kah snonoh kalau prempuan minta do’a k-pada Allah dngan t’ada bertudong ?
46011014	Bukan-kah kamu blajar deri-pada kamu punya tabi’at sndiri pun yang kalau satu orang dlaki ada berrambot panjang , itu jadi satu malu sama dia .
46011015	Ttapi kalau satu prempuan pula ada berrambot panjang , itu jadi mulia sama dia : kerna rambot itu sudah di-brikan k-pada dia mnjadi tudongan .
46011016	Ttapi jikalau barang-siapa suka berbantah-bantah , sama kita ini tidak ada bgitu punya adat , dan sama sgala eklisia Allah pun t’ada juga .
46011017	Ttapi dalam ini psan sahya t’ada puji sama kamu , ia’itu yang kamu punya perhimponan bukan bawa kbaikan , ttapi bawa ta’baik .
46011018	Kerna mula-mula , waktu kamu berhimpon dalam eklisia , sahya dngar yang di antara kamu ada perchraian : dan sahya sparoh perchaya juga .
46011019	Kerna msti ada perchraian antara kamu , spaya boleh nyata siapa-kah orang-orang yang tulus hati di antara kamu .
46011020	Sbab itu bila kamu berhimpon sama-sama , ia’itu bukan-nya mau makan perjamuan Tuhan :
46011021	kerna dalam hal kamu makan , masing-masing makan sndiri punya makanan dhulu ; jadi ada orang yang lapar , dan ada pula yang mabok .
46011022	Kerna kamu t’ada-kah rumah-tangga boleh makan minum ? atau ada-kah kamu hinakan eklisia Allah itu , dan kasi malu sama orang yang tidak ada rumah-tangga ? Apa-kah sahya msti kata sama kamu ? patut-kah sahya puji sama kamu dalam ini hal ? Sahya t’ada pujikan .
46011023	Kerna sahya sudah trima deri-pada Tuhan apa yang sahya sudah srahkan k-pada kamu , ia’itu bagimana pada malam yang Tuhan lsa sudah kna srah , dia ambil roti ;
46011024	dan bila dia sudah mnguchap shukor , dia pchahkan , dan kata , " Ini-lah sahya punya badan yang kerna kamu itu : buat bgini jadi satu peringatan sama sahya . "
46011025	Dan bgitu juga itu chawan pun , bila sudah habis makan , dan dia kata , " Ini chawan-lah jadi perjanjian bharu dalam darah sahya : buat bgini , s-brapa kali kamu minum , jadi satu peringatan sama sahya . "
46011026	Kerna s-brapa kali kamu makan ini roti dan minum ini chawan kamu ada mashhurkan Tuhan punya kmatian sampai dia datang .
46011027	Sbab itu barang-siapa yang makan roti atau minum chawan Tuhan dngan t’ada padan , dia nanti jadi salah k-pada badan dan darah Tuhan .
46011028	Ttapi biar-lah orang preksa diri-nya sndiri , dan bgini bharu biar-lah dia makan roti dan minum chawan .
46011029	Kerna orang yang , makan-minum , jikalau t’ada bedakan itu badan , dia ada makan-minum hukuman atas diri-nya .
46011030	Deri sbab ini ada banyak orang di antara kamu yang lmah dan sakit , dan brapa orang sudah tidor .
46011031	Ttapi jikalau kita bedakan hal diri kita sndiri , t’ada kita nanti kna hukumkan pula .
46011032	Ttapi jikalau kita kna Tuhan punya hukuman , kita trima seksa , spaya jangan pula kita kna hukuman sama-sama orang dunia .
46011033	Sbab itu , hei sudara-sudara , bila kamu berhimpon mau makan , baik kamu nantikan satu sama lain .
46011034	Dan jikalau ada orang lapar , biar-lah dia makan di rumah , spaya jangan kamu punya perhimponan bawa hukuman atas kamu . Dan lain-lain perkara nanti sahya btulkan bila sahya datang .
46012001	Deri-hal smoa kurnia rohani , hei sudara-sudara , sahya mau kasi kamu tahu .
46012002	Kamu tahu juga yang waktu kamu smoa sudah jadi orang bangsa-asing , kamu sudah ikut-ikut datok yang ta’boleh chakap itu , s-bagimana kamu kna seret .
46012003	Sbab itu sahya mau kasi kamu tahu , yang satu orang pun yang berchakap dalam Roh Allah t’ada bilang , " Isa terkutok ; " dan satu orang pun ta’boleh kata , " Isa itu Tuhan " chuma dalam Roh Alkudus .
46012004	Ada macham-macham punya kurnia , ttapi satu juga Roh .
46012005	Dan ada macham-macham punya playanan , dan satu juga Tuhan .
46012006	Dan macham-macham punya pkerja’an , ttapi satu juga Allah , yang kerjakan smoa perkara dalam smoa orang .
46012007	Ttapi k-pada masing-masing orang ada di-bri knyata’an Roh spaya kasi fa’idah .
46012008	Kerna ada orang sudah di-bri perkata’an bijaksana oleh Roh itu : dan ada yang di-bri perkata’an pngtahuan mnurut itu roh juga :
46012009	ada yang di-bri perchaya , dalam Roh itu juga : dan ada yang di-bri kuasa smbohkan orang , dalam itu satu juga Roh :
46012010	ada yang di-bri buat m’ujizat ; ada yang di-bri bernabuat : ada yang di-bri kuasa bedakan sgala roh ; ada yang di-bri macham-macham bhasa ; ada yang di-bri artikan bhasa :
46012011	ttapi smoa ini itu satu Roh juga yang kerjakan , dan bhagi-bhagikan k-pada tiap-tiap orang sperti kahandak Roh .
46012012	Kerna sperti orang punya badan satu saja , dan ada banyak juga anggota-nya , dan smoa anggota dalam itu badan , sunggoh pun banyak , ttapi mnjadi chuma satu badan saja ; bgitu-lah Almaseh pun .
46012013	Kerna dalam satu Roh kita smoa sudah di-baptiskan masok satu badan , baik orang Yahudi , baik orang Grik , baik hamba orang , baik orang bebas ; dan smoa kita sudah di-bri minum deri-pada satu Roh .
46012014	Kerna itu badan bukan satu anggota saja , ttapi banyak .
46012015	Jikalau kita kata , " Sbab sahya bukan-nya tangan , jadi itu sahya bukan anggota badan ; " tntu-lah bukan fasal ini perkata’an itu kaki bukan anggota badan .
46012016	Dan jikalau kuping kata , " Sbab sahya bukan-nya mata , jadi itu sahya bukan anggota badan , " tntu-lah bukan fasal ini perkata’an itu kuping bukan anggota badan .
46012017	Jikalau smoa satu badan mnjadi mata , di mana-kah nanti ada pnngaran-nya ? Jikalau smoa satu badan jadi pnngaran , di mana-kah nanti ada pnchium-nya ?
46012018	Ttapi s-btul-nya Allah sudah tarohkan masing-masing anggota dalam badan , sperti sudah berknan k-pada dia .
46012019	Dan jikalau smoa-nya mnjadi satu anggota , jadi di mana-kah nanti ada badan-nya ?
46012020	Ttapi s-btul-nya banyak juga anggota-nya , ttapi satu badan .
46012021	Dan mata ta’boleh kata sama tangan , " Angkau t’ada berguna sama sahya : " atau kpala ta’boleh kata sama kaki , " Kamu t’ada berguna sama sahya . "
46012022	Ttapi terlbeh lagi sgala anggota yang rupa-nya lbeh lmah di dalam badan msti ada juga :
46012023	dan yang kita fikirkan ada kurang mulia punya anggota dalam badan , k-pada ini kita knakan lbeh banyak punya mulia ; jadi anggota yang kurang chantek dapat lbeh banyak punya chantek ;
46012024	ttapi yang chantek itu t’ada apa-apa kurang : ttapi dngan kasi lbeh banyak mulia sama yang ada kurang , Allah sudah aturkan itu badan ,
46012025	spaya jangan jadi perchraian di dalam badan ; ttapi spaya smoa anggota boleh sama juga pdulikan satu sama lain .
46012026	Dan jikalau satu anggota mrasa susah , smoa anggota itu mrasa sama susah : atau jikalau satu anggota dapat hormat , smoa anggota itu suka-hati sama-sama dia .
46012027	Kamu ini-lah jadi badan Almaseh , dan masing-masing kamu mnjadi anggota-nya .
46012028	Dan di dalam eklisia ada orang yang Allah sudah angkatkan , ia’itu pertama skali rasul-rasul , kdua-nya nabi-nabi , ktiga-nya guru-guru , kmdian m’ujizat , kmdian kuasa smbohkan orang , pertolongan , prentahan , dan jnis-jnis punya bhasa .
46012029	Smoa-kah jadi rasul-rasul ? smoa-kah jadi nabi-nabi ? smoa-kah jadi guru-guru ? smoa-kah buat m’ujizat ?
46012030	smoa-kah ada kurnia smbohkan orang ? smoa-kah ada chakap dngan jnis-jnis punya bhasa ? smoa-kah ada artikan bhasa ?
46012031	Ttapi biar-lah kamu rajin chari kurnia yang lbeh bsar . Dan lagi pun , sahya mau tunjokkan kamu satu jalan yang nombor satu baik .
46013001	Kalau sahya chakap dngan sgala bhasa manusia dan mla’ikat pun , ttapi sahya t’ada kaseh , sahya sudah mnjadi sperti tmbaga yang berbunyi atau breng-breng yang gmren-cheng .
46013002	Dan jikalau sahya dapat nabuat , dan tahu sgala ruhsia dan sgala pngtahuan ; dan jikalau sahya dapat perchaya dngan s-chukop-nya , sampaikan boleh pindahkan gunong , ttapi sahya t’ada kaseh , sahya jadi satu pun tidak .
46013003	Dan kalau sahya kasi smoa sahya punya herta buat makanan kerna orang lapar , dan kalau sahya srahkan sahya punya badan spaya kna bakar , ttapi sahya t’ada kaseh , itu smoa t’ada apa fa’idah sama sahya .
46013004	Kaseh itu panjang sabar-nya , dan murah hati ; kaseh itu t’ada dngki : kaseh t’ada mgahkan diri-nya , t’ada sombong ,
46013005	tengkah-laku-nya bukan ta’snonoh , t’ada chari sndiri punya perkara , t’ada naik mradang , t’ada hitong orang punya salah ;
46013006	t’ada bersuka-suka fasal kjahatan , ttapi bersuka sama-sama kbtulan itu ;
46013007	kaseh itu tahan smoa perkara , perchaya smoa , harap smoa sabarkan smoa .
46013008	Kaseh itu t’ada pernah nanti putus : ttapi kalau nabuat , itu nanti ada ksudahan-nya ; kalau bhasa , smoa itu nanti brenti ; kalau pngtahuan , itu pun nanti ada ksudahan-nya .
46013009	Kerna kita tahu chuma sparoh saja , dan kita bernabuat pun sparoh saja :
46013010	ttapi bila apa yang smpurna sudah datang , apa yang sparoh-sparoh saja nanti ada ksudahan-nya .
46013011	Bila sahya lagi budak sahya berchakap sperti budak-budak , sahya fikir pun sperti budak-budak , dan sahya timbang pun sperti budak-budak : skarang sdang sahya sudah chukop umor , budak-budak punya perkara smoa sahya sudah tpikan .
46013012	Kerna ini ktika kita tengok sperti di dalam chermin muka , dngan kabur ; ttapi itu ktika pula muka tntang muka : skarang sahya tahu chuma sparoh saja : ttapi itu ktika sahya nanti tahu sama sperti Allah tahu sama sahya .
46013013	Ttapi skarang ini tertinggal perchaya , harap , kaseh , ini tiga ; dan antara ini smoa yang bsar skali kaseh .
46014001	Tuntut-lah sama kaseh itu ; ttapi chari juga dngan rajin sgala kurnia yang rohani , terlbeh skali spaya kamu boleh bernabuat .
46014002	Kerna orang yang berchakap dngan satu bhasa , dia itu bukan-nya berchakap k-pada manusia , ttapi k-pada Allah ; kerna satu orang pun ta’mngerti ; ttapi dalam roh-nya dia chakapkan ruhsia .
46014003	Ttapi orang yang bernabuat pula , dia chakap k-pada manusia perkata’an yang boleh tgohkan , dan nasihatkan , dan hiburkan orang punya hati .
46014004	Orang yang berchakap dngan satu bhasa , dia tgohkan diri-nya sndiri ; ttapi orang yang bernabuat pula , dia tgohkan satu eklisia skali .
46014005	Sahya suka juga jikalau smoa kamu ini boleh berchakap dngan bhasa-bhasa , ttapi lbeh lagi jikalau kamu boleh bernabuat : lbeh bsar orang yang bernabuat deri-pada orang yang berchakap dngan bhasa-bhasa , mlainkan kalau dia artikan , spaya eklisia itu boleh di-tgohkan .
46014006	Jadi itu , hei sudara-sudara , kalau sahya datang k-pada kamu dngan berchakap bhasa-bhasa , apa-kah fa’idah sahya kasi sama kamu , jikalau sahya t’ada chakap sama kamu mau kasi knyata’an atau pngtahuan , atau nabuat , atau pngajaran ?
46014007	Apa-apa yang berbunyi , jikalau t’ada nyawa skali pun , baik suling atau kchapi , jikalau t’ada lain-lain lagu-nya , apa macham orang boleh dapat tahu ‘ ntah apa-kah lagu suling itu , atau lagu kchapi itu ?
46014008	Kerna jikalau trompet itu kasi lagu yang ta’tntu punya , siapa pula nanti siap mau berprang ?
46014009	Bgitu juga kamu ini pun , jikalau dngan kamu punya lidah kamu t’ada bunyikan perkata’an yang trang-trang , apa macham pula orang boleh tahu ‘ ntah apa-kah yang kamu chakapkan ? kerna kamu ada berchakap k-pada angin .
46014010	Barangkali ada s-kian s-kian banyak suara dalam dunia ini , dan t’ada satu pun yang t’ada dia punya m’ana ?
46014011	Sbab itu kalau sahya ta’tahu itu suara punya arti , sahya nanti jadi satu orang dagang k-pada itu orang yang berchakap , dan itu orang yang berchakap pun nanti jadi satu orang dagang k-pada sahya .
46014012	Bgitu-lah kamu ini pun , sdang kamu rajin chari sgala kurnia yang rohani , biar-lah spaya tgohkan eklisia kamu choba bertambah-tambah .
46014013	Sbab itu biar-lah orang yang berchakap dngan satu bhasa minta do’a spaya dia boleh artikan .
46014014	Kerna jikalau sahya minta do’a dngan satu bhasa , sahya punya roh ada juga minta do’a , ttapi sahya punya pngertian t’ada kasi untong .
46014015	Jadi apa-kah hal-nya ? sahya mau minta do’a dngan sahya punya roh , dan sahya mau minta do’a dngan sahya punya pngertian pun : sahya mau mnyanyi dngan sahya punya roh , dan sahya mau mnyanyi dngan sahya punya pngertian pun .
46014016	Jikalau tidak , bagimana pula orang yang pangkat orang preman boleh bilang ‘ Amin ’ atas angkau punya shukor , jikalau angkau mnguchap shukor chuma dngan roh saja , sdang dia ta’tahu ‘ ntah apa-kah angkau kata ?
46014017	Kerna bagus juga angkau punya shukor , ttapi itu lain orang pula t’ada di-tgohkan .
46014018	Sahya mnguchap shukor k-pada Allah , yang sahya ini berchakap dngan bhasa-bhasa lbeh deri-pada kamu smoa :
46014019	ttapi jikalau dalam eklisia , sahya lbeh suka katakan lima perkata’an dngan sahya punya pngertian , spaya sahya boleh ajar lain orang , deri-pada sahya katakan s-laksa perkata’an dngan satu bhasa .
46014020	Hei sudara-sudara , jangan-lah kamu mnjadi budak-budak dalam kamu punya ingatan : ttapi dalam kjahatan baik kamu jadi anak-anak kchil , ttapi dalam kamu punya ingatan baik kamu jadi orang yang sudah chukop umor .
46014021	Ada tersurat dalam hukum-taurit , " Oleh orang-orang lain-lain bhasa , dan oleh mulut orang dagang , sahya nanti berchakap k-pada ini bangsa ; dan bgini pun t’ada nanti dia-orang dngar juga , ini kata Tuhan . "
46014022	Sbab itu , sgala bhasa itu mnjadi satu tanda , bukan-nya k-pada orang yang perchaya , ttapi k-pada orang yang ta’perchaya : ttapi nabuat pula jadi tanda bukan k-pada orang yang ta’perchaya , ttapi k-pada orang yang ada perchaya .
46014023	Jadi itu , katakan bila s-gnap eklisia sudah berhimpon bersama-sama , dan sklian-nya berchakap dngan bhasa-bhasa , dan masok pula orang preman atau orang yang ta’perchaya , bukan-kah itu orang smoa nanti bilangkan kamu ini gila ?
46014024	Ttapi jikalau sklian-nya bernabuat , dan masok pula satu orang yang ta’perchaya atau orang preman , dia kna kalot oleh sklian-nya , dia kna preksa oleh sklian-nya ;
46014025	sgala hati-nya punya ruhsia pun di-nyatakan ; dan bgini dia nanti jatoh di atas muka-nya dan smbah Allah , dngan nyatakan yang btul-lah Allah ada di antara kamu smoa .
46014026	Jadi apa-kah hal-nya , hei sudara-sudara ? Bila kamu berhimpon sama-sama , masing-masing kamu ada nyanyian-nya , atau pngajaran-nya , atau knyata’an-nya , atau bhasa-nya , atau pngertian bhasa . Biar-lah smoa perkara di-buat spaya boleh tgohkan hati .
46014027	Jikalau ada satu orang berchakap dngan satu bhasa , biar-lah dua-orang saja atau s-lbeh-lbeh-nya tiga orang , ia’itu habis satu satu ; dan biar satu orang artikan :
46014028	ttapi kalau tidak ada orang yang tahu artikan , biar dia diam saja dalam eklisia : dan biar dia berchakap k-pada diri-nya sndiri , dan k-pada Allah .
46014029	Dan orang yang bernabuat , biar dua tiga orang chakap , dan biar lain-lain orang timbangkan .
46014030	Ttapi jikalau ada apa-apa di-nyatakan k-pada orang lain yang dudok di situ , biar yang pertama itu diam saja .
46014031	Kerna kamu smoa boleh bernabuat habis satu satu , spaya smoa orang boleh dapat pngajaran dan dapat pnghiburan .
46014032	Nabi-nabi punya roh ada tundok sama nabi-nabi ;
46014033	kerna Allah itu bukan-nya Allah kachau-mngachau , ttapi Allah sjahtra ; sperti di dalam sgala eklisia orang kudus .
46014034	Dan biar-lah prempuan-prempuan diam saja dalam sgala eklisia kerna t’ada izin dia-orang boleh berchakap , ttapi biar-lah dia turut prentah , sama sperti hukum-taurit pun ada kata .
46014035	Dan jikalau dia-orang mau blajar apa-apa , biar-lah dia tanya laki-nya sndiri di rumah : kerna itu malu punya perkara kalau satu prempuan berchakap di dalam eklisia .
46014036	‘ Ntah deri-pada kamu-kah perkata’an Allah sudah terkluar ? atau chuma k-pada kamu-kah saja sudah sampai ?
46014037	Jikalau ada satu orang fikir diri-nya satu nabi , atau orang rohani , biar-lah dia ambil tahu perkara-perkara yang sahya ada tuliskan k-pada kamu , ia’itu yang ini smoa Tuhan punya psanan .
46014038	Ttapi jikalau ada orang ta’tahu , biar-lah dia ta’tahu .
46014039	Sbab itu , hei sudara-sudara , biar-lah kamu rajin chari nabuat , dan jangan larangkan orang chakap dngan bhasa-bhasa .
46014040	Ttapi biar-lah smoa perkara jadi dngan snonoh dan dngan aturan .
46015001	Dan sahya kasi tahu k-pada kamu , hei sudara-sudara , itu injil yang sahya sudah khabarkan k-pada kamu , dan yang kamu sudah trima , dan yang dalam-nya kamu berdiri ttap ,
46015002	dan yang oleh-nya kamu dapat slamat ; jikalau kamu ttap pegang itu perkata’an yang sahya sudah khabarkan k-pada kamu , ia’itu jikalau kamu punya perchaya bukan sia-sia .
46015003	Kerna sahya sudah srahkan k-pada kamu mula-mula apa yang sahya sudah trima , ia’itu bagimana Almaseh sudah mati kerna kita punya dosa-dosa , sperti kitab punya surat ;
46015004	dan bagimana dia sudah di-tanamkan ; dan sudah di-bangkitkan hari yang ktiga , sperti kitab punya surat ;
46015005	dan bagimana dia sudah ternampak k-pada Kifas : dan kmdian k-pada itu dua-blas orang ;
46015006	dan kmdian deri-pada itu dia ternampak k-pada lbeh lima-ratus sudara-sudara sama skali , yang kbanyakan-nya ada lagi hidop sampai skarang , ttapi yang ada sudah tertidor ;
46015007	dan habis itu dia ternampak k-pada Yakob pula ; kmdian k-pada smoa rasul-rasul ;
46015008	dan pnghabisan skali bharu dia ternampak k-pada sahya pula , sperti k-pada satu anak guguran .
46015009	Kerna sahya ini-lah yang terkchil skali di antara sgala rasul , dan sahya t’ada layak di-sbotkan rasul , sbab sahya sudah aniayakan eklisia Allah .
46015010	Ttapi oleh anugrah Allah juga sahya sudah jadi sperti yang sahya ada ini : dan anugrah-nya yang dia sudah anugrahkan k-pada sahya itu bukan-nya sia-sia saja ; ttapi sahya sudah bkerja lbeh deri-pada dia-orang smoa : dalam pada itu bukan-nya sahya , ttapi anugrah Allah yang bersama-sama sahya .
46015011	Jadi itu baik sahya baik dia-orang , bgitu-lah kita ada khabarkan , dan bgitu-lah kamu sudah perchaya .
46015012	Jikalau orang khabarkan deri-hal Almaseh , yang dia sudah di-bangkitkan deri antara orang mati , bagimana pula ada orang antara kamu boleh bilang yang tidak ada kbangkitan orang mati ?
46015013	Ttapi kalau btul tidak ada kbangkitan orang mati , Almaseh pun bukan-nya sudah di-bangkitkan :
46015014	dan kalau Almaseh pula t’ada di-bangkitkan , sia-sia-lah kita punya khabaran , dan sia-sia-lah kamu punya perchaya .
46015015	Dan jadi nyata pula yang kita mnjadi saksi bohong deri-hal Allah ; kerna kita sudah bersaksi deri-hal Allah yang dia sudah bangkitkan Almaseh itu : yang Allah t’ada bangkitkan kalau btul juga orang mati t’ada di-bangkitkan .
46015016	Kerna jikalau orang mati t’ada bangkit , Almaseh pun bukan-nya sudah di-bangkitkan :
46015017	ttapi jikalau Almaseh bukan-nya sudah di-bangkitkan , sia-sia-lah kamu punya perchaya ; dan kamu ada lagi dalam kamu punya dosa .
46015018	Dan lagi pun , smoa orang yang sudah tertidor dalam Almaseh sudah binasa .
46015019	Jikalau chuma dalam ini hidop saja kita ada harap dalam Almaseh , ksian skali kita punya hal lbeh deri-pada smoa manusia .
46015020	Ttapi s-btul-nya Almaseh sudah di-bangkitkan deri antara orang mati , mnjadi buah-bungaran di antara sgala orang yang ada tertidor .
46015021	Kerna sdang kmatian sudah datang oleh satu manusia , kbangkitan orang-orang mati pun sudah datang oleh satu manusia juga .
46015022	Kerna sperti dalam Adam smoa orang ada mati , bgitu juga dalam Almaseh pula smoa orang nanti di-hidopkan .
46015023	Ttapi masing-masing pada peraturan-nya sndiri-buah-bungaran-nya Almaseh ; kmdian deri-pada itu , Almaseh punya orang smoa waktu dia datang .
46015024	Kmdian bharu ksudahan-nya , tempo dia srahkan kraja’an itu k-pada Allah , ia’itu Bapa : tempo dia sudah lnnyapkan sgala prentah , dan kuasa , dan kkuatan .
46015025	Kerna dia msti jadi raja , sampaikan dia sudah ltakkan smoa musoh-musoh-nya di bawah kaki-nya .
46015026	Dan musoh yang nanti di-lnyapkan yang kmdian skali , ia’itu kmatian .
46015027	Kerna " Allah sudah tundokkan sgala perkara di bawah kaki-nya . " Ttapi bila dia kata , " Sgala perkara sudah di-tundokkan , " jadi nyata skali yang Allah yang sndiri sudah tundokkan sgala perkara k-pada dia t’ada masok dalam itu bilangan .
46015028	Dan bila sgala perkara sudah di-tundokkan k-pada dia , itu jam pula bharu itu Anak pun nanti di-tundokkan k-pada dia yang sudah tundokkan sgala perkara k-pada dia , spaya Allah mnjadi smoa dalam smoa .
46015029	Kalau tidak bgini , apa-kah nanti dia-orang buat yang ada di-baptiskan kerna orang mati ? Jikalau orang mati t’ada skali-kali di-bangkitkan , knapa-kah orang di-baptiskan kerna orang mati itu ?
46015030	Dan knapa-kah kita pun kna bahya tiap-tiap jam ?
46015031	S-hari-hari sahya ada mati , sahya mngaku bgitu , hei sudara-sudara , oleh itu kmgahan deri-hal kamu yang sahya ada dalam Tuhan kita Isa Almaseh .
46015032	Jikalau sahya sudah berlaga sama binatang di negri Ifisus , sperti kbanyakan manusia , apa-kah sahya punya untong ? Jikalau orang mati t’ada di-bangkitkan , baik-lah kita makan-minum , kerna besok kita mati .
46015033	Jangan-lah kna tipu : " Persahabatan yang jahat rosakkan adat yang baik . "
46015034	Baik-lah kamu sdar sperti patut , dan jangan buat dosa : kerna ada orang yang t’ada tahu sama Allah : sahya bilang bgini spaya kasi kamu rasa malu .
46015035	Ttapi ada orang pula nanti kata , " Bagimana-kah orang mati di-bangkitkan ? dan dngan apa macham punya badan dia-orang nanti datang ?
46015036	Hei orang bodoh , apa-apa yang angkau taburkan t’ada nanti jadi hidop kalau s-blum mati dhulu :
46015037	dan apa yang angkau taburkan itu , bukan-nya badan yang nanti mnjadi yang angkau taburkan , ttapi chuma satu bneh saja , ‘ ntah trigu-kah atau lain-lain jnis ;
46015038	ttapi Allah kasi dia satu badan sperti kahandak-nya , dan masing-masing bneh ada badan-nya sndiri .
46015039	Apa-apa yang ada nyawa , bukan-nya smoa-nya sama satu rupa : ttapi manusia lain , dan binatang lain rupa , dan burong-burong lain rupa , dan ikan-ikan pun lain .
46015040	Shorga punya badan pun ada , dan dunia punya badan pun ada : ttapi kmulia’an yang shorga punya lain , dan kmulia’an yang dunia punya lain .
46015041	Matahari punya kmulia’an lain , dan bulan punya kmulia’an lain , dan bintang-bintang punya kmulia’an pun lain : kerna fasal kmulia’an , satu bintang ada lain-nya deri-pada lain bintang .
46015042	Bgitu juga kbangkitan orang mati . Ia’itu di-tabur dngan hal kbinasa’an ; di-bangkitkan dngan hal t’ada kbinasa’an :
46015043	di-tabur dngan kahina’an , di-bangkitkan dngan kmulia’an : di-tabur dngan klmahan , di-bangkitkan dngan kuasa :
46015044	di-tabur satu badan yang bernyawa , di-bangkitkan satu badan yang rohani . Kalau ada badan yang bernyawa , ada pula badan yang rohani .
46015045	Bgitu-lah ada tersurat , " Adam , manusia yang pertama , mnjadi nyawa yang hidop . " Adam yang pnghabisan pula mnjadi roh yang kasi hidop .
46015046	Dalam pada itu bukan mula-mula yang rohani , ttapi yang bernyawa : kmdian bharu yang rohani pula .
46015047	Manusia yang pertama itu deri bumi , tanah punya : manusia yang nombor dua pula deri shorga .
46015048	Sperti dia yang tanah punya , bgitu juga smoa orang yang tanah punya : dan sperti dia yang shorga punya , bgitu juga smoa orang yang shorga punya .
46015049	Dan sperti kita sudah jadi s-rupa sama dia yang tanah punya , kita nanti jadi s-rupa sama dia yang shorga punya .
46015050	Hei sudara-sudara , ini-lah sahya punya kata , ia’itu daging dan darah ta’boleh dapat kraja’an Allah mnjadi psaka ; dan hal binasa ta’boleh dapat hal t’ada binasa mnjadi psaka .
46015051	Ingat , sahya katakan sama kamu satu ruhsia : Bukan-nya kita smoa nanti tertidor , ttapi kita smoa nanti di-ubahkan ,
46015052	dngan s-kjapan , dngan s-klip mata , waktu bunyi trompet yang pnghabisan itu : kerna trompet nanti berbunyi , dan orang mati nanti di-bangkitkan dngan hal yang t’ada binasa , dan kita ini nanti di-ubahkan .
46015053	Kerna yang nanti binasa ini msti pakai hal yang t’ada binasa , dan yang nanti mati ini msti pakai hal yang t’ada mati .
46015054	Ttapi bila yang nanti binasa ini sudah pakai hal t’ada binasa , dan yang nanti mati ini sudah pakai hal yang t’ada mati , itu ktika bharu-lah jadi sperti itu perkata’an yang ada tersurat , " Kmatian sudah kna tlan dalam kmnangan . "
46015055	Hei kmatian , di mana-kah angkau punya kmnangan ? Hei kmatian , di mana-kah angkau punya sngat ?
46015056	Kmatian punya sngat , ia’itu dosa ; dan dosa punya kuasa , ia’itu hukum-taurit :
46015057	ttapi shukor k-pada Allah yang kasi sama kita kmnangan oleh Tuhan kita Isa Almaseh .
46015058	Sbab itu , hei sudara-sudara yang kkaseh , biar-lah kamu ttap , dngan t’ada bergrak , slalu berusaha dalam pkerja’an Tuhan , sdang kamu tahu juga yang kamu punya pnat dalam Tuhan t’ada-lah sia-sia .
46016001	Fasal wang kumpolan kerna orang-orang kudus itu , sperti sahya sudah tntukan k-pada sgala eklisia di Galatiah , baik kamu pun buat bgitu juga .
46016002	Tiap-tiap hari yang pertama dalam s-minggo , biar-lah kamu masing-masing taroh di rumah dan simpankan , s-kdar dia beruntong , spaya jangan ada kumpolan wang bila sahya datang .
46016003	Dan bila sahya sampai , siapa-siapa yang kamu bnarkan dngan surat kiriman , sama dia-orang-lah sahya nanti suroh bawa kamu punya pmbrian pergi di Yerusalim :
46016004	dan kalau patut yang sahya pun pergi , boleh-lah juga dia-orang pergi sama-sama sahya .
46016005	Ttapi sahya nanti datang k-pada kamu bila sahya sudah jalan lalu Makadoniah ; kerna sahya mau juga lalu Makadoniah ;
46016006	dan barangkali sahya nanti tinggal sama-sama kamu , atau satu musim sjok pun spaya kamu ini boleh hantarkan sahya baik di mana sahya mau pergi .
46016007	Kerna ini satu kali sahya ta’mau chuma singgah saja sama kamu ; sbab sahya ada harap mau tinggal sikit lama sama kamu , kalau Tuhan kasi .
46016008	Ttapi sahya nanti tinggal lagi di Ifisus sampai hari Pentekosta ;
46016009	kerna sudah terbuka sama sahya satu pintu yang bsar dan yang berguna , dan banyak juga orang yang mlawan .
46016010	Jikalau Timotius datang , ingat-lah baik-baik jangan dia jadi takot di antara kamu ; kerna dia pun buat pkerja’an Tuhan , sama sperti sahya pun :
46016011	sbab itu jangan satu orang pun tengok ta’mata sama dia . Ttapi hantarkan-lah dia berjalan dngan sjahtra , spaya dia boleh datang k-pada sahya : kerna sahya ada mnantikan dia dngan sudara-sudara itu .
46016012	Ttapi deri-hal sudara kita Apollos itu , sahya-sudah banyak minta sama dia pergi k-pada kamu dngan sudara-sudara itu : ttapi skali-kali t’ada kahandak-nya mau pergi skarang ; ttapi dia nanti pergi bila-bila ada waktu snang .
46016013	Berjaga-lah , berdiri-lah ttap dalam perchaya , jadi-lah anak jantan , jadi-lah kuat .
46016014	Smoa kamu punya perkara buat-lah dngan kaseh .
46016015	Hei sudara-sudara , sahya minta kamu satu fasal ( kamu pun tahu Stifanus punya isi rumah , yang itu-lah buah-bungaran orang Akhayah , dan dia-orang sudah tntukan diri dia-orang mau mlayankan orang-orang kudus ) ,
46016016	sahya minta kamu tundok-lah k-pada ini macham punya orang , dan k-pada masing-masing orang yang tolong kita bkerja dan berpnat .
46016017	Dan sahya suka sbab Stifanus dan Fortunatus dan Akhayikus sudah datang : kerna dia-orang sudah chukopkan kamu punya kkurangan .
46016018	Kerna dia-orang sudah sgarkan roh sahya dan roh kamu pun : sbab itu baik-lah kamu mngaku ini macham punya orang .
46016019	Sgala eklisia di Asiah kirim tabek k-pada kamu . Akula sama Priska , dngan eklisia yang di dalam rumah-nya , kirim banyak-banyak tabek k-pada kamu dalam Tuhan .
46016020	Dan sgala sudara-sudara kirim tabek k-pada kamu . Bri-lah tabek satu sama lain dngan chium yang kudus .
46016021	Sahya Paulus ini kirim tabek dngan sahya sndiri punya tangan .
46016022	Jikalau satu orang t’ada kaseh sama Tuhan kita , biar dia kna la’anat . Tuhan ada datang .
46016023	Biar-lah anugrah Tuhan kita Isa Almaseh bersama-sama kamu .
46016024	Sahya punya kaseh bersama-sama kamu sklian dalam Isa Almaseh . Amin .
47001001	Deri-pada Paulus , rasul Isa Almaseh dngan kahandak Allah , dan deri-pada sudara kita Timotius , datang k-pada eklisia Allah yang di negri Korintus , sama-sama sgala orang kudus sluroh tanah Akhayah :
47001002	biar-lah datang k-pada kamu anugrah dan sjahtra deri-pada Bapa kita Allah , dan deri-pada Tuhan kita Isa Almaseh .
47001003	Sgala puji k-pada Allah , Bapa Tuhan kita Isa Almaseh , ia’itu Bapa sgala ksian , dan Allah sgala pnghiburan :
47001004	yang hiburkan kita dalam smoa kita punya ksusahan , spaya kita pula boleh hiburkan orang yang di dalam apa-apa punya ksusahan , oleh pnghiburan yang Allah sudah hiburkan kita sndiri pun .
47001005	Kerna sperti sngsara Almaseh mnjadi banyak sama kita , bgitu juga kita punya pnghiburan pun jadi banyak oleh Almaseh .
47001006	Ttapi jikalau kita kna susah , itu-lah deri sbab kamu punya pnghiburan dan kamu punya slamat ; atau jikalau kita dapat hibur , itu pun deri sbab kamu punya pnghiburan , yang berkuasa dalam hal kamu tahan dngan sabar itu sngsara juga yang kita ini mrasa :
47001007	dan kita punya harap kerna kamu ada ttap , sbab kita tahu yang s-bagimana kamu sama-sama mnahan sngsara , bgitu juga kamu sama-sama rasa pnghiburan .
47001008	Kerna kita mau kasi kamu tahu , hei sudara-sudara , fasal kita punya ksusahan yang sudah jadi di tanah Asiah , ia’itu yang kita sudah kna sangat-lah brat punya pikulan , lbeh deri-pada kita punya kuasa , sampaikan kita putus harap skali deri-hal hidop :
47001009	ttapi kita sudah dapat dalam diri kita satu jawab yang kita msti mati , spaya jangan kita harap k-pada diri kita sndiri , chuma k-pada Allah yang bangkitkan orang mati :
47001010	dia yang sudah lpaskan kita deri-pada kmatian yang bgitu bsar , dan nanti lpaskan lagi : dan kita taroh harap k-pada dia , yang dia lagi nanti lpaskan ;
47001011	sdang kamu pula bantu kita dngan kamu punya do’a , spaya banyak orang boleh mmbri shukor kerna kita sbab kurnia yang sudah sampai k-pada kita dngan banyak orang punya tolong .
47001012	Ini-lah kita punya kmgahan , ia’itu angan-angan hati kita sndiri bersaksi , yang di antara orang dunia , dan terlbeh skali di antara kamu smoa , kita ini sudah bawa tengkah-laku dngan kkudusan dan tulus hati yang datang deri-pada Allah , bukan-nya dngan budi manusia , ttapi dngan anugrah Allah .
47001013	Kerna perkara-perkara yang kita ada tulis k-pada kamu t’ada lain lagi mlainkan itu juga yang kamu ada bacha atau yang kamu mngaku , dan sahya harap kamu nanti mngaku sampai ksudahan skali :
47001014	sperti yang sudah juga kamu mngaku sdikit sama kita , ia’itu yang kamu patut mgahkan diri deri-hal kita , sama sperti kita pula mgahkan diri deri-hal kamu , tempo Tuhan kita Isa punya hari .
47001015	Dan sbab sahya sudah harap bgini , sahya sudah bichara mau pergi k-pada kamu dhulu , spaya kamu boleh dapat untong dua kali ;
47001016	ia’itu bila sahya sudah singgah sama kamu , kmdian langsong pergi Makadoniah , dan deri Makadoniah pula mau datang lagi s-kali k-pada kamu , dan habis itu kamu boleh hantarkan sahya pergi tanah Yahudiah .
47001017	Sdang sahya sudah bichara bgini , ada-kah sahya tunjok yang hati sahya ta’tiap ? atau apa-apa yang sahya sudah bichara itu , ada-kah sahya bicharakan itu chara dunia , sampaikan jadi s-kjap " ya-ya " dan s-kjap " tidak-tidak ? "
47001018	Ttapi dmi Allah yang stiawan itu , kita punya chakap sama kamu bukan-nya s-kjap " ya , " s-kjap " tidak . "
47001019	Kerna Isa Almaseh , Anak Allah , yang kita sudah khabarkan k-pada kamu , ia’itu sahya dan Silwanus dan Timotius , dia bukan-nya s-kjap " ya , " s-kjap " tidak , " ttapi dalam dia mnjadi " ya " saja .
47001020	Kerna baik brapa banyak ada perjanjian Allah , dalam dia mnjadi ya : sbab itu-lah oleh dia juga jadi itu Amin , mau muliakan Allah oleh kita ini .
47001021	Allah juga yang ttapkan kita sama kamu masok dalam Almaseh , dan yang sudah lantekkan kita :
47001022	dan dia-lah yang sudah silkan sama kita , dan sudah kasi kita Roh masok kita punya hati mnjadi chngkram .
47001023	Ttapi sahya panggil Allah jadi saksi atas jiwa sahya , yang sahya blum pergi di Korintus lagi , ia’itu deri sbab sahya sayangkan kamu .
47001024	Bukan-nya yang kita ini mnjadi tuan di atas kamu punya perchaya , ttapi kita bkerja sama-sama kamu mau tolong kasi kamu ksuka’an : kerna oleh perchaya juga kamu berdiri ttap .
47002001	Ttapi fasal sahya sndiri , sahya sudah tntukan ta’mau datang k-pada kamu lagi skali dngan susah hati .
47002002	Kerna jikalau sahya buat kamu susah-hati , siapa-kah yang nanti kasi sahya suka-hati pula , kalau tidak orang yang sahya sudah buat susah-hati ?
47002003	Dan sahya sudah tuliskan ini perkara juga , spaya bila sahya datang pula jangan sahya dapat ksusahan deri-pada orang-orang yang patut kasi sahya ksuka’an ; kerna sahya ada harap sama kamu smoa , ia’itu yang sahya punya ksuka’an sama juga kamu smoa punya ksuka’an .
47002004	Kerna sahya sudah tulis sama kamu dngan banyak ksusahan dan pchah hati , serta dngan banyak ayer-mata ; bukan-nya spaya buat kamu susah-hati , ttapi spaya kamu boleh tahu brapa banyak kaseh yang sahya ada k-pada kamu .
47002005	Ttapi jikalau satu orang sudah kasi ksusahan , bukan-nya sama sahya yang dia sudah kasi ksusahan , ttapi sama kamu smoa , ia’itu sdikit saja ( jangan pula sahya mnjadi terlampon kras ) .
47002006	K-pada itu macham punya orang , chukop-lah itu seksa yang kbanyakan orang sudah ltakkan ;
47002007	jadi itu , balek , lbeh baik kamu ampunkan dan hiburkan sama dia , spaya jangan pula itu macham punya orang kna tngglam dalam terlalu banyak ksusahan .
47002008	Sbab itu sahya minta kamu ttapkan-lah kamu punya kaseh sama dia .
47002009	Kerna ini-lah sbab-nya sahya sudah tulis sama kamu , ia’itu spaya sahya boleh choba sama kamu , mau tahu kalau kamu ada turut prentah dalam smoa perkara .
47002010	Ttapi sama siapa yang kamu sudah ampunkan apa-apa , sahya pun bgitu juga : kerna jikalau sahya sudah ampunkan apa-apa , sahya sudah ampunkan dpan mata Almaseh deri sbab kamu ;
47002011	spaya jangan pula Setan dapat jalan mnang di atas kita , kerna bukan-nya kita ta’tahu dia punya pusing-blit .
47002012	Bila sahya sudah sampai di Troas mau khabarkan injil Almaseh , dan satu pintu terbuka kerna sahya dalam Tuhan .
47002013	sahya t’ada rasa snang di dalam roh sahya , sbab sahya t’ada dapat jumpa sahya punya sudara Titus : ttapi sahya minta lpas deri-pada orang-orang itu , dan kluar pergi Makadoniah .
47002014	Ttapi shukor-lah k-pada Allah yang slalu bawa kita berarak dngan kmnangan dalam Almaseh , dan mashhurkan pngtahuan-nya oleh kita sperti bau-bauan di dalam s-lagi tmpat .
47002015	Kerna k-pada Allah kita ini mnjadi Almaseh punya bau yang wangi , baik di antara orang yang dalam jalan slamat , atau di antara orang yang dalam jalan binasa ;
47002016	sama ini orang kita mnjadi satu bau yang datang deri-pada kmatian , dan bawa kmatian ; ttapi sama itu orang pula kita mnjadi satu bau yang datang deri hidop , dan bawa hidop . Dan siapa-kah ada padan sama ini smoa ?
47002017	Kerna kita ini bukan-nya sperti kbanyakan orang yang champur-mnyampurkan perkata’an Allah ; ttapi dngan tulus hati , sperti deri-pada Allah , kita chakap dalam Almaseh dpan Allah .
47003001	Ada-kah kita mula’i pujikan diri kita lagi skali ? atau msti-kah kita pakai surat-pujian k-pada kamu atau deri-pada kamu , sperti lain orang bgitu ?
47003002	Kamu ini-lah kita punya surat , yang tertulis di hati kita , dan smoa orang tahu dan bacha itu :
47003003	sdang kamu sudah di-trangkan mnjadi satu surat Almaseh yang kita hantarkan , dan yang tertulis bukan-nya dngan tinta , ttapi dngan Roh Allah yang hidop itu : bukan-nya di papan batu , ttapi di papan hati manusia .
47003004	Dan ini macham-lah punya harap yang kita ada di dpan Allah dngan berkat Almaseh :
47003005	ia’itu bukan-nya kita sndiri layak bicharakan apa-apa sperti deri-pada kita punya diri , ttapi kita punya hal layak itu datang deri-pada Allah juga ;
47003006	yang sudah jadikan kita layak jadi perjanjian bharu punya playan ; bukan mau ajar surat-nya , ttapi pngajaran yang rohani : kerna surat-nya matikan , ttapi pngajaran yang rohani itu kasi hidop .
47003007	Ttapi jikalau playanan yang bawa mati dngan surat-nya di-ukir di atas batu sudah datang dngan kmulia’an , sampaikan anak-anak Isra’el ta’boleh mrnong sama muka Musa deri sbab muka-nya punya kmulia’an ; yang ada s-tngah hilang :
47003008	bukan-kah playanan yang rohani itu nanti lbeh lagi kmulia’an-nya ?
47003009	Kerna kalau playanan yang bawa hukuman itu ada kmulia’an-nya , lbeh lagi itu playanan yang bawa kbnaran nanti bertambah-tambah kmulia’an-nya .
47003010	Kerna yang sudah di-muliakan sudah hilang kmulia’an dalam ini hal , deri sbab kmulia’an yang lbeh lagi itu .
47003011	Kerna kalau yang nanti hilang itu ada kmulia’an , terlbeh lagi yang kkal itu pula ada dalam kmulia’an .
47003012	Sbab kita ada ini macham punya harap , kita sangat brani berchakap ,
47003013	dan bukan sperti Musa sudah pakai tudongan di muka-nya , spaya jangan anak-anak Isra’el mrnong sama yang nanti hilang itu , sampai ksudahan-nya :
47003014	ttapi dia-orang punya ingatan sudah di-kraskan : kerna sampai ini hari pun ada lagi tertinggal itu tudong-muka blum juga terbuka bila-bila orang bacha perjanjian yang lama itu : dan tudong-muka ini hilang dalam Almaseh .
47003015	Ttapi sampai ini hari pun bila-bila orang bacha kitab Musa , ada satu tudong-muka di atas hati dia-orang .
47003016	Ttapi bila-bila hati-nya balek k-pada Tuhan , itu tudongan nanti di-buka .
47003017	Tuhan-lah itu Roh , dan di mana Roh Tuhan ada , di situ-lah ada kbebasan .
47003018	Ttapi kita ini smoa dngan muka yang t’ada bertudong balaskan kmulia’an Tuhan sperti chermin muka bgitu , dan rupa kita di-ubahkan atas itu chontoh juga , deri-pada Tuhan , ia’itu Roh .
47004001	Sbab itu sdang kita ada ini playanan , s-bagimana kita sudah trima ksian , t’ada-lah kita tawar hati :
47004002	ttapi kita sudah tolakkan sgala perkara yang ada tersmbunyi sbab malu , dan t’ada kita bawa diri dngan tipu-daya , atau palsukan perkata’an Allah ; ttapi , dngan mnyatakan kbtulan itu , kita berknankan diri kita sama s-lagi orang punya angan-angan hati di dpan Allah .
47004003	Ttapi jikalau kita punya injil ada tertudong , itu ada tertudong di antara orang yang dalam jalan binasa :
47004004	di antara ini orang smoa , ini dunia punya datok sudah butakan fikiran orang-orang yang t’ada perchaya , spaya jangan dia-orang nampak chahya injil yang khabarkan kmulia’an Almaseh , yang jadi rupa Allah .
47004005	Kerna bukan-nya kita khabarkan diri kita sndiri , ttapi Isa Almaseh , yang dia-lah Tuhan , dan kita ini mnjadi hamba-hamba kamu kerna Isa punya sbab .
47004006	Kerna Allah juga yang kata , " Biar-lah trang berchahya deri dalam glap , " dan dia-lah juga yang sudah berchahya di dalam kita punya hati , mau kasi trang deri-hal kmulia’an Allah punya pngtahuan di muka Isa Almaseh .
47004007	Dan ini bnda yang indah ada sama kita dalam bkas yang di-bikin deri-pada tanah , spaya kuasa yang tersangat itu boleh pulang sama Allah , bukan deri-pada kita asal-nya ;
47004008	sana-sini kita ada kna ssak , ttapi t’ada juga rmok ; hati kita bimbang , ttapi t’ada juga putus harap ;
47004009	kita kna orang kjar , ttapi bukan kna tertinggal ; kita kna jatoh , ttapi t’ada juga binasa ;
47004010	slalu kita bawa sana-sini pmbunohan Isa dalam kita punya badan , spaya hidopan Isa pula boleh nyata dalam kita punya badan .
47004011	Kerna kita ini yang lagi hidop ada slalu di-srahkan k-pada kmatian kerna Isa punya sbab , spaya hidopan Isa pula boleh nyata dalam badan kita yang msti mati ini .
47004012	Jadi itu , kmatian bkerja dalam kita ini , ttapi hidop dalam kamu .
47004013	Ttapi kita ada itu juga punya roh perchaya , sperti ada tersurat , " Sahya sudah perchaya , dan sbab itu-lah sahya sudah berchakap ; " bgitu juga kita pun perchaya , dan sbab itu-lah kita berchakap ;
47004014	sbab kita tahu yang dia yang sudah bangkitkan Tuhan Isa nanti bangkitkan kita ini pun sama-sama Isa , dan nanti mnghadapkan kita sama-sama kamu .
47004015	Kerna smoa perkara sudah jadi kerna kamu punya sbab , spaya anugrah yang bertambah-tambah deri sbab bertambah banyak orang-nya , boleh kasi shukor-nya pula bertambah-tambah k-pada Allah punya kmulia’an .
47004016	Itu sbab-lah kita t’ada tawar hati : ttapi sunggoh pun kita punya manusia yang di luar ada binasa , kita punya manusia yang dalam ada di-bharukan s-hari-hari .
47004017	Kerna kita punya ksusahan yang rengan , yang chuma s-kjap saja , ada bertambah-tambah bawakan kita satu tanggongan kmulia’an yang kkal ;
47004018	sdang kita bukan-nya tengok perkara-perkara yang boleh nampak , ttapi perkara yang t’ada nampak : kerna yang boleh nampak chuma ada s-kjap saja ; ttapi yang t’ada nampak ada kkal .
47005001	Kerna kita tahu juga yang jikalau ini khemah tmpat kita tinggal di bumi nanti ruboh , kita ada satu bangunan yang deri-pada Allah asal-nya ; ia’itu satu tmpat tinggal yang bukan perbuatan tangan manusia , dan yang kkal di dalam shorga .
47005002	Kerna dalam ini khemah pun kita ada mngrang , dan ada ingin mau dapat pakai atas-nya kita punya tmpat tinggal yang deri shorga itu :
47005003	sdang bila kita ada pakaian , kita t’ada nanti kna dapat tlanjang .
47005004	Kerna btul-lah kita yang lagi di dalam ini khemah ada mngrang , sbab mnanggong brat ; sbab kita ta’mau buka pakaian , ttapi mau pakai lain di atas-nya , ia’itu spaya apa yang nanti mati boleh kna tlan oleh hidop .
47005005	Dan dia yang sudah lngkapkan kita kerna ini perkara juga , ia’itu-lah Allah , yang sudah kasi Roh-nya mnjadi satu chngkram .
47005006	Sbab itu hati kita slalu brani , dan kita tahu pula yang s-lagi kita ada berrumah di dalam badan , kita ada jauh deri rumah Tuhan
47005007	( kerna kita ada bawa diri oleh perchaya , bukan-nya oleh nampak ) ;
47005008	jadi kita punya hati ada brani , dan kita lbeh suka mau jauh deri-pada rumah badan , dan berrumah sama Tuhan .
47005009	Sbab itu , baik kita di rumah atau jauh deri rumah , kita punya maksud mau jadi berknan sama Tuhan .
47005010	Kerna kita smoa msti di-nyatakan di dpan krusi bichara Almaseh ; spaya boleh trima apa yang masing-masing sudah buat dalam badan , turut sperti apa yang dia sudah buat , ‘ ntah baik ‘ ntah jahat .
47005011	Sbab kita ada tahu takot sama Tuhan , jadi kita pujok orang , ttapi di dpan Allah kita ada nyata ; dan sahya harap kita ada nyata dalam kamu punya angan-angan hati juga .
47005012	Kita bukan-nya ada lagi s-kali pujikan diri kita sama kamu , ttapi kita ada kasi kamu satu sbab yang kamu boleh mgahkan diri fasal kita , spaya kamu boleh kasi jawab sama orang yang mgahkan diri-nya fasal rupa , dan bukan fasal hati .
47005013	Kerna jikalau kita sudah hilang akal , itu pun kerna Allah ; atau jikalau kita ada akal budi , itu kerna kamu pula .
47005014	Kerna kaseh Almaseh ada paksakan kita ; sbab bgini-lah kita punya bichara , ia’itu satu orang sudah mati kerna smoa orang , jadi itu smoa-nya sudah mati ;
47005015	dan lagi pun dia sudah mati kerna smoa orang , spaya orang-orang yang ada hidop jangan hidop kerna diri-nya , ttapi kerna dia yang deri sbab dia-orang sudah mati dan hidop s-mula .
47005016	Sbab itu deri ini tempo kita ini t’ada-lah knal satu orang pun chara manusia : sunggoh pun kita sudah knal Almaseh chara manusia , ttapi skarang kita t’ada knal bgitu lagi .
47005017	Sbab itu , jikalau satu orang ada dalam Almaseh , dia itu satu kjadian yang bharu : perkara-perkara yang lama itu sudah lalu ; smoa-nya sudah jadi bharu .
47005018	Ttapi smoa perkara deri-pada Allah juga asal-nya , yang sudah damaikan kita dngan diri-nya oleh Almaseh , dan sudah kasi sama kita playanan perdamaian ;
47005019	ia’itu bagimana Allah dalam Almaseh ada damaikan isi dunia ini k-pada diri-nya , dngan t’ada tanggongkan dia-orang punya dosa atas dia-orang , dan sudah srahkan k-pada kita itu khabar perdamaian .
47005020	Sbab itu kita mnjadi utusan kerna Almaseh , spertikan Allah juga ada nasihatkan dngan lidah kita : kerna Almaseh kita ada minta , " Baik kamu berdamai dngan Allah . "
47005021	Dia itu yang t’ada tahu dosa , Tuhan sudah jadikan dosa kerna kita ; spaya dalam dia kita ini boleh jadi kbnaran Allah .
47006001	Dan kita bkerja sama-sama dia , dan minta kamu jangan trima anugrah Allah dngan sia-sia
47006002	( kerna dia ada bilang , " Sahya sudah dngar sama angkau pada waktu yang berknan Dan sahya sudah tolong sama angkau tempo hari slamat : " ingat , ini-lah waktu yang berknan ; dan ini-lah hari slamat ) :
47006003	sdang kita t’ada kasi orang terantok dalam apa-apa perkara pun , spaya jangan kita punya playanan pula kna chla ;
47006004	ttapi sperti Allah punya playan kita mau bnarkan diri kita dalam smoa perkara , ia’itu dalam banyak sabar , dalam ksusahan , dalam banyak chlaka , dalam hal ssak ,
47006005	dalam hal kna ssah , dalam hal kna jel , dalam huru-hara , dalam kpnatan , dalam hal berjaga dan berpuasa ;
47006006	dalam ksuchian , dalam pngtahuan , dalam panjang hati , dalam kmurahan , dalam Roh Alkudus , dalam kaseh yang bukan pura-pura ,
47006007	dalam btul punya pngajaran , dalam kuasa Allah ; oleh snjata kbnaran kiri kanan ,
47006008	oleh kmulia’an dan kurang hormat , oleh umpat dan puji ; spertikan pnipu , ttapi bnar juga ;
47006009	spertikan t’ada knalan , ttapi di-knal baik-baik ; spertikan mau mati , dan tengok , kita ada hidop ; spertikan kna palu , ttapi t’ada juga kna bunoh ;
47006010	spertikan susah-hati , ttapi slalu bersuka-suka ; spertikan orang miskin , ttapi bikin banyak orang pula kaya ; spertikan orang yang t’ada apa-apa , ttapi kita ada smoa perkara .
47006011	Hei orang Korintus , sudah terbuka-lah mulut kita mau berchakap sama kamu , dan hati kita pun sudah-lah terkmbang .
47006012	Bukan-nya di dalam hati kita yang kamu sudah tersmpit , ttapi di dalam kamu sndiri punya kaseh-sayang kamu sudah tersmpit .
47006013	Biar-lah kamu punya hati pula terkmbang , mnjadi satu balasan yang s-rupa . ( Ini sahya ada berchakap sperti k-pada anak anak . )
47006014	Jangan-lah kamu berhubong sama orang yang ta’perchaya , ia’itu satu perhubongan yang ta’padan : kerna kbnaran sama kjahatan , apa-kah perskutuan-nya ? atau apa-kah sama-nya trang sama glap ?
47006015	Dan apa-kah s-tuju-nya Almaseh dngan Bali’al ? atau bhagian apa orang perchaya ada sama orang yang ta’perchaya ?
47006016	Dan ka’abah Allah sama datok apa-kah kna-mngna ? kerna kita-lah Allah yang hidop punya ka’abah ; sama sperti Allah sudah bilang , " Sahya nanti tinggal di antara dia-orang , dan berjalan di antara-nya ; dan sahya nanti jadi dia-orang punya Allah , dan dia-orang pula nanti jadi sahya punya bangsa . "
47006017	Sbab itu , " Kluar-lah kamu deri antara dia-orang , dan asingkan diri , " bgini-lah firman Tuhan , " Dan jangan-lah jamah apa yang najis ; Dan sahya nanti sambot sama kamu ,
47006018	Dan mnjadi Bapa k-pada kamu , Dan kamu pula nanti jadi anak-anak dlaki dan anak-anak prempuan k-pada sahya , " bgini-lah firman Allah yang maha kuasa .
47007001	Jadi itu , sdang kita ada ini perjanjian smoa , hei kkaseh , biar-lah kita suchikan diri kita deri-pada apa-apa yang najiskan badan dan roh , serta smpurnakan kkudusan dngan takot Allah .
47007002	Kasi kita tmpat di dalam kamu punya hati : kita ini bukan-nya sudah buat salah sama satu orang pun , kita bukan-nya sudah rosakkan satu orang pun , kita bukan-nya sudah chari untong deri-pada satu orang pun .
47007003	Sahya ada bilang bgini bukan-nya mau salahkan kamu : kerna dhulu sahya sudah bilang , yang kamu ini ada di dalam kita punya hati , spaya kita sama hidop sama mati .
47007004	Sangat-lah brani sahya punya perchakapan k-pada kamu , sangat-lah sahya mgahkan diri fasal kamu : pnoh-lah sahya dngan pnghiburan , dan sahya punya ksuka’an jadi mlempah dalam smoa kita punya ksusahan .
47007005	Kerna bila kita sudah sampai di Makadoniah pun badan kita t’ada dapat perhentian , ttapi kita kna susah sana-sini : di sblah luar ada perklahian , sblah dalam ada ktakotan .
47007006	Dalam pada itu , Allah yang hiburkan orang yang rndah-hati sudah hiburkan kita pun oleh Titus punya kdatangan ;
47007007	dan bukan saja oleh dia punya kdatangan , ttapi oleh itu pnghiburan yang oleh-nya dia sudah di-hiburkan fasal kamu , waktu dia chritakan sama kita kamu punya rindu , kamu punya mnangis , dan kamu punya rajin kerna sahya ; sampaikan sahya bersuka-suka lbeh lagi .
47007008	Kerna sunggoh pun sahya sudah kasi kamu susah hati dngan surat sahya , sahya t’ada mnysal , mski pun dhulu sahya sudah mnysal ; kerna sahya tengok yang itu surat sudah kasi kamu susah-hati , sunggoh pun chuma s-kjap saja .
47007009	Skarang sahya ada bersuka-suka , bukan-nya sbab kamu sudah kna susah-hati , ttapi sbab kamu sudah kna susah-hati sampaikan bawa tobat : kerna kamu sudah kna susah-hati turut sperti kahandak Allah , spaya jangan kamu kna rugi oleh kita dalam satu perkara pun .
47007010	Kerna ksusahan yang mnurut kahandak Allah kerjakan tobat yang bawa slamat , yang ta’boleh di-ssalkan : ttapi dunia punya ksusahan kerjakan kmatian .
47007011	Kerna tengok itu perkara juga , ia’itu fasal kamu kna susah hati turut sperti kahandak Allah , brapa usaha sudah di-kerjakan di dalam kamu smoa , dan brapa pngaduan , dan brapa gram , dan brapa ktakotan , dan brapa rindu , dan brapa rajin , dan brapa balasan . Dalam smoa hal kamu sudah nyatakan diri kamu suchi dalam itu perkara .
47007012	Jadi itu , sunggoh pun sahya sudah tulis sama kamu , bukan-nya kerna orang yang sudah buat salah punya sbab , dan bukan sbab orang yang sudah kna itu salah , ttapi spaya di dpan Allah kamu punya usaha kerna kita boleh di-nyatakan k-pada kamu sndiri .
47007013	Itu sbab-lah kita sudah di-hiburkan : dan dalam kita punya pnghiburan , kita sudah lbeh lagi bersuka-hati deri sbab Titus punya ksuka’an , kerna dia punya roh sudah di-sgarkan oleh kamu smoa .
47007014	Kerna jikalau sahya sudah mgahkan diri apa-apa k-pada Titus deri-hal kamu , t’ada juga sahya kna malu ; ttapi sperti kita sudah chakap smoa perkara dngan s-btul-nya sama kamu , bgitu juga kita punya kmgahan dpan Titus pun sudah di-nyatakan jadi btul .
47007015	Dan dia punya chinta ada bertambah-tambah k-pada kamu , sdang dia ingat kamu smoa punya turut-prentah , bagimana kamu sudah sambot sama dia dngan takot dan mngglitar .
47007016	Sahya suka hati sbab dalam smoa perkara sahya brani taroh harap fasal kamu .
47008001	Dan kita mau kasi tahu sama kamu , hei sudara-sudara , fasal anugrah Allah yang sudah di-bri dalam smoa eklisia negri Makadoniah ;
47008002	ia’itu bagimana sdang orang-orang itu kna uji oleh banyak ksusahan , dia-orang punya ksuka’an yang mlempah , dan dia-orang punya hal miskin yang sangat bsar sudah banyakkan dia-orang punya kmurahan yang kaya itu .
47008003	Kerna sahya bersaksi , yang dia-orang sudah kasi s-kdar dia-orang punya kuasa , dan lbeh deri-pada kuasa-nya ,
47008004	dan dngan banyak perminta’an dia-orang minta ini anugrah dan ini persahabatan dalam playanan k-pada orang kudus :
47008005	dan itu pun bukan-nya sperti kita sudah harap , ttapi mula-mula dia-orang smbahkan diri-nya k-pada Tuhan , dan k-pada kita pula oleh kahandak Allah .
47008006	Sampaikan kita minta Titus , yang sperti dia sudah mula’i dhulu , bgitu juga baik dia gnapkan di antara kamu ini anugrah pula .
47008007	Ttapi sperti kamu ada pnoh dngan sgala perkara , ia’itu perchaya , dan plajaran , dan pngtahuan , dan sgala usaha , dan kamu punya kaseh k-pada kita , baik-lah kamu jadi pnoh dngan ini anugrah pula .
47008008	Sahya ada berchakap bukan-nya sperti kasi hukum , ttapi oleh lain orang punya usaha sahya mau nyatakan yang kamu punya kaseh itu ada btul .
47008009	Kerna kamu pun tahu anugrah Tuhan kita Isa Almaseh , ia’itu mski pun dia kaya , ttapi deri sbab kamu dia sudah jadi miskin , spaya oleh dia punya hal miskin kamu smoa boleh jadi kaya .
47008010	Dan sahya kasi sahya punya bichara atas itu perkara : kerna bgitu patut juga sama kamu , yang tahun dhulu sudah mula’i lbeh dhulu , bukan saja perbuatan-nya , ttapi niat-nya pun .
47008011	Dan skarang baik kamu habiskan perbuatan-nya pula ; spaya s-bagimana dhulu itu niat sudah sdia , bgitu juga boleh ada pnghabisan-nya s-kdar kamu boleh .
47008012	Kerna jikalau itu niat sudah sdia , itu nanti berknan s-kdar orang ada , bukan-nya s-kdar dia tidak ada .
47008013	Kerna sahya kata ini bukan-nya spaya lain orang boleh dapat snang , dan kamu pula kna susah :
47008014	ttapi biar jadi sama ; ini ktika kamu punya klbehan boleh chukopkan dia-orang punya kkurangan , spaya dia-orang pula punya klbehan boleh chukopkan kamu ini punya kkurangan ; spaya jadi sama :
47008015	sperti ada tersurat , " Orang yang ada banyak t’ada juga lbeh ; dan orang yang ada sdikit t’ada pula kurang . "
47008016	Ttapi shukor-lah k-pada Allah yang sudah kasi itu usaha juga kerna kamu di dalam hati Titus .
47008017	Kerna dia sudah trima juga kita punya perminta’an ; dan sbab dia sndiri ada sangat usaha , dngan kahandak-nya sndiri juga dia sudah pergi k-pada kamu .
47008018	Dan itu sudara yang di-puji di antara sgala eklisia dalam khabar injil , dia pun kita sudah suroh pergi sama-sama dia ;
47008019	dan bukan bgini saja hal-nya , ttapi itu sudara sudah di-tntukan oleh sgala eklisia spaya blayer sama-sama kita dalam hal ini anugrah , yang kita ada jalankan spaya bawa mulia k-pada Tuhan , dan spaya nyatakan kita punya niat hati :
47008020	mau tntukan bgini , ia’itu jangan satu orang pun boleh chlakan kita deri-hal ini kbajikan yang kita ada jalankan ;
47008021	kerna kita ini ingat buat perkara yang bnar , bukan saja di dpan Tuhan , ttapi di dpan manusia pun .
47008022	Dan sama-sama dua-dua orang itu , kita sudah hantarkan sudara kita , yang kita banyak kali sudah dapat tahu jadi berusaha dalam banyak perkara , dan skarang ini lbeh berusaha lagi , deri sbab dia punya harap yang bsar dalam kamu smoa .
47008023	Fasal Titus , dia itu kawan sahya dan pmbantu sahya dalam pkerja’an kerna kamu ; kalau fasal sudara-sudara kita , dia-orang itu mnjadi psuroh sgala eklisia , dan Almaseh punya kmulia’an .
47008024	Sbab itu biar-lah kamu tunjokkan k-pada dia-orang di dpan sgala eklisia knyata’an deri-hal kamu punya kaseh , dan deri-hal kita punya kmgahan fasal kamu .
47009001	Kerna fasal playanan k-pada orang kudus itu , ta’usah sahya tulis sama kamu :
47009002	kerna sahya tahu kamu punya niat hati , dan sahya mgahkan diri deri-hal kamu fasal itu di dpan orang Makadoniah , ia’itu yang Akhayah sudah bersdia satu tahun dhulu : dan kamu punya rajin sudah galakkan kbanyakan orang punya hati .
47009003	Ttapi sahya sudah hantarkan sudara-sudara itu spaya jangan kita punya kmgahan deri-hal kamu mnjadi sia-sia dalam ini hal ; spaya sperti sahya sudah bilang , kamu smoa boleh bersdia :
47009004	spaya kalau orang Makadoniah datang sama-sama sahya dan jumpa kamu blum sdia , jangan kita ini kna malu dalam hal pngharapan itu , apa lagi kamu pula .
47009005	Sbab itu sahya sudah fikir patut sahya minta itu sudara-sudara pergi k-pada kamu lbeh dhulu , mau aturkan dhulu itu kmurahan yang kamu sudah janjikan , spaya itu boleh mnjadi sdia sperti hal kmurahan , bukan sperti hal paksa .
47009006	Ttapi ingat ini perkata’an , " Orang yang mnabur dngan jimat nanti mnuai pun dngan jimat ; dan orang yang mnabur dngan kmurahan , nanti mnuai pun dngan kmurahan juga . "
47009007	Biar masing-masing orang buat sperti dia sudah berniat dalam hati ; jangan dngan susah-hati , atau sbab kna paksa : kerna orang yang kasi dngan suka-hati dia-lah yang Allah kaseh .
47009008	Dan Allah ada kuasa kasi smoa anugrah jadi banyak sama kamu ; spaya smoa pkerja’an yang baik boleh jadi banyak dalam kamu , sdang kamu sndiri slalu ada sgala perkara yang berguna dngan s-chukop-nya :
47009009	sperti ada tersurat , " Dia sudah taburkan sana-sini , dia sudah kasi sama orang miskin ; Dia punya kbnaran tinggal sampai kkal . "
47009010	Dan Tuhan yang bkalkan bneh kerna orang yang mnabur , dan roti buat makanan , nanti bkalkan dan tambahkan kamu pun punya bneh , dan banyakkan kamu punya kbnaran punya buah-buahan ;
47009011	sdang kamu di-kayakan dalam sgala perkara , sampaikan mndatangkan s-pnoh-pnoh kmurahan , yang kluarkan shukor k-pada Allah oleh kita ini .
47009012	Kerna fasal jalankan ini playanan , ia’itu bukan saja mau chukopkan orang-orang kudus punya kkurangkan , ttapi mnjadi banyak k-pada Allah oleh banyak-banyak shukor ;
47009013	sdang oleh kamu punya klakuan di-uji dngan ini playanan , dia-orang ada muliakan Allah sbab kamu stiawan , sperti kamu sudah mngaku injil Almaseh , dan sbab kmurahan kamu punya pmbrian k-pada diri-nya , dan k-pada smoa orang ;
47009014	dan dalam perminta’an-nya kerna kamu , dia-orang pun rindukan kamu deri sbab Allah punya anugrah yang bsar atas kamu .
47009015	Shukor-lah k-pada Allah sbab pmbrian-nya yang ta’boleh terkatakan itu .
47010001	Sahya ini Paulus sndiri minta sama kamu oleh Almaseh punya lmah-lmbot dan klakuan yang manis , ia’itu sahya ini yang rndah-hati kalau sama-sama kamu , ttapi ada brani sama kamu kalau ada jauh :
47010002	sahya minta ini , ia’itu bila sahya ada sama-sama kamu , jangan pula sahya tunjokkan sahya punya brani dngan hati yang ttap , s-bagimana sahya ada fikir mau jadi brani sama brapa orang yang ada bilangkan kita jadi orang yang ikut tabi’at dunia .
47010003	Kerna sunggoh pun kita ada hidop dalam dunia , kita bukan-nya berprang dngan turut tabi’at dunia .
47010004	( kerna kita punya perkakas prang bukan-nya deri-pada dunia punya , ttapi ada berkuasa di dpan Allah boleh rubohkan kota-kota ) ;
47010005	kita rubohkan sgala bichara manusia , dan sgala perkara yang tinggi-tinggi yang orang angkatkan mau mlawan pngtahuan Allah , serta kita tundokkan tiap-tiap fikiran kasi turut prentah Almaseh ;
47010006	dan kita bersdia mau jatohkan hukuman atas sgala derhaka manusia , bila kamu punya turut-prentah sudah chukop .
47010007	Kamu ada tengok perkara-perkara yang di dpan muka kamu . Jikalau ada orang harap yang diri-nya jadi Almaseh punya , biar-lah dia itu timbang ini pula dalam diri-nya , yang s-bagimana dia jadi Almaseh punya , bgitu juga kita pun .
47010008	Kerna jikalau sahya mgahkan diri sahya sdikit lbeh fasal kita punya kuasa ( yang Tuhan sudah kasi spaya boleh tgohkan kamu , bukan-nya spaya boleh rubohkan kamu ) , t’ada juga sahya nanti kna malu :
47010009	jangan pula sahya ternampak sperti sahya mau kasi kamu takot dngan sahya punya surat-surat .
47010010	Kerna dia-orang bilang , " Dia itu punya surat smoa brat dan kuat juga ; ttapi badan-nya punya rupa lmah saja , dan perchakapan-nya ta’terbilang . "
47010011	Itu macham punya orang , biar dia timbang ini , ia’itu s-bagimana ada kita punya chakap dalam surat waktu kita jauh , bgitu juga nanti jadi kita punya perbuatan waktu kita bersama-sama .
47010012	Kerna kita ini t’ada brani mau bilangkan atau bandingkan diri kita dngan itu orang-orang yang pujikan diri-nya sndiri : ttapi dalam hal dia-orang ukorkan diri satu sama lain , dan bandingkan diri satu sama lain , dia-orang kurang pngertian .
47010013	Ttapi kita ini ta’mau mgahkan diri dngan t’ada ukoran , ttapi turut sperti ukoran pegangan yang Allah sudah ukorkan mnjadi kita punya bhagian , ia’itu spaya sampai k-pada kamu pun .
47010014	Kerna kita bukan-nya mluaskan diri kita terlalu banyak , spertikan kita blum lagi sampai k-pada kamu : kerna dalam hal kita khabarkan injil Almaseh , kita sudah datang sampai k-pada kamu smoa :
47010015	dan kita t’ada mgahkan diri kita dngan t’ada ukoran , ia’itu di dalam lain orang punya pnat ; ttapi kita ada harap , sdang kamu punya perchaya bertambah-tambah , kita pun nanti di-bsarkan di antara kamu terlbeh lagi s-kdar kita punya pegangan ,
47010016	ia’itu spaya boleh khabarkan injil di tmpat yang di sblah sana kamu pun , bukan-nya mau mgahkan diri kita dalam lain orang punya pegangan deri-hal perkara yang sdia sudah di-buat .
47010017	Ttapi orang yang mgahkan diri , biar-lah dia mgahkan diri deri-hal Tuhan .
47010018	Kerna bukan-nya orang yang pujikan diri-nya sndiri yang nanti di-bilangkan bnar , ttapi dia yang Tuhan pujikan .
47011001	Sahya suka kamu sabarkan sama sahya dalam hal sdikit kbodohan : ttapi kamu ini ada juga sabarkan sama sahya .
47011002	Kerna sahya ada chmburu kerna kamu dngan Allah punya chmburuan : kerna sahya sudah tunangkan kamu sama satu laki , mau mnghadapkan k-pada Almaseh satu anak-dara yang suchi .
47011003	Ttapi sahya takot , jangan pula sperti ular itu sudah tipukan Hawa dngan cherdek-nya , bgitu juga kamu punya ingatan pun nanti kna rosak , sampai kamu tinggalkan tulus-hati dan ksuchian yang patut sama Almaseh .
47011004	Kerna jikalau orang yang datang k-pada kamu itu ada khabarkan lain macham punya Almaseh , yang kita t’ada khabarkan , atau jikalau kamu trima satu roh yang lain deri-pada roh yang dhulu kamu trima , atau satu injil yang lain deri-pada injil yang dhulu kamu sambot , itu baik kamu sabarkan .
47011005	Kerna sahya bilangkan diri sahya ini sikit pun t’ada kurang deri-pada itu rasul-rasul yang bsar skali .
47011006	Ttapi sunggoh pun sahya kurang paham dalam hal perchakapan , bukan bgitu dalam hal pngtahuan ; dan dalam smoa perkara kita sudah nyatakan bgini k-pada kamu di antara sgala orang .
47011007	Atau ada-kah sahya berdosa bila sahya rndahkan diri sahya spaya kamu boleh di-tinggikan , ia’itu sbab sahya khabarkan injil Allah k-pada kamu dngan t’ada bayeran ?
47011008	Lain-lain eklisia sahya rugikan , sdang sahya ambil dia punya upah spaya sahya boleh mlayankan kamu ;
47011009	dan bila sahya ada sama-sama kamu pun dan ada terkurang , t’ada juga sahya kasi brat sama satu orang pun ; kerna apa-apa yang sahya terkurang sudah di-chukopkan oleh sudara-sudara bila dia-orang datang deri Makadoniah ; dan dalam smoa perkara sahya sudah ingat baik-baik jangan sahya kasi brat sama kamu , dan sahya nanti ingat lagi .
47011010	Sperti Almaseh punya kbtulan ada sama sahya , sahya punya kmgahan ini t’ada nanti kna larang dalam sgala jajahan Akhayah .
47011011	Apa sbab ? sbab sahya t’ada kaseh sama kamu-kah ? Allah juga yang tahu .
47011012	Ttapi apa yang sahya buat itu , sahya nanti buat lagi , spaya sahya boleh kratkan jalan deri-pada orang yang chari jalan atas kita ; spaya di dalam apa-apa yang dia-orang mgahkan diri-nya dia-orang boleh terjumpa sama sperti kita .
47011013	Kerna itu macham punya orang smoa rasul-rasul yang palsu , yang bkerja dngan tipu-daya , dan buat diri-nya sperti rasul-rasul Almaseh .
47011014	Ttapi itu t’ada hairan ; kerna Setan pun buat diri-nya sperti satu mla’ikat trang .
47011015	Sbab itu bukan-nya perkara bsar kalau dia punya playan pula buat dia-orang punya diri sperti kbnaran punya playan ; dan dia-orang punya ksudahan nanti mnjadi s-kdar pkerja’an-nya .
47011016	Lagi skali sahya bilang , jangan satu orang fikirkan sahya bodoh : ttapi kalau kamu sangka bgitu , sambot-lah sahya sperti satu orang bodoh juga , spaya sahya pun boleh dapat mgahkan diri sahya sdikit .
47011017	Apa yang sahya ada bilang , itu sahya bilang bukan-nya sperti kahandak Tuhan , ttapi sperti dngan kbodohan , dalam hal sahya mgahkan diri bgini kuat .
47011018	Sdang banyak orang ada mgahkan diri-nya turut tabi’at dunia , sahya pun mau mgahkan diri .
47011019	Kerna dngan suka-hati kamu sabarkan sama orang bodoh , sunggoh pun kamu sndiri bijaksana .
47011020	Kerna kamu sabarkan juga jikalau orang buat hamba sama kamu , kalau orang makankan , kalau orang tangkap , kalau orang bsarkan diri-nya , kalau orang lpak kamu punya muka .
47011021	Sahya chakap mau hinakan diri , sperti katakan diri kita lmah . Ttapi jikalau orang ada brani dalam apa-apa , sahya pun brani juga ( ini sahya chakap dngan kbodohan ) .
47011022	Dia-orang orang Ibrani-kah ? bgitu juga sahya . Dia-orang orang Isra’el-kah ? bgitu juga sahya . Dia-orang kturunan Ibrahim-kah ? bgitu juga sahya .
47011023	Dia-orang playan Almaseh-kah ? ( ini sahya chakap sperti hilang akal ) sahya ini lbeh lagi . Dalam kpnatan terlbeh lagi , dalam hal kna jel terlbeh lagi , dalam hal kna ssah terlalu banyak , hampir mati banyak kali .
47011024	Deri-pada orang Yahudi punya tangan lima kali sahya sudah kna kurang-satu ampat puloh sbat .
47011025	Tiga kali sahya kna tongkat , satu kali sahya kna hntam batu , tiga kali kna kapal karam , satu siang satu malam sahya terhanyut di laut ;
47011026	krap kali berjalan-jalan , dalam bahya ayer sungai , dalam bahya pnyamon , dalam bahya orang bangsa sndiri , dalam bahya orang bangsa-asing , dalam bahya di negri , dalam bahya di tanah sunyi , dalam bahya di lautan , dalam bahya antara palsu punya sudara ;
47011027	dalam hal kpnatan dan ksusahan , krap kali kna berjaga malam , dalam lapar dan haus , krap kali ta’makan , kna sjok dan tlanjang .
47011028	Dngan t’ada sbot lain-lain perkara , ada satu sahya punya tanggongan s-hari-hari , ia’itu khuatir deri-hal sgala eklisia .
47011029	Siapa-kah yang lmah , dngan t’ada sahya pun lmah ? dan siapa pula kna terantok , dngan t’ada sahya mradang ?
47011030	Jikalau msti juga sahya mgahkan diri , sahya mau mgahkan diri fasal perkara-perkara yang nyatakan sahya punya klmahan .
47011031	Dan Allah , Bapa Tuhan Isa itu , yang di-puji s-lama-lama-nya , dia-lah tahu sahya t’ada chakap bohong .
47011032	Di negri Damsek , itu gobernor yang di bawah Raja Aritas suroh jaga negri orang Damsek mau tangkap sama sahya ;
47011033	dan dalam satu kranjang orang sudah hulorkan sahya turun deri satu jndela trus itu tembok , bharu sahya terlpas deri-pada tangan-nya .
47012001	Msti juga sahya mgahkan diri , sunggoh pun t’ada fa’idah-nya ; ttapi sahya datang sampai pnglihatan dan knyata’an Tuhan .
47012002	Sahya tahu satu orang dalam Almaseh , ampat-blas tahun dhulu , itu orang sudah di-sambar naik sampai shorga yang nombor tiga ( ’ ntah di dalam badan-kah , sahya ta’tahu ; atau di luar badan-kah , sahya ta’tahu ; Allah juga yang tahu ) ,
47012003	dan sahya tahu itu orang juga ( ’ ntah dalam badan-kah atau dngan t’ada badan-kah , sahya ta’tahu ; Allah juga yang tahu ) ,
47012004	yang dia sudah di-sambar naik sampai Firdus , dan sudah dngar ta’boleh chakap punya perkata’an , yang t’ada halal manusia sbotkan .
47012005	Deri sbab itu macham punya orang , sahya mau mgahkan diri , ttapi deri sbab sahya punya diri sahya ta’mau mgahkan diri , chuma dalam hal sahya punya klmahan .
47012006	Kerna kalau sahya mau mgahkan diri pun , t’ada juga sahya bodoh ; kerna sahya nanti chakap kbtulan : ttapi sahya ta’mau , spaya jangan pula ada orang boleh bilangkan sahya ini lbeh deri-pada apa yang dia tengok sahya ada , atau dngar deri-pada sahya .
47012007	Dan deri sbab itu knyata’an smoa punya kbsaran , spaya jangan sahya jadi hati-bsar , sahya sudah dapat satu duri dalam sahya punya daging , ia’itu satu psuroh Setan mau seksakan sama sahya , spaya sahya jangan hati-bsar .
47012008	Dan fasal itu perkara sudah tiga kali sahya minta Tuhan , spaya itu boleh undor deri-pada sahya .
47012009	Dan dia sudah kata sama sahya , " Sahya punya anugrah chukop-lah kerna angkau : kerna kuasa di-smpurnakan dalam klmahan . " Sbab itu dngan terlbeh suka-hati sahya nanti mgahkan diri deri-hal smoa sahya punya klmahan , spaya kuasa Almaseh boleh diam atas sahya .
47012010	Sbab itu sgala klmahan , dan bnchana , dan chlaka , dan aniaya , dan hal ssak mnjadi sahya punya ksuka’an deri sbab Almaseh : kerna bila sahya ada lmah , itu ktika-lah sahya mnjadi kuat .
47012011	Sahya sudah jadi bodoh : kamu juga yang sudah paksakan sama sahya : kerna kamu ini patut pujikan sahya : kerna satu pun sahya t’ada kurang deri-pada itu rasul-rasul yang bsar skali , sunggoh pun sahya t’ada jadi apa-apa .
47012012	Sgala tanda-tanda rasul sudah juga di-buatkan di antara kamu dngan s-habis-habis sabar , ia’itu dngan tanda-tanda , dan perkara hairan , dan m’ujizat .
47012013	Kerna dalam apa hal-kah kamu smoa sudah di-bikin kurang deri-pada lain-lain eklisia , chuma dalam hal sahya t’ada kasi kamu brat ? Mahapkan sahya sbab ini salah .
47012014	Ingat baik-baik , ini nombor tiga kali sahya sudah bersiap mau pergi k-pada kamu ; dan sahya t’ada nanti kasi brat sama kamu : kerna bukan-nya kamu punya herta yang sahya chari , ttapi kamu-lah : kerna bukan-nya anak-anak yang patut taroh herta kerna mak-bapa , ttapi mak-bapa kerna anak-anak .
47012015	Dan dngan banyak suka-hati sahya nanti kluarkan blanja dan blanjakan diri sndiri kerna jiwa kamu punya sbab . Jikalau sahya kaseh sama kamu lbeh banyak , patut-kah sahya trima kurang kaseh ?
47012016	Ttapi biar-lah bgitu , sahya sndiri t’ada kasi brat sama kamu ; ttapi sbab sahya ini cherdek , jadi sahya sudah tangkap kamu dngan satu akal .
47012017	Itu orang-orang yang sahya sudah hantarkan k-pada kamu , sudah-kah sahya tipu sama kamu oleh satu orang pun antara dia-orang ?
47012018	Sahya sudah minta Titus pergi , dan sahya sudah hantarkan sudara yang lain itu sama-sama . Sudah-kah Titus tipu sama kamu ? bukan-kah kita sudah berjalan turut itu Roh juga ? bukan-kah kita sudah ikut itu bkas-kaki juga ?
47012019	Bgini lama kamu smoa fikir yang kita ini mau bnarkan diri di dpan kamu . Di dpan Allah juga kita ada berchakap dalam Almaseh . Ttapi , hei kkaseh , smoa ini spaya boleh tgohkan kamu juga .
47012020	Kerna sahya takot , jangan pula bila sahya datang , sahya nanti dapat jumpa kamu bukan-nya sperti sahya punya mau , dan kamu pun dapat jumpa sahya bukan-nya sperti kamu punya mau ; ia’itu jangan pula ada perklahian , dngki , marah , plawanan , umpat , mmbawa mulut , chongkak , dan kachau-mngachau ;
47012021	dan bila sahya balek , jangan pula sahya punya Allah rndahkan sahya di dpan kamu smoa , dan sahya msti kna susah-hati sbab banyak orang yang dhulu sudah buat dosa , dngan t’ada bertobat deri-pada kotoran , dan persundalan , dan perchabolan yang dia-orang sudah buat .
47013001	Ini nombor tiga kali sahya mau pergi k-pada kamu . Atas dua atau tiga saksi punya mulut tiap-tiap perkata’an nanti di-tgohkan .
47013002	Sahya sudah bilang lbeh dhulu , dan skarang pun sahya bilang lbeh dhulu , sperti tempo sahya ada sama-sama kamu nombor dua kali , bgitu juga skarang , sunggoh pun sahya ada jauh , sahya bilang sama orang yang dhulu sudah buat dosa , dan sama lain-lain orang pun , yang kalau sahya datang lagi s-kali , sahya t’ada nanti sayangkan orang ;
47013003	sdang kamu chari satu ktrangan yang Almaseh ada chakap dalam sahya ; dia yang bukan-nya lmah k-pada kamu , ttapi kuat di antara kamu smoa :
47013004	kerna dia sudah kna salib oleh klmahan , ttapi dia ada hidop pula oleh kuasa Allah . Kerna kita ini pun ada lmah dalam dia , ttapi k-pada kamu smoa kita nanti hidop sama-sama dia oleh kuasa Allah deri sbab kamu .
47013005	Preksa-lah sama kamu punya diri sndiri , ya-kah kamu di dalam itu iman ; uji-lah kamu punya diri sndiri . Atau bukan-kah kamu tahu kamu punya diri yang Isa Almaseh ada di dalam kamu , mlainkan jikalau kamu ta’boleh tahan uji ?
47013006	Ttapi sahya harap yang kamu nanti dapat tahu yang kita ini bukan-nya ta’boleh tahan uji .
47013007	Jadi , kita minta do’a sama Allah , jangan kamu buat apa-apa yang jahat ; bukan-nya spaya jadi nyata kita ini tahan uji , ttapi spaya kamu boleh buat apa yang btul , sunggoh pun kita ini jadi sperti orang yang ta’tahan uji .
47013008	Kerna kita t’ada kuasa buat apa-apa mlawan kbtulan , ttapi kerna kbtulan itu .
47013009	Kerna kita bersuka-suka bila kita lmah , dan kamu pula mnjadi kuat : ini-lah kita ada mintakan , ia’itu spaya kamu boleh di-smpurnakan .
47013010	Itu sbab-lah sahya ada tulis ini smoa waktu sahya ada jauh , spaya bila sahya ada bersama-sama jangan pula sahya jadi kras , sperti kuasa yang Tuhan sudah kasi sama sahya spaya tgohkan orang , bukan-nya mau rubohkan .
47013011	Pnghabisan skali , tabek-lah , hei sudara-sudara . Biar-lah kamu di-smpurnakan ; biar-lah kamu di-hiburkan ; biar-lah kamu jadi satu hati ; biar-lah kamu sjahtra : dan Allah sgala kaseh dan sjahtra itu nanti bersama-sama kamu smoa .
47013012	Kasi tabek satu sama lain dngan chium yang kudus .
47013013	Smoa orang kudus kirim tabek sama kamu .
47013014	Biar-lah anugrah Tuhan kita Isa Almaseh , dan kaseh Allah , dan persahabatan Roh Alkudus bersama-sama kamu smoa .
48001001	Deri-pada Paulus , satu rasul ( yang bukan deri-pada manusia , dan bukan oleh manusia pangkat-nya , ttapi oleh Isa Almaseh , dan oleh Allah Bapa yang sudah bangkitkan dia deri antara orang mati ) ,
48001002	dan deri-pada smoa sudara-sudara yang ada sama-sama sahya , k-pada sgala eklisia di tanah Galatiah :
48001003	biar-lah datang k-pada kamu smoa anugrah dan sjahtra pun deri-pada Allah Bapa , dan deri-pada Tuhan kita Isa Almaseh ,
48001004	yang sudah srahkan diri-nya kerna kita punya dosa , spaya lpaskan kita kluar deri-pada jman skarang yang jahat ini , sperti kahandak Bapa kita Allah :
48001005	k-pada dia-lah kmulia’an sampai s-lama-lama-nya . Amin .
48001006	Sahya jadi hairan yang kamu ini sudah bgitu lkas pindah deri-pada dia yang sudah panggil kamu dalam anugrah Almaseh k-pada satu injil yang lain ;
48001007	ia’itu bukan lagi satu injil : chuma ada orang yang mau kachau sama kamu , dan mau rosakkan injil Almaseh .
48001008	Ttapi jikalau kita ini , atau satu mla’ikat deri shorga pun nanti khabarkan k-pada kamu satu injil lain deri-pada itu yang kita sudah khabarkan k-pada kamu dhulu , biar dia la’anat .
48001009	Sperti kita sudah bilang dhulu , bgitu juga skarang pun sahya bilang lagi skali , jikalau siapa-siapa khabarkan injil k-pada kamu lain deri-pada itu yang kamu sudah trima , biar dia la’anat .
48001010	Kerna skarang ini manusia-kah atau Allah-kah yang sahya mau berknankan ? atau ada-kah sahya chari jalan mau sukakan manusia ? Jikalau sahya lagi ada chari jalan mau sukakan manusia , bukan-nya sahya jadi hamba Almaseh .
48001011	Kerna sahya kasi tahu k-pada kamu , hei sudara-sudara , fasal injil yang sahya sudah khabarkan , yang itu bukan-nya chara manusia .
48001012	Kerna bukan-nya deri-pada manusia sahya sudah trima , atau blajar , ttapi oleh knyata’an Isa Almaseh .
48001013	Kerna kamu sudah pun dngar fasal sahya punya klakuan dhulu dalam agama orang Yahudi , yang terlalu-lah sangat sahya aniayakan eklisia Allah , dan rosakkan dia :
48001014	dan sahya sudah maju dalam agama orang Yahudi lbeh deri-pada lain-lain orang bangsa sahya yang sama satu umor dngan sahya , sbab sahya terlampon rajin deri-hal sahya punya nenek-moyang punya pngajaran .
48001015	Ttapi Allah , yang sudah asingkan sahya deri tempo sahya di rahim mak sahya , dan sudah panggil sahya oleh anugrah-nya ,
48001016	bila sudah berknan sama dia mau nyatakan Anak-nya di dalam sahya , spaya sahya boleh khabarkan dia di antara sgala bangsa asing ; itu jam juga sahya t’ada berrondeng sama satu orang pun deri-pada manusia ;
48001017	dan t’ada pula sahya pergi naik Yerusalim k-pada orang yang sudah jadi rasul-rasul lbeh dhulu sahya : ttapi sahya sudah pergi di tanah Arab ; dan sahya balek lagi s-kali di Damsek .
48001018	Kmdian , lpas tiga tahun , sahya naik pergi Yerusalim mau dapat knal sama Kifas , dan sahya tinggal sama dia lima-blas hari .
48001019	Ttapi deri antara rasul-rasul itu sahya t’ada tengok lain orang , chuma Yakob , Tuhan punya sudara .
48001020	Fasal apa-apa yang sahya ada tulis k-pada kamu , ingat-lah , yang di dpan Allah sahya bukan-nya ada chakap bohong .
48001021	Kmdian sahya sudah masok tanah Suriah dan Kilikiah .
48001022	Dan tanah Yahudiah punya eklisia yang di dalam Almaseh blum knal sahya punya muka :
48001023	chuma dia-orang dngar-dngar saja yang , " Itu orang yang dhulu aniayakan kita , skarang pula ada khabarkan khabar yang baik deri-hal itu iman yang dhulu dia rosakkan ; "
48001024	dan dia-orang muliakan Allah dalam sahya punya hal .
48002001	Kmdian , lpas ampat-blas tahun , sahya naik pergi Yerusalim lagi s-kali , sama-sama Bar-nabas , dan bawa Titus sama-sama sahya .
48002002	Dan sahya sudah naik sana turut knyata’an Allah ; dan sahya sudah trangkan k-pada dia-orang itu injil yang sahya ada khabarkan di antara orang bangsa-asing , ttapi chuma s’orang-s’orang saja , k-pada orang-orang yang bernama , spaya jangan pula perchuma saja sahya punya kerja itu tempo , atau lbeh dhulu .
48002003	Ttapi Titus pun , yang ada sama-sama sahya , dia-orang t’ada paksa sunatkan sunggoh pun dia satu orang Grik :
48002004	ttapi deri sbab itu palsu punya sudara-sudara yang orang sudah bawa masok churi-churi , dan ini smoa sudah masok churi-churi mau intai kita punya kbebasan yang kita ada dalam Isa Almaseh , spaya bikin hamba sama kita ;
48002005	ttapi sama ini orang smoa satu jam pun kita t’ada undor dan tundok ; spaya injil punya kbtulan boleh tinggal ttap sama kamu .
48002006	Ttapi deri-pada orang-orang yang bernama itu ( baik apa pun dia-orang punya hal sahya t’ada pduli ; Allah bukan-nya trima orang deri sbab rupa-nya ) - itu orang yang bernama t’ada tambahkan apa-apa sama sahya :
48002007	balek , bila dia-orang tengok yang k-pada sahya sudah di-srahkan orang ta’bersunat punya injil , sperti orang bersunat punya k-pada Petrus
48002008	( kerna dia yang sudah bkerja di dalam Petrus mnjadikan dia rasul k-pada orang yang bersunat , dia juga yang bkerja di dalam sahya pula kerna orang bangsa-asing ) ;
48002009	dan bila dia-orang dapat tahu itu anugrah yang sudah di-brikan k-pada sahya , Yakob dan Kifas dan Yahya , yang di-bilangkan jadi tiang-tiang , sudah kasi tangan kanan sama sahya dan Bar-nabas , jadi tanda persahabatan , spaya kita ini boleh pergi k-pada orang bangsa-asing , dan dia-orang pula k-pada orang yang pegang sunat ;
48002010	chuma kita msti ingatkan orang-orang miskin : dan itu-lah juga yang sahya rajin mau buat .
48002011	Ttapi bila Petrus datang di Antakiah , sahya mlawan sama dia bertntang , sbab dia sudah salah :
48002012	Kerna s-blum ada orang datang deri Yakob , Petrus makan sama-sama orang bangsa-asing : ttapi bila dia-orang datang saja , dia undor , dan asingkan diri-nya , sbab dia takot sama orang yang pegang adat sunat .
48002013	Dan lain-lain orang Yahudi pun buat pura-pura bgitu sama-sama Petrus ; sampaikan Bar-nabas pun sudah di-ssatkan oleh dia-orang punya pura-pura .
48002014	Ttapi bila sahya tengok yang dia-orang punya klakuan t’ada lurus sperti injil punya kbtulan , sahya kata sama Petrus di dpan smoa orang , " Jikalau angkau ini , satu orang Yahudi , bawa hidopan chara bangsa-asing , dan bukan chara Yahudi , bagimana pula angkau mau paksakan orang bangsa-asing ikut chara Yahudi ?
48002015	Kita ini punya asal orang Yahudi , bukan-nya orang-orang berdosa deri antara bangsa-asing ,
48002016	ttapi sbab kita tahu juga yang satu orang bukan-nya boleh di-bnarkan oleh sbab dia buat sperti hukum-taurit , ttapi chuma oleh perchaya dalam Isa Almaseh saja , kita ini pun sudah perchaya sama Isa Almaseh , spaya kita pun boleh di-bnarkan deri sbab perchaya dalam Almaseh , dan bukan-nya deri sbab kita buat sperti hukum-taurit : kerna satu orang pun ta’boleh di-bnarkan deri sbab buat sperti hukum-taurit . "
48002017	Ttapi jikalau waktu kita chari jalan mau di-bnarkan dalam Almaseh , orang jumpa sama kita jadi orang berdosa , Almaseh itu jadi dosa punya playan-kah ?
48002018	Skali-kali tidak . Kerna kalau sahya naikkan s-mula apa-apa yang sahya sudah rubohkan , sahya nyatakan yang sahya ini orang salah .
48002019	Kerna oleh hukum-taurit sahya sudah mati k-pada hukum-taurit , spaya sahya boleh hidop k-pada Allah .
48002020	Sahya sudah tersalib dngan Almaseh : ttapi sahya hidop juga ; bukan-nya sahya pula , ttapi Almaseh yang hidop dalam sahya : dan sahya punya kahidopan ini dalam badan , sahya ada hidop dngan perchaya , ia’itu perchaya dalam Anak Allah , yang sudah kaseh sama sahya , dan sudah srahkan diri-nya kerna sahya .
48002021	Bukan-nya sahya sblahkan Allah punya anugrah : kerna jikalau kbnaran datang oleh hukum-taurit , tntu-lah Almaseh sudah mati dngan sia-sia .
48003001	Hei orang Galatiah yang bodoh , siapa-kah sudah knakan obat-guna sama kamu , yang di dpan mata kamu juga Isa Almaseh sudah di-nyatakan dngan hal tersalib ?
48003002	Ini saja sahya mau dapat tahu deri-pada kamu smoa , kamu sudah trima Roh Alkudus deri sbab buat sperti hukum-taurit-kah , atau deri sbab dngar dngan perchaya ?
48003003	Kamu bgitu bodoh-kah ? kamu sudah mula’i dngan yang rohani , dan skarang kamu mau habiskan dngan perkara dunia-kah ?
48003004	Sudah-kah kamu tahan bgitu banyak susah dngan sia-sia ? kalau btul sia-sia juga .
48003005	Tuhan yang mmbri Roh k-pada kamu , dan buat m’ujizat di antara kamu , itu smoa deri sbab buat sperti hukum-taurit-kah , atau deri sbab dngar dngan perchaya-kah ?
48003006	Sama sperti Ibrahim sudah perchaya sama Allah , dan itu sudah di-bilangkan k-pada dia mnjadi kbnaran .
48003007	Sbab itu biar-lah kamu tahu yang smoa orang yang ada perchaya , dia-orang-lah mnjadi Ibrahim punya anak .
48003008	Dan kitab pun , sbab sudah tengok lbeh dhulu yang Allah ada bnarkan orang bangsa-asing deri sbab perchaya , sudah lbeh dhulu khabarkan khabar yang baik itu k-pada Ibrahim , ia’itu , " Dalam angkau sgala bangsa-asing nanti dapat berkat . "
48003009	Jadi itu , orang yang perchaya dapat berkat sama-sama Ibrahim yang perchaya .
48003010	Kerna s-brapa banyak orang yang harap mau buat sperti hukum-taurit , dia-orang kna kutok : kerna ada tersurat , " Kutok-lah atas orang yang t’ada ttap dalam smoa perkara yang tersurat dalam hukum-taurit , spaya buat itu . "
48003011	Nyata-lah yang di dpan Allah satu orang pun t’ada di-bnarkan oleh hukum-taurit , kerna " Orang yang bnar nanti hidop deri sbab perchaya ; "
48003012	dan hukum-taurit itu bukan-nya deri-pada perchaya asal-nya ; ttapi , " Orang yang buat itu smoa nanti hidop dalam-nya . "
48003013	Almaseh sudah tbuskan kita kluar deri-pada kutok hukum-taurit itu , dalam hal dia sudah mnjadi satu kutok kerna kita : kerna ada tersurat , " Kutok-lah orang yang bergantong di atas kayu :
48003014	spaya di atas orang bangsa-asing pun boleh datang berkat Ibrahim dalam Isa Almaseh ; ia’itu spaya oleh perchaya kita boleh trima Roh yang sudah di-janjikan .
48003015	Hei sudara-sudara , sahya ada chakap chara manusia : kalau perjanjian manusia skali pun , bila sudah ttap , satu orang pun t’ada sblahkan atau tambahkan .
48003016	Allah punya perjanjian smoa sudah di-chakapkan k-pada Ibrahim , dan k-pada dia punya bneh . Bukan dia bilang , " K-pada sgala bneh , " sperti fasal banyak orang ; ttapi sperti fasal satu orang , " Dan k-pada angkau punya bneh , " ia’itu Almaseh .
48003017	Jadi , ini-lah yang sahya bilang ; satu perjanjian yang dhulu Allah sudah ttapkan , itu hukum-taurit yang sudah datang ampat-ratus tiga-puloh tahun kmdian ta’boleh batalkan sampaikan itu perjanjian jadi t’ada kuat .
48003018	Kerna kalau psaka itu datang deri hukum-taurit , itu t’ada lagi deri perjanjian ; ttapi Allah sudah anugrahkan k-pada Ibrahim deri sbab perjanjian .
48003019	Kalau bgitu apa-kah itu hukum-taurit ? Itu hukum-taurit sudah di-sambongkan deri sbab orang punya ksalahan , sampai datang itu bneh yang k-pada-nya Allah sudah berjanji ; dan itu hukum-taurit sudah di-prentahkan oleh mla’ikat dngan satu orang tngah punya tangan .
48003020	Orang tngah itu bukan satu orang punya ; ttapi Allah itu satu saja .
48003021	Kalau bgitu ada-kah hukum-taurit itu mlawan Allah punya perjanjian smoa ? Tidak skali-kali : kerna jikalau sudah di-bri satu hukum yang boleh kasi hidop , tntu-lah kbnaran itu datang deri-pada hukum-taurit juga .
48003022	Ttapi kitab sudah tntukan smoa-nya terkurong dalam dosa , spaya itu perjanjian yang datang deri sbab perchaya dalam Isa Almaseh boleh di-kasikan k-pada orang yang perchaya .
48003023	Ttapi s-blum perchaya datang , kita sudah kna jaga di bawah prentah hukum-taurit , terkurong mnantikan itu perchaya yang kmdian nanti di-nyatakan .
48003024	Jadi itu hukum-taurit sudah mnjadi kita punya guru yang bawa kita k-pada Almaseh , spaya kita boleh di-bnarkan deri sbab perchaya .
48003025	Ttapi sdang perchaya sudah datang , t’ada lagi kita ini di bawah satu guru .
48003026	Kerna kamu ini smoa anak-anak Allah oleh perchaya dalam Isa Almaseh .
48003027	Kerna s-brapa banyak orang di antara kamu yang sudah di-baptiskan k-dalam Almaseh , sudah ambil Almaseh mnjadi pakaian-nya .
48003028	T’ada lagi orang Yahudi atau orang Grik , t’ada lagi hamba atau orang bebas , t’ada lagi dlaki atau prempuan : kerna kamu smoa satu dalam Isa Almaseh .
48003029	Dan jikalau kamu ini Almaseh punya , tntu-lah kamu mnjadi kturunan Ibrahim , dan waris pun sperti perjanjian itu .
48004001	Ttapi ini sahya kata , yang itu waris , s-lagi dia budak , satu pun t’ada sliseh deri-pada satu hamba , mski-pun dia mnjadi tuan di atas sklian ;
48004002	ttapi dia di bawah prentah orang kuasa dan juru-kunchi , sampai waktu yang bapa-nya sudah tntukan .
48004003	Bgitu juga kita , tempo budak lagi , sudah jadi hamba di bawah prentah dunia punya plajaran yang mula-mula :
48004004	ttapi bila waktu-nya sudah gnap , Allah sudah hantarkan Anak-nya , yang sudah jadi deri-pada satu prempuan , dan jadi di bawah hukum-taurit ,
48004005	spaya tbuskan orang yang di bawah hukum-taurit , dan spaya kita pula boleh dapat pangkat anak-anak dlaki .
48004006	Dan sbab kamu ini mnjadi anak-anak , Allah sudah hantarkan Roh Anak-nya masok dalam hati kita , dan yang triak , " Abba , Bapa . "
48004007	Jadi itu , t’ada lagi angkau ini satu hamba , ttapi satu anak dlaki ; dan jikalau satu anak dlaki , angkau jadi satu waris pun oleh Allah .
48004008	Ttapi itu waktu , sbab kamu t’ada tahu Allah , kamu sudah jadi hamba k-pada datok-datok , yang s-btul-nya tidak ada :
48004009	ttapi skarang ini , sdang kamu sudah knal sama Allah , atau lbeh baik sahya bilang , kamu sudah di-knal oleh Allah , bagimana-kah kamu balek pula k-pada plajaran mula-mula yang lmah dan terkurang , yang k-pada-nya kamu mau jadi hamba lagi s-kali ?
48004010	Kamu baik-baik pliharakan hari , dan bulan , dan ktika , dan tahun .
48004011	Sahya takot fasal kamu punya hal , ‘ ntah barangkali sia-sia saja sahya punya pnat kerna kamu .
48004012	Hei sudara-sudara , sahya minta kamu jadi sperti sahya ini , kerna sahya pun sperti kamu juga . Satu pun kamu t’ada buat salah sama sahya :
48004013	ttapi kamu tahu yang deri sbab badan punya klmahan sahya sudah khabarkan injil k-pada kamu mula-mula :
48004014	dan sahya punya badan punya hal , yang mnjadi satu pnchoba’an sama kamu , t’ada pula kamu hinakan atau tolak ; ttapi kamu sudah sambot sama sahya spertikan mla’ikat Allah , dan spertikan Isa Almaseh .
48004015	Kalau bgitu , apa-kah sudah jadi sama itu hal kamu sbotkan diri kamu beruntong ? kerna sahya bersaksi deri-hal kamu yang , jikalau boleh , kamu sudah mau chabotkan kamu punya mata pun dan kasi sama sahya .
48004016	Jadi itu , sahya sudah jadi kamu punya musoh-kah , sbab sahya chakap btul sama kamu ?
48004017	Dia-orang ada rajin chari kamu , bukan-nya mau maksud yang baik ; tidak , dia-orang punya maksud mau asingkan kamu , spaya kamu pula jadi rajin chari dia-orang .
48004018	Ttapi baik juga kalau orang rajin chari kamu dalam perkara yang baik , bila-bila pun , bukan saja waktu sahya ada sama-sama kamu .
48004019	Hei sahya punya anak kchil , sahya ada mrasa sngsara sperti mau beranakkan kamu lagi s-kali , sampai rupa Almaseh sudah di-jadikan dalam kamu .
48004020	Ttapi sahya suka juga kalau sahya ada sama-sama kamu skarang , dan ubahkan sahya punya suara ; kerna sahya punya hati ada bimbang deri-hal kamu smoa .
48004021	Hei kamu smoa yang mau jadi di bawah hukum-taurit , bilang sama sahya , t’ada-kah kamu dngar apa hukum-taurit kata ?
48004022	Kerna ada tersurat , yang Ibrahim ada dua anak-dlaki , satu deri hamba prempuan , dan satu deri prempuan yang bebas .
48004023	Ttapi anak yang deri hamba-prempuan itu sudah beranak sperti biasa manusia ; ttapi anak yang deri prempuan yang bebas itu sudah beranak deri sbab perjanjian .
48004024	Ini smoa mnjadi ibarat : kerna ini dua prempuan ia’itu dua perjanjian ; satu kluar deri gunong Tur-Sina , yang beranakkan anak-anak perhamba’an , ia’itu Hagar .
48004025	Jadi , ini Hagar ia’itu gunong Tur-Sina di tanah Arab , dan s-tuju dngan Yerusalim yang ada skarang , kerna dia mnjadi hamba sama-sama anak-anak-nya .
48004026	Ttapi Yerusalim yang di atas , itu-lah yang bebas , dan itu-lah kita punya mak .
48004027	Kerna ada tersurat , " Bersuka-suka-lah , hei prempuan yang t’ada beranak ; Bersru dan bersorak-lah , hei angkau yang blum tahu sakit-beranak : Kerna prempuan bujang punya anak lbeh banyak deri-pada prempuan yang berlaki punya . "
48004028	Ttapi , hei sudara-sudara , kita ini anak-anak perjanjian , sperti hal Isahak .
48004029	Ttapi sperti itu tempo itu orang yang di-beranakkan sperti biasa manusia sudah aniayakan itu orang yang sudah di-beranakkan dngan hal rohani , bgitu juga skarang pun .
48004030	Ttapi kitab apa kata ? " Buangkan-lah itu hamba-prempuan sama dia punya anak : kerna anak hamba-prempuan skali-kali t’ada nanti jadi waris sama-sama prempuan yang bebas punya anak . "
48004031	Sbab itu , hei sudara-sudara , kita ini bukan-nya itu hamba-prempuan punya anak , ttapi itu prempuan bebas punya anak .
48005001	Deri sbab kbebasan juga Almaseh sudah bebaskan kita : sbab itu baik-lah kamu berdiri ttap , dan jangan kamu lagi satu kali kna tanggong perhamba’an punya kok .
48005002	Ingat baik-baik , sahya ini Paulus bilang sama kamu , yang jikalau kamu trima sunat , Almaseh nanti jadi ta’fa’idah k-pada kamu .
48005003	Lagi satu kali sahya bersaksi k-pada tiap-tiap orang yang trima sunat , yang dia mnjadi satu orang yang berhutang , dan msti jalankan sgala hukum-taurit .
48005004	Kamu ini yang mau di-bnarkan oleh hukum-taurit itu , sudah berchrai deri-pada Almaseh ; kamu sudah kluar deri anugrah Allah .
48005005	Kerna oleh Roh itu kita ini dngan perchaya ada mnantikan itu kbnaran yang kita ada harapkan .
48005006	Kerna dalam Isa Almaseh , baik hal sunat baik hal ta’sunat satu pun t’ada ksiat-nya ; chuma perchaya saja yang bkerja oleh kaseh .
48005007	Dhulu kamu punya lari ada baik : siapa-kah yang sudah tahankan kamu spaya jangan turut kbtulan itu ?
48005008	Ini macham punya pujok bukan-nya datang deri-pada Tuhan yang panggil kamu .
48005009	Sikit saja punya ragi boleh ragikan satu gumpal punya tpong .
48005010	Dalam Tuhan sahya ada taroh harap sama kamu , ia’itu yang kamu t’ada nanti fikir lain perkara : ttapi orang yang ada kachaukan kamu nanti tanggong dia punya hukuman , siapa-siapa pun baik .
48005011	Ttapi , hei sudara-sudara , sahya ini , kalau sahya ada lagi ajarkan sunat , knapa-kah sahya kna aniaya lagi ? kalau bgitu salib t’ada lagi mnjadi batu terantok .
48005012	Sahya suka kalau itu orang smoa yang kachaukan kamu kratkan dia-orang punya diri .
48005013	Kerna kamu ini , hei sudara-sudara , sudah di-panggil spaya boleh dapat kbebasan ; chuma jangan-lah kamu pakai ini kbebasan jadi satu jalan mau turut tabi’at dunia , ttapi oleh kaseh biar-lah kamu mnjadi hamba satu sama lain .
48005014	Kerna s-gnap hukum-taurit itu boleh di-jmlahkan dalam ini satu perkata’an , ia’itu ; " Biar-lah angkau kaseh sama orang sblah-mnyblah sperti angkau punya diri . "
48005015	Ttapi jikalau kamu gigit dan makan satu sama lain , jaga baik-baik spaya jangan pula kamu kna binasa satu sama lain .
48005016	Ttapi sahya bilang , berjalan turut Roh , dan kamu t’ada nanti gnapkan tabi’at dunia punya k’inginan .
48005017	Kerna tabi’at dunia punya k’inginan mlawan Roh itu , dan Roh pun mlawan tabi’at dunia : kerna ini dua-dua ada sliseh satu sama lain : spaya kamu jangan buat apa yang kamu suka .
48005018	Ttapi kalau Roh ada pimpinkan sama kamu , tntu-lah kamu bukan-nya di bawah hukum-taurit .
48005019	Tabi’at dunia punya perbuatan ada nyata , ia’itu , persundalan , kotoran , perchabolan ,
48005020	smbahyang datok , obat-guna , permusohan , perklahian , chmburu , marah , perlawanan , perchraian , pertngkaran ,
48005021	dngki , mabok , lazat , dan s-bagai-nya : deri-hal ini smoa sahya bilang sama kamu lbeh dhulu , sperti dhulu sahya sudah bilangkan , ia’itu orang yang buat ini smoa t’ada nanti dapat kraja’an Allah mnjadi dia punya psaka .
48005022	Ttapi Roh punya buah-buahan , ia’itu , kaseh , ksuka’an , sntosa , panjang-hati , kmurahan , kbaikan , kperchaya’an ,
48005023	lmah-lmbot , mnahan-diri : t’ada satu hukum yang larangkan ini smoa .
48005024	Dan Isa Almaseh punya orang sudah salibkan tabi’at dunia dngan nafsu dan k’inginan-nya .
48005025	Jikalau kita hidop dngan kuasa Roh , biar-lah kita bawa diri pun dngan kuasa Roh .
48005026	Jangan kita jadi sombong , sampai bawa sakit-hati satu sama lain , dan dngki pun satu sama lain .
48006001	Hei sudara-sudara , sunggoh pun satu orang boleh kna tangkap dalam satu ksalahan , biar-lah kamu yang rohani btulkan itu macham orang dngan hati yang lmah-lmbot , sambil perhatikan angkau punya diri sndiri , spaya jangan angkau pula kna pnchoba’an .
48006002	Biar-lah kamu pikul tanggongan satu sama lain , dan bgini gnapkan-lah hukum Almaseh .
48006003	Kerna jikalau satu orang yang t’ada jadi apa-apa fikirkan diri-nya jadi apa-apa , dia itu tipukan diri-nya sndiri .
48006004	Ttapi biar masing-masing orang ujikan dia sndiri punya pkerja’an , dan bharu-lah dia boleh mgahkan fasal diri-nya , dan bukan fasal lain orang .
48006005	Kerna tiap-tiap orang msti pikul dia sndiri punya tanggongan .
48006006	Biar-lah orang yang trima plajaran deri perkata’an itu bhagikan smoa perkara yang baik k-pada orang yang mngajar .
48006007	Jangan-lah kna tipu ; Allah ta’boleh di-olok-olokkan : kerna apa-apa orang mnabur , itu-lah juga dia nanti mnuai .
48006008	Kerna orang yang mnabur deri sbab dia sndiri punya tabi’at dunia , deri-pada tabi’at dunia pun dia nanti mnuai kbinasa’an ; ttapi orang yang mnabur deri sbab Roh itu , deri-pada Roh juga dia nanti mnuai hidop yang kkal .
48006009	Dan jangan-lah kita ini mnjadi jlak-jmu buat baik : kerna bila ktika-nya kita nanti mnuai , kalau kita t’ada lteh .
48006010	Jadi itu , s-brapa kita ada smpat , biar-lah kita buat apa yang baik k-pada smoa orang , terlbeh skali k-pada sgala isi rumah perchaya .
48006011	Tengok-lah brapa bsar punya huruf sahya ada tulis k-pada kamu dngan tangan sahya sndiri .
48006012	S-brapa banyak orang yang mau buat rupa-nya sndiri bagus dalam hal dunia , dia-orang paksakan kamu trima sunat ; chuma spaya jangan dia-orang kna aniaya deri sbab salib Almaseh .
48006013	Kerna orang yang trima sunat pun t’ada juga pliharakan hukum-taurit ; ttapi dia-orang mau kamu ini trima sunat , spaya dia-orang boleh mgahkan diri dalam hal kamu punya badan .
48006014	Ttapi jangan skali-kali sahya ini mgahkan diri sahya , chuma deri-hal salib Tuhan kita Isa Almaseh , yang oleh-nya juga dunia ini sudah di-salibkan k-pada sahya , dan sahya pun k-pada dunia .
48006015	Kerna sunat t’ada apa-apa , dan hal ta’sunat pun t’ada apa-apa , ttapi satu kjadian yang bharu itu-lah .
48006016	Biar-lah sjahtra dan ksian datang di atas s-brapa banyak orang yang bawa diri mnurut ini aturan , dan di atas Isra’el Allah pun .
48006017	Deri-pada ini jam jangan-lah satu orang pun kasi susah sama sahya : kerna di badan sahya ada bawa Isa punya luka punya bkas-bkas .
48006018	Biar-lah anugrah Tuhan kita Isa Almaseh bersama-sama kamu punya roh , hei sudara-sudara . Amin .
49001001	Deri-pada Paulus , rasul Isa Almaseh dngan kahandak Allah , datang k-pada sgala orang kudus yang di Ifisus , dan k-pada orang-orang yang perchaya dalam Isa Almaseh :
49001002	biar-lah datang atas kamu anugrah dan sntosa deri-pada Bapa kita Allah , dan deri-pada Tuhan kita Isa Almaseh .
49001003	Sgala puji k-pada Allah , ia’itu Bapa Tuhan kita Isa Almaseh , yang sudah berkatkan kita dalam Almaseh dngan sgala berkat yang rohani di shorga punya tmpat :
49001004	sama sperti dia sudah pileh sama kita dalam Almaseh s-blum kjadian dunia , spaya kita boleh mnjadi kudus dan t’ada berchla di dpan Tuhan dalam kaseh :
49001005	dan dia sudah tntukan lbeh dhulu mau angkatkan kita mnjadi anak-anak-nya oleh Isa Almaseh kerna diri-nya , sperti yang berknan k-pada hati-nya ,
49001006	mau dapat puji sbab anugrah-nya punya kmulia’an yang dia sudah anugrahkan k-pada kita dalam kkaseh-nya :
49001007	yang dalam-nya kita sudah dapat tbusan oleh darah-nya , ia’itu k’ampunan dosa-dosa kita , turut sperti anugrah-nya punya kkaya’an ,
49001008	yang dia sudah lempahkan atas kita dngan s-habis-habis budi dan bijaksana ,
49001009	dan dia sudah kasi tahu sama kita kahandak-nya punya ruhsia , turut sperti maksud-nya yang baik yang dia sudah tntukan dalam Almaseh ,
49001010	mau prentahkan ini dunia bila waktu-nya sudah gnap , mau jmlahkan sgala perkara dalam Almaseh , baik yang di shorga baik yang di bumi : ia’itu dalam dia ,
49001011	yang dalam-nya kita sudah di-jadikan satu psaka , sbab kita lbeh dhulu sudah di-tntukan mnurut maksud Tuhan yang jalankan smoa perkara sperti yang sudah di-bicharakan dngan kahandak-nya sndiri ;
49001012	spaya kita ini yang lbeh dhulu sudah taroh harap dalam Almaseh boleh datangkan dia punya kmulia’an punya puji :
49001013	dalam dia kamu ini pun , bila kamu sudah dngar itu kbtulan punya perkata’an , ia’itu injil yang slamatkan kamu , - dalam dia juga , bila kamu sudah perchaya , kamu sudah di-silkan dngan Roh Alkudus yang sudah di-janjikan ,
49001014	yang mnjadi kita punya psaka punya chngkram , sampaikan Allah sndiri punya herta dapat tbus , mau bawa dia punya kmulia’an punya puji .
49001015	Deri sbab itu sahya pun , deri-pada waktu sahya dngar fasal itu perchaya yang kamu ada di dalam Tuhan Isa , dan kamu punya kaseh k-pada sgala orang kudus ,
49001016	t’ada-lah sahya brenti mnguchap shukor kerna kamu , dan sahya sbot kamu punya nama dalam sahya punya do’a smoa ;
49001017	spaya Tuhan kita Isa Almaseh punya Allah , ia’itu Bapa kmulia’an , boleh anugrahkan k-pada kamu roh bijaksana dan knyata’an dalam hal kamu knal sama dia dngan s-pnoh-nya ,
49001018	sdang kamu punya mata-hati boleh di-trangkan , sampai kamu tahu apa-kah dia punya panggilan punya harap , apa macham kaya kmulia’an psaka-nya dalam orang kudus ,
49001019	dan bagimana terlalu sangat kuasa-nya kerna kita yang ada perchaya , turut sperti pkerja’an kuat-kuasa-nya ;
49001020	yang dia sudah kerjakan dalam Almaseh waktu dia bangkitkan dia deri antara orang-orang mati , dan kasi dia dudok sblah kanan-nya di shorga punya tmpat ,
49001021	atas sgala hukum , dan kuasa , dan kkuatan , dan prentah , dan tiap-tiap nama yang orang sbot , baik dalam ini jman , atau dalam jman yang mndatang :
49001022	dan Allah sudah tundokkan smoa perkara di bawah kaki-nya , dan sudah kasi dia jadi kpala dalam sgala perkara atas eklisia ,
49001023	yang mnjadi dia punya badan , ia’itu kpnohan dia yang pnohkan sklian dalam sklian .
49002001	Dan kamu ini , bila kamu sudah mati deri sbab ksalahan dan dosa-dosa ,
49002002	yang di dalam-nya kamu dhulu bawa diri , turut sperti jman dunia ini , turut sperti kpala sgala kuasa di udara , ia’itu jin yang skarang pun bkerja dalam anak-anak derhaka ;
49002003	dan di antara ini orang-orang smoa kita sklian pun dhulu sudah hidop dalam sgala k’inginan tabi’at dunia , dan sudah buat sperti kahandak tabi’at dunia dan sgala ingatan kita , dan sudah jadi anak-anak marah sama sperti lain-lain orang juga : -
49002004	ttapi Allah yang kaya dalam ksian , deri sbab dia ada kaseh sama kita dngan kaseh yang sangat bsar itu ,
49002005	sudah hidopkan kita sama-sama Almaseh , mski pun waktu kita ada mati deri sbab kita punya ksalahan smoa ( oleh anugrah-lah kamu sudah dapat slamat ) ,
49002006	dan sudah bangkitkan kita sama-sama dia , dan kasi kita dudok pun sama dia di shorga dalam Isa Almaseh :
49002007	spaya dalam jman-jman yang mndatang dia boleh nyatakan sgala kkaya’an anugrah-nya yang sangat bsar itu oleh kmurahan-nya k-pada kita dalam Isa Almaseh :
49002008	kerna oleh anugrah-lah kamu sudah di-slamatkan deri sbab perchaya : dan itu bukan-nya deri-pada diri kamu sndiri ; itu-lah Allah punya pmbrian :
49002009	bukan-nya deri sbab perbuatan , spaya jangan satu orang pun mgahkan diri-nya .
49002010	Kerna kita ini-lah dia punya perbuatan , di-jadikan dalam Isa Almaseh spaya buat pkerja’an yang baik , yang Allah sudah sdiakan lbeh dhulu , spaya kita boleh bawa diri dalam itu hal .
49002011	Sbab itu baik-lah kamu ingat , yang dhulu kamu ini dalam hal badan mnjadi orang bangsa-asing , di-sbot orang ta’sunat oleh orang yang di-sbot orang bersunat , ia’itu sunat yang di-buat dngan tangan dalam badan ;
49002012	itu waktu kamu ada jauh deri-pada Almaseh , di-asingkan deri-pada orang Isra’el punya hak anak-negri , dan fasal sgala perjanjian yang Allah sudah janjikan kamu ini jadi orang dagang , dngan t’ada satu harap , dan dngan t’ada Allah sama kamu dalam dunia ini .
49002013	Ttapi skarang pula dalam Isa Almaseh kamu ini yang dhulu jauh sudah mnjadi dkat oleh darah Almaseh .
49002014	Kerna dia-lah mnjadi kita punya perdamaian , dan dua-dua bangsa itu dia sudah bikin satu , dan tembok tngah-tngah yang mnjadi pagar-nya dia sudah rubohkan ,
49002015	sbab dngan badan-nya dia sudah tidakkan itu permusohan , ia’itu taurit dngan hukum-hukum yang di-psan dalam-nya ; spaya deri itu dua-dua dia boleh jadikan dalam diri-nya satu orang saja yang bharu , dan bgini bawa perdamaian :
49002016	dan spaya dalam satu badan dia boleh damaikan dua-dua itu sama Allah oleh salib , sbab dia sudah matikan itu permusohan oleh salib :
49002017	dan dia datang khabarkan khabar yang baik deri-hal perdamaian k-pada kamu yang jauh , dan perdamaian k-pada orang yang dkat pun :
49002018	kerna oleh dia kita dua-dua bangsa dapat dkat Bapa oleh satu Roh juga .
49002019	Jadi itu , kamu ini bukan-nya mnjadi orang dagang dan orang mnumpang lagi , ttapi kamu jadi orang s-negri sama-sama orang kudus , dan jadi orang isi rumah Allah
49002020	di-naikkan di atas alasan sgala rasul-rasul dan nabi-nabi . Isa Almaseh sndiri mnjadi dia punya batu kpala-pnjuru ;
49002021	dan dalam Almaseh juga s-gnap bangunan di-susunkan , bertambah-tambah mnjadi ka’abah yang kudus dalam Tuhan ;
49002022	dan di dalam-nya juga kamu ini pun sudah di-naikkan sama-sama mnjadi tmpat yang Allah tinggal oleh Roh-nya .
49003001	Sbab itu-lah sahya ini Paulus , yang mnjadi Isa Almaseh punya orang jel deri sbab kamu orang bangsa-asing , -
49003002	kalau kamu sudah dngar deri-hal pkerja’an mnjalankan anugrah Allah yang sudah di-bri k-pada sahya kerna kamu ;
49003003	ia’itu bagimana ruhsia itu sudah di-bri tahu k-pada sahya oleh knyata’an , sperti dhulu sahya sudah tulis sikit k-pada kamu ,
49003004	dan deri situ , bila kamu bacha , kamu boleh tahu sahya punya pngertian dalam hal ruhsia Almaseh ;
49003005	yang dalam jman-jman yang lain blum di-bri tahu k-pada anak-anak manusia , sperti skarang sudah di-nyatakan k-pada dia punya rasul-rasul dan nabi-nabi yang kudus itu oleh Roh-nya ;
49003006	ia’itu orang bangsa-asing pun mnjadi sama-waris , dan satu badan , dan sama-sama dapat bhagian deri-pada perjanjian itu dalam Isa Almaseh oleh injil ,
49003007	dan sahya pun sudah di-jadikan satu playan injil , turut sperti pmbrian anugrah Allah itu yang sudah di-bri k-pada sahya , ikut dia punya kuasa punya kerja .
49003008	K-pada sahya juga , yang kchil skali deri-pada sgala orang kudus , ini anugrah sudah di-bri , ia’itu mau khabarkan k-pada orang bangsa-asing kkaya’an Almaseh yang orang ta’boleh preksa ;
49003009	dan spaya boleh trangkan k-pada smoa orang apa-kah hal mnjalankan itu ruhsia yang deri dhulu-dhulu punya jman sudah di-smbunyikan dalam Allah yang jadikan smoa perkara ;
49003010	spaya skarang pula Allah punya bijaksana yang macham-macham itu boleh di-bri tahu oleh eklisia k-pada sgala prentah dan kuasa yang di shorga ,
49003011	turut sperti maksud-nya yang kkal itu , yang dia sudah tntukan dalam Tuhan kita Isa Almaseh :
49003012	dan dalam dia kita ada brani dkat Allah dngan harap yang tgoh , sbab kita punya perchaya dalam dia .
49003013	Sbab itu sahya minta kamu jangan-lah tawar-hati deri sbab sgala ksusahan yang sahya mnanggong kerna kamu , sdang itu smoa jadi kamu punya kmulia’an .
49003014	Ini-lah sbab sahya berlutut dpan Bapa kita ,
49003015	yang deri-pada-nya juga tiap-tiap isi rumah baik di shorga baik di bumi pun dapat nama ,
49003016	spaya dia boleh bri k-pada kamu , turut sperti kmulia’an-nya yang sangat bsar , ia’itu spaya dia boleh bri kamu di-kuatkan dngan kuasa oleh Roh-nya dalam diri kamu ;
49003017	spaya Almaseh boleh tinggal dalam kamu punya hati oleh perchaya : spaya , sdang kamu punya akar dan alasan ada dalam kaseh ,
49003018	kamu pun boleh dapat kuasa mngerti sama-sama sgala orang kudus brapa lebar-nya , dan panjang-nya , dan tinggi-nya , dan dalam-nya ,
49003019	dan tahu pula kaseh Almaseh itu yang lbeh deri-pada kita boleh mngerti , spaya kamu boleh di-pnohkan sampai kamu dapat sgala berkat Allah dngan s-pnoh-pnoh-nya .
49003020	K-pada Allah yang ada kuasa buat terlampon sangat lbeh deri-pada smoa kita punya perminta’an atau sangka , s-kdar kuasa-nya yang bkerja di dalam kita ,
49003021	k-pada dia kmulia’an dalam eklisia dan dalam Isa Almaseh berjman-jman sampai s-lama-lama-nya . Amin .
49004001	Sbab itu sahya ini , yang kna pasong deri sbab Tuhan , minta kamu bawa diri kamu s-padan dngan kamu punya panggilan ,
49004002	dngan s-habis-habis rndah hati dan lmah-lmbot , dan dngan panjang-hati sabarkan satu sama lain dalam kaseh ;
49004003	dan usahakan diri kamu spaya kamu tinggal satu dalam Roh dngan perhubongan sjahtra .
49004004	Satu saja badan itu , dan satu saja Roh itu , sama sperti kamu ini sudah di-panggilkan dngan satu saja harap yang datang deri kamu punya panggilan ;
49004005	satu Tuhan , satu perchaya , satu baptisan ,
49004006	Allah , ia’itu kita sklian punya Bapa pun satu juga , dia-lah atas sklian , dan oleh sklian , dan dalam sklian .
49004007	Ttapi k-pada masing-masing kita sudah di-bri anugrah s-kdar Almaseh punya pmbrian .
49004008	Itu sbab-lah dia kata , " Bila dia naik di atas , dia tawankan sgala tawanan . Dan dia kasi bbrapa pmbrian k-pada manusia .
49004009	( Itu perkata’an " Dia naik , " apa-kah arti-nya ? kalau tidak yang dia sudah turun di tmpat yang di bawah skali di bumi ?
49004010	Dia yang turun sama juga dia yang sudah naik lbeh tinggi deri-pada sgala langit , spaya dia boleh pnohkan smoa perkara ) .
49004011	Dan yang ada dia kasi jadi rasul-rasul ; yang ada nabi-nabi ; yang ada guru-injil ; yang ada pula gombala dan pngajar ;
49004012	spaya boleh smpurnakan orang-orang kudus , mau buat kerja playanan , dan mau tgohkan badan Almaseh itu :
49004013	sampai kita smoa dapat mnjadi satu dalam perchaya dan dalam pngtahuan sama Anak Allah , dan mnjadi satu orang yang sudah sampai umor , dan bertambah bsar sperti tuladan Almaseh punya chukop bsar :
49004014	spaya jangan lagi kita mnjadi anak-anak , yang kna pukol ombak , dan kna tiop sana-sini oleh angin pngajaran orang , dngan tipu-daya manusia , dngan cherdek-nya yang mmbawa k-pada sgala akal ssat ;
49004015	ttapi sdang kita buat bnar dngan kaseh , kita boleh bertambah-tambah dalam smoa perkara , berhubong sama dia yang mnjadi kpala , ia’itu Almaseh ;
49004016	dan deri-pada dia-lah juga s-gnap badan itu di-rapatkan dan di-hubongkan sama-sama oleh tiap-tiap sndi dalam klngkapan itu , turut sperti masing-masing anggota punya kerja dngan s-kdar-nya , dan bharu-lah boleh kasi badan itu bertambah-tambah sampai tgohkan diri-nya sndiri dalam kaseh .
49004017	Sbab itu sahya punya kata , dan sahya punya saksi dalam Tuhan bgini-lah , ia’itu jangan-lah lagi kamu bawa diri sperti orang bangsa-asing pun bawa diri-nya , mnurut ingatan-nya yang sia-sia itu ,
49004018	dan pngertian-nya sudah di-glapkan , dan dia-orang di-jauhkan deri-pada hidop yang datang deri-pada Allah sbab kbodohan yang ada sama dia-orang , deri sbab hati-nya punya kras ;
49004019	dia-orang ini , sbab hilang rasa hati-nya , sudah srahkan diri-nya k-pada perchabolan , mau buat sgala kotoran dngan glojoh-nya .
49004020	Ttapi kamu ini punya plajaran deri-pada Almaseh bukan-nya bgitu ,
49004021	ia’itu kalau kamu sudah dngar sama dia , dan sudah di-ajarkan dalam-nya , s-bagimana kbtulan ada dalam Isa :
49004022	ia’itu fasal kamu punya klakuan yang dhulu itu , biar-lah kamu tolakkan kamu punya diri yang lama itu , yang jadi rosak deri sbab k’inginan yang datang deri tipu-daya :
49004023	dan biar-lah kamu di-bharukan dalam kamu punya ingatan punya roh ,
49004024	dan pakai kamu punya diri yang bharu itu , yang sudah di-jadikan mnurut tuladan Allah dalam hal kbnaran dan ksuchian yang datang deri-pada kbtulan itu .
49004025	Sbab itu biar-lah kamu tolakkan chakap bohong , dan masing-masing chakap btul sama orang sblah-mnyblah : kerna kita ini mnjadi satu sama lain punya anggota .
49004026	Biar-lah kamu marah dngan t’ada kamu berdosa : jangan simpan marah sampai matahari turun :
49004027	dan jangan kasi tmpat sama iblis .
49004028	Orang yang sudah churi , jangan-lah dia churi lagi : ttapi lbeh baik dia berpnat , dan buat kerja yang baik sama tangan-nya , spaya dia boleh ada apa-apa mau bhagikan k-pada orang yang terkurang .
49004029	Jangan satu perkata’an pun yang busok kluar deri kamu punya mulut , ttapi apa yang baik saja , mau tolong orang sperti dia punya kkurangan , spaya kasi berkat sama orang yang dngar .
49004030	Dan jangan-lah kamu kasi susah-hati sama Roh Allah yang kudus itu , yang dalam-nya kamu sudah di-silkan sampai hari tbusan .
49004031	Buangkan deri-pada kamu sgala kpahitan , dan mradang , dan marah , dan gadoh , dan umpat , dan sgala hati-busok :
49004032	dan biar-lah kamu jadi murah-hati satu sama lain , dan lmbot-hati , serta ampunkan satu sama lain , sperti Allah sudah ampunkan sama kamu dalam Almaseh .
49005001	Sbab itu biar-lah kamu turut tuladan Allah , sperti anak-anak yang kkaseh ;
49005002	dan bawa diri dalam kaseh , sperti Almaseh pun sudah kaseh sama kamu , dan sudah srahkan diri-nya kerna kita , mnjadi satu persmbahan dan korban k-pada Allah , ia’itu bau yang wangi .
49005003	Ttapi persundalan , dan sgala kotoran , atau tma’a , jangan di-sbot pun nama-nya di antara kamu , bgini-lah yang patut sama orang kudus ;
49005004	dan perkara yang hina , atau perkata’an bodoh , atau chakap gila , yang smoa-nya t’ada manis : ttapi lbeh baik mnguchap shukor .
49005005	Kerna ini kamu tahu baik-baik , ia’itu tiap-tiap orang yang berbuat persundalan dan kotoran , dan orang yang tma’a ( ia’itu sama juga sperti smbahyang datok ) , t’ada satu orang pun antara ini smoa yang boleh dapat psaka dalam kraja’an Almaseh dan Allah itu .
49005006	Jangan satu orang pun tipu sama kamu dngan perkata’an sia-sia : kerna deri ini sbab-lah Allah punya marah datang di atas anak-anak derhaka .
49005007	Sbab itu jangan-lah kamu mnjadi s-bhagian sama dia-orang ;
49005008	kerna dhulu kamu ini glap , ttapi skarang sudah jadi trang dalam Tuhan : bawa-lah diri sperti anak-anak trang
49005009	( kerna buah-buahan yang di-kluarkan oleh trang itu jadi dalam sgala kbaikan dan kbnaran dan kbtulan ) ,
49005010	dan preksa-lah apa-kah yang berknan k-pada Tuhan ;
49005011	dan jangan-lah kamu berskutu dalam pkerja’an glap yang t’ada kluarkan buah , ttapi lbeh baik kamu kalotkan ;
49005012	kerna perkara-perkara yang dia-orang ada buat dngan smbunyi , kalau sbot pun jadi malu .
49005013	Kerna smoa perkara yang kna kalot jadi nyata oleh trang itu : kerna apa-apa yang di-nyatakan ia’itu trang .
49005014	Itu sbab-lah dia kata , " Bangun-lah , hei angkau yang tidor , bangkit-lah deri antara orang mati , dan Almaseh nanti kasi trang sama angkau . "
49005015	Sbab itu , jaga baik-baik apa macham kamu bawa diri , bukan-nya sperti orang yang kurang bijaksana , ttapi sperti orang yang bijaksana ;
49005016	bergunakan s-gnap waktu , kerna ini tempo satu tempo jahat .
49005017	Sbab itu jangan-lah kamu bodoh , ttapi baik-lah kamu mngerti apa-kah kahandak Tuhan .
49005018	Dan jangan-lah kamu mabok ayer-anggor , yang bawa perchabolan , ttapi biar-lah kamu pnoh dngan Roh ;
49005019	dan berchakap satu sama lain dngan mazmur dan puji-pujian dan nyanyian yang rohani , dan nyanyi-lah dan bunyikan puji-pujian dngan kamu punya hati k-pada Tuhan ;
49005020	slalu mnguchap shukor kerna smoa perkara dngan nama Tuhan kita Isa Almaseh k-pada Bapa kita Allah ;
49005021	serta tundokkan diri kamu satu sama lain dngan takot sama Allah .
49005022	Hei sgala bini orang , tundok-lah k-pada kamu sndiri punya laki , sperti k-pada Tuhan .
49005023	Kerna laki itu mnjadi bini punya kpala , sperti Almaseh mnjadi eklisia punya kpala , dan dia-lah yang slamatkan badan itu .
49005024	Ttapi sperti eklisia itu ada tundok k-pada Almaseh , bgitu juga sgala bini orang pun k-pada laki-nya dalam s-lagi perkara .
49005025	Hei sgala laki orang , kaseh-lah sama kamu punya bini , sperti Almaseh sudah kaseh sama eklisia itu , dan srahkan dia punya diri kerna-nya ;
49005026	spaya dia boleh kuduskan dia , bila sudah habis suchikan dia sama pmbasohan ayer oleh perkata’an itu ,
49005027	spaya dia boleh mnghadapkan eklisia k-pada diri-nya sndiri dngan mulia , dngan t’ada chachat atau krut atau s-bagai-nya ; ttapi spaya eklisia itu boleh mnjadi kudus dngan t’ada chla .
49005028	Bgitu juga patut smoa laki kaseh sama bini-nya sndiri sperti badan-nya sndiri . Orang yang kaseh sama bini-nya sndiri , ia’itu kaseh sama diri-nya sndiri :
49005029	kerna satu orang pun blum pernah bnchi badan-nya sndiri , ttapi dia palei dan piarakan , sperti Almaseh pun sama itu eklisia ;
49005030	sbab kita ini mnjadi anggota dalam dia punya badan .
49005031	Deri sbab ini , orang msti lpaskan mak-bapa-nya , dan berhubong sama bini-nya ; dan dua-dua itu mnjadi satu badan .
49005032	Ini ruhsia bsar-lah : ttapi sahya ada berchakap fasal Almaseh dan fasal eklisia itu .
49005033	Dalam pada itu , baik kamu ini pun masing-masing kaseh sama kamu sndiri punya bini sperti diri sndiri ; dan orang punya bini baik takot sama laki-nya .
49006001	Hei budak-budak , turut-lah prentah mak-bapa kamu dalam Tuhan : kerna ini ada bnar .
49006002	Kasi hormat sama angkau punya mak-bapa ( ia’itu-lah hukum yang pertama yang ada perjanjian ) ,
49006003	spaya angkau boleh dapat baik , dan mnjadi panjang-umor di bumi ini .
49006004	Dan kamu smoa yang mnjadi bapa , jangan kamu kasi kamu punya anak marah : ttapi pliharakan dia-orang dngan pngajaran dan nasihat Tuhan .
49006005	Hei hamba-hamba orang , turut-lah prentah orang yang mnjadi kamu punya tuan dalam perkara dunia , dngan takot dan mngglitar , deri-pada tulus hati kamu , sperti k-pada Almaseh ;
49006006	bukan-nya sperti kerja bermuka-muka , sperti mau sukakan orang ; ttapi sperti hamba Almaseh , yang buat kahandak Allah dngan suka-hati ;
49006007	dan buat kerja dngan hati yang baik , sperti k-pada Tuhan , bukan k-pada manusia :
49006008	sbab tahu juga yang apa-apa baik yang masing-masing orang buat , bgitu juga dia nanti dapat balek deri-pada Tuhan , baik hamba baik bebas .
49006009	Hei kamu yang jadi tuan-tuan , buat bgini juga k-pada kamu punya hamba , dan brenti-lah gertak : sbab kamu tahu yang dia yang mnjadi tuan-nya dan tuan kamu pun ada di shorga , dan dia t’ada tengok orang punya rupa .
49006010	Kmdian skali , biar-lah kamu di-kuatkan dalam Tuhan , dan dngan kuat kuasa-nya .
49006011	Pakai-lah s-lngkap snjata Allah , spaya kamu boleh tahan sgala daya-upaya iblis .
49006012	Kerna kita ini bergumol bukan-nya dngan manusia , ttapi dngan sgala prentahan , dan kuasa , dan pnghulu-dunia yang prentahkan ini kglapan , dan dngan smoa kuasa rohani yang jahat di langit .
49006013	Sbab itu biar-lah kamu ambil s-lngkap snjata Allah , spaya kamu boleh tahan dalam tempo yang jahat itu , dan bila kamu sudah habiskan smoa perkara , kamu boleh berdiri ttap .
49006014	Sbab itu biar-lah kamu berdiri ttap , dngan kbtulan itu jadi kamu punya ikat-pinggang , dan pakai kbnaran buat baju-rantai ,
49006015	dan kamu punya rajin fasal injil perdamaian itu mnjadi kasut di kaki kamu ;
49006016	dan slalu ambil prisai perchaya , dngan itu prisai juga kamu boleh padamkan si-jahat itu punya panah api smoa .
49006017	Dan trima-lah ktopong , ia’itu slamat , dan pdang Roh , ia’itu perkata’an Allah :
49006018	sambil slalu minta do’a dalam Roh dngan do’a dan perminta’an , dan berjaga dalam itu hal dngan s-habis-habis usaha dan perminta’an kerna sgala orang kudus ,
49006019	dan kerna sahya ini pun , spaya perkata’an boleh di-bri k-pada sahya bila sahya buka mulut , mau kasi tahu ruhsia injil dngan brani-hati ,
49006020	dan deri sbab itu injil-lah sahya mnjadi utusan yang kna pasong ; dan lagi spaya dalam hal injil sahya boleh berchakap dngan brani , sperti yang patut sahya chakap .
49006021	Ttapi spaya kamu boleh tahu smoa sahya punya hal , dan apa-kah sahya ada buat , smoa itu Tukhikus nanti kasi tahu , ia’itu sudara yang kkaseh dan playan yang kperchaya’an dalam Tuhan :
49006022	yang sahya sudah hantarkan k-pada kamu kerna itu perkara juga , ia’itu spaya kamu boleh tahu kita punya hal , dan spaya dia boleh hiburkan kamu punya hati .
49006023	Sjahtra-lah k-pada sudara-sudara kita , dan kaseh dngan perchaya , deri-pada Allah Bapa dan deri-pada Tuhan kita Isa Almaseh .
49006024	Anugrah Allah bersama-sama dngan smoa orang yang kaseh sama Tuhan kita Isa Almaseh dngan t’ada kputusan .
50001001	Deri-pada Paulus dan Timotius , hamba-hamba Almaseh , datang k-pada sgala orang kudus dalam Isa Almaseh di negri Filipi , serta dngan smoa bishop dan diakon :
50001002	biar-lah datang k-pada kamu anugrah dan sjahtra deri-pada Bapa kita Allah dan Tuhan kita Isa Almaseh .
50001003	Sahya mnguchap shukor k-pada sahya punya Allah deri sbab smoa sahya punya peringatan fasal kamu ,
50001004	dan slalu sahya minta do’a kerna kamu dngan suka-hati dalam tiap-tiap sahya punya perminta’an ,
50001005	sbab kamu punya persahabatan dalam khabar injil deri-pada hari yang mula-mula sampai skarang ;
50001006	kerna sama sahya sudah tntu-lah ini satu perkara , ia’itu dia yang sudah mulaikan satu pkerja’an yang baik di dalam kamu , nanti habiskan itu sampai hari Isa Almaseh :
50001007	sperti patut juga sahya ini fikir bgini deri-hal kamu smoa , sbab sahya ada taroh kamu smoa di dalam hati sahya , sdang kamu smoa ada bhagian anugrah sama-sama sahya pun , baik dalam hal sahya kna pasong ini , baik dalam hal sahya chakap mau bantu dan tgohkan injil .
50001008	Kerna Allah juga yang mnjadi sahya punya saksi , bagimana sahya ada rindukan kamu smoa dalam Isa Almaseh punya kaseh-sayang .
50001009	Dan ini pun sahya punya perminta’an ia’itu spaya kamu punya kaseh boleh bertambah-tambah dngan pngtahuan dan s-gnap pngertian ;
50001010	sampai kamu berknan sama perkara yang baik skali ; spaya kamu jadi tulus-hati dan t’ada bersalah sampai hari Almaseh itu ;
50001011	sambil kamu di-pnohkan dngan buah-buahan yang di-kluarkan oleh kbnaran dngan berkat Isa Almaseh , mau bawa kmulia’an dan puji k-pada Allah .
50001012	Skarang sahya mau kasi kamu tahu , hei sudara-sudara , yang smoa perkara yang sudah datang atas sahya , balek , sudah datang mau jalankan injil ;
50001013	sampaikan sgala hal sahya kna pasong sudah mnjadi nyata dalam Almaseh di antara smoa soldado di istana , dan di antara sklian lain orang pun ;
50001014	dan kbanyakan sudara-sudara kita dalam Tuhan mnjadi lbeh harap sbab sahya sudah kna pasong , dan bertambah-tambah brani chakapkan perkata’an Allah dngan t’ada takot .
50001015	Btul juga ada sparoh orang yang khabarkan Almaseh deri sbab dngki dan perklahian : dan sparoh orang pula deri hati yang baik :
50001016	ada yang buat sbab kaseh , sbab dia-orang tahu yang sahya ini sudah di-tntukan mau chakap mmbantu injil :
50001017	ttapi yang lain itu mashhurkan Almaseh deri sbab perlawanan , bukan-nya dngan tulus-hati , ttapi chuma dia-orang fikir mau bangunkan satu ksusahan dalam hal sahya kna pasong .
50001018	Jadi apa macham ? chuma dngan s-barang daya-upaya , baik dngan pura-pura , baik dngan kbtulan , Almaseh ada di-mashhurkan juga ; dan dalam itu perkara sahya suka-hati , dan sahya nanti juga bersuka-hati .
50001019	Kerna sahya tahu yang itu perkara nanti bawa slamat sama sahya , deri sbab kamu punya perminta’an , dan deri sbab klngkapan Roh Isa Almaseh ,
50001020	sperti sahya ada nantikan dngan rindu dan ada harap , ia’itu jangan sahya kna malu dalam satu apa pun , ttapi dngan s-habis-habis brani , sperti slalu , bgitu juga skarang pun , Almaseh boleh di-bsarkan di dalam diri sahya , baik hidop baik mati .
50001021	Kerna sama sahya , hidop ia’itu Almaseh , dan mati ia’itu untong .
50001022	Ttapi fasal sahya punya badan ada lagi hidop , jikalau oleh itu sahya punya kerja kluarkan buah , t’ada-lah sahya tahu ‘ ntah yang mana sahya msti pileh .
50001023	Ttapi antara itu dua hal sahya punya hati ada bimbang , sdang sahya punya suka mau pergi dan ada sama-sama Almaseh ; kerna itu banyak skali lbeh baik :
50001024	ttapi deri sbab kamu , lbeh berguna sahya tinggal dalam badan .
50001025	Dan sbab hati sahya sudah tntu fasal ini perkara , sahya tahu yang sahya nanti tinggal , dan tinggal sama-sama kamu smoa , spaya kamu boleh maju dan bersuka-suka dalam perchaya ;
50001026	spaya kamu punya kmgahan boleh bertambah-tambah dalam Isa Almaseh deri-hal sahya , sbab sahya ada di antara kamu lagi skali .
50001027	Chuma biar-lah kamu bawa tengkah-laku yang padan dngan injil Almaseh : spaya , baik sahya datang tengok sama kamu , baik sahya jauh , sahya boleh dngar fasal kamu punya hal , ia’itu yang kamu ada berdiri ttap di dalam satu roh , dan dngan satu hati ada bersama-sama mlawan kerna injil punya iman ;
50001028	dngan t’ada kna terkjut oleh kamu punya musoh-musoh dalam satu perkara pun : dan ini mnjadi sama itu orang smoa satu tanda binasa , ttapi sama kamu satu tanda slamat , ia’itu deri-pada Allah ;
50001029	kerna k-pada kamu sudah di-bri deri sbab Almaseh , bukan-nya saja boleh perchaya sama dia , ttapi boleh kna susah pun kerna dia :
50001030	sdang kamu pun ada dalam pprangan itu juga yang dhulu kamu tengok dalam sahya punya hal , dan yang skarang kamu dngar pula ada sama sahya .
50002001	Sbab itu , jikalau dalam Almaseh ada pnghiburan , jikalau ada pmbujokan deri sbab kaseh , jikalau ada perskutuan Roh , jikalau ada ksian dan blas hati ,
50002002	gnapkan-lah sahya punya ksuka’an , yang kamu punya hati sama , mnaroh sama kaseh , dan mnjadi s-tuju , dan satu hati ;
50002003	jangan satu apa pun deri sbab berlawan-lawan atau sbab sombong , ttapi dngan rndah-hati masing-masing bilangkan lain orang lbeh mulia deri-pada diri :
50002004	jangan masing-masing perhatikan sndiri saja punya perkara , ttapi masing-masing perkara lain orang pun .
50002005	Biar-lah ini macham punya ingat ada sama kamu , sperti sudah ada sama Isa Almaseh :
50002006	ia’itu sdang dia ada rupa Allah , yang dia ada s-tara sama Allah itu dia bilangkan bukan satu perkara yang patut di-gnggamkan ,
50002007	ttapi dia sudah kosongkan diri-nya dan ambil hamba punya rupa , dan sudah jadi sama sperti manusia ;
50002008	orang jumpa dia ada rupa badan manusia , dan dia rndahkan diri-nya , dan turut prentah Allah sampai kmatian , dan itu pun kmatian di kayu salib .
50002009	Itu sbab-lah Allah sudah sangat tinggikan dia , dan sudah kasi sama dia satu nama yang atas smoa nama :
50002010	spaya dalam nama Isa itu smoa lutut patut terlipat , deri-pada isi langit , dan isi bumi , dan yang di bawah bumi ,
50002011	dan spaya sgala lidah boleh mngaku yang Isa Almaseh-lah mnjadi Tuhan , spaya bawa kmulia’an k-pada Allah Bapa itu .
50002012	Sbab itu , hei sgala kkaseh sahya , sperti slalu kamu sudah turut prentah , biar-lah kamu kerjakan kamu sndiri punya slamat dngan takot dan mngglitar , bukan saja waktu sahya ada sama-sama kamu , ttapi skarang pula terlbeh lagi waktu sahya ada jauh deri-pada kamu ;
50002013	kerna Allah juga-lah yang bkerja dalam kamu , sampaikan kamu ada itu mau , dan kamu bkerja pun turut sperti Allah punya kahandak yang baik itu .
50002014	Buat-lah smoa perkara dngan t’ada bersungut-sungut dan bertngkar ;
50002015	spaya kamu jadi ta’salah dan tulus hati , ia’itu anak-anak Allah yang t’ada chla di antara orang jman yang bengkok dan terbalek , yang antara-nya kamu jadi nyata sperti trang dalam dunia ,
50002016	sambil kamu hulorkan perkata’an yang bawa hidop itu ; spaya sahya pun boleh mgahkan diri dalam hari Almaseh , sbab sahya punya kahidopan t’ada sia-sia , dan sahya punya pnat pun t’ada sia-sia .
50002017	Ttapi jikalau sahya punya darah pun kna tumpah atas kamu punya iman punya korban dan smbahyang , sahya bersuka-suka juga , dan tumpang suka sama-sama kamu smoa :
50002018	dan bgitu juga biar-lah kamu pun bersuka-suka , dan tumpang suka sama sahya .
50002019	Ttapi dalam Tuhan Isa sahya harap mau hantarkan Timotius k-pada kamu dngan sgra , spaya sahya punya hati boleh ttap bila sahya dapat tahu kamu punya hal .
50002020	Kerna satu orang pun t’ada sama sahya yang sama hati-nya , yang sunggoh-sunggoh nanti pdulikan deri-hal kamu smoa .
50002021	Kerna dia-orang smoa ada tuntut perkara-nya sndiri , bukan-nya Isa Almaseh punya perkara .
50002022	Ttapi kamu tahu dia itu punya klakuan yang sudah kna ujikan , ia’itu sperti satu anak sama bapa-nya , bgitu-lah dia sudah jadi hamba sama-sama sahya dalam kerja jalankan injil .
50002023	Sbab itu , bila sahya tengok apa macham sahya punya hal , sahya harap mau hantarkan dia dngan sgra :
50002024	ttapi dalam Tuhan sahya harap yang sahya sndiri boleh datang dngan sgra .
50002025	Ttapi sahya sudah fikir sahya patut hantarkan Ipafroditus k-pada kamu , ia’itu sahya punya sudara dan kawan dalam pkerja’an dan pprangan , dan dia-lah kamu punya psuroh , yang sudah mlayankan sahya dalam sahya punya kkurangan ;
50002026	sdang dia sudah rindu sama kamu smoa , dan sudah mnjadi banyak susah-hati sbab kamu sudah dapat dngar yang dia ada sakit ;
50002027	kerna btul juga dia sakit , sampai hampir mati : ttapi Allah sudah ksiankan sama dia , dan bukan saja sama dia , ttapi sama sahya pun , spaya jangan pula sahya kna susah timpa susah .
50002028	Sbab itu sahya lbeh rajin sudah hantarkan dia , spaya bila kamu tengok sama dia lagi s-kali , kamu boleh bersuka-suka , dan spaya sahya pun kurang susah-hati .
50002029	Sbab itu sambot-lah sama dia dalam Tuhan dngan s-pnoh-pnoh ksuka’an ; dan hormatkan-lah itu macham punya orang :
50002030	kerna deri sbab pkerja’an Almaseh dia sudah hampir mati , dan buangkan nyawa-nya mau chukopkan apa-apa yang kurang dalam kamu punya playanan sama sahya .
50003001	Pnghabisan skali , hei sudara-sudara sahya , bersuka-suka-lah dalam Tuhan . Kalau tulis itu perkara yang dhulu juga , t’ada kasi sahya susah , dan boleh lindongkan kamu .
50003002	Jaga-lah itu anjing-anjing , jaga-lah orang-orang yang buat kerja jahat itu , jaga-lah orang-orang yang kudong :
50003003	kerna kita-lah orang bersunat , yang smbahyang dngan Roh Allah , dan mgahkan diri kita dalam Isa Almaseh itu , dan t’ada taroh harap dalam badan :
50003004	sunggoh pun sahya ini boleh juga taroh harap dalam badan : kalau ada lain siapa-siapa fikir dia mau taroh harap dalam badan , sahya ini lbeh lagi :
50003005	yang di-sunatkan bila umor lapan hari , deri bangsa Isra’el , deri-pada suku-bangsa Binyamin , satu orang Ibrani deri kturunan orang Ibrani ; kalau fasal hukum-taurit , sahya orang Farisi ;
50003006	kalau fasal rajin , sahya aniayakan eklisia ; kalau fasal kbnaran yang dalam hukum-taurit , sahya t’ada kna chla .
50003007	Ttapi apa-apa yang dhulu mnjadi untong sama sahya , ini smoa sahya skarang sudah bilangkan mnjadi rugi deri sbab Almaseh .
50003008	Bukan saja itu , ttapi sahya bilang smoa perkara mnjadi rugi sbab terlbeh indah-lah pngtahuan deri-hal sahya punya Tuhan Isa Almaseh : dan deri sbab dia sahya sudah kna rugi smoa perkara , dan smoa itu sahya bilangkan sperti sampah , spaya sahya boleh untong Almaseh ,
50003009	dan spaya sahya boleh di-dapat dalam dia , bukan-nya ada kbnaran sndiri , yang datang deri hukum-taurit , ttapi yang datang oleh perchaya dalam Almaseh , ia’itu kbnaran yang datang deri-pada Allah atas perchaya :
50003010	spaya sahya boleh tahu dia , dan kuasa kbangkitan-nya , dan perskutuan dalam sngsara-nya , sdang sahya di-samakan dngan dia dalam hal kmatian-nya ;
50003011	kalau sahya boleh sampai kbangkitan deri antara orang mati pula .
50003012	Bukan-nya sudah pun sahya dapat , atau sudah pun sahya di-smpurnakan : ttapi sahya maju juga , kalau sahya boleh dapat ambil itu perkara yang kerna-nya Almaseh sudah ambil sama sahya .
50003013	Hei sudara-sudara , blum lagi sahya bilangkan diri sahya sperti sudah ambil : ttapi ini satu perkara juga , ia’itu sahya lupakan sgala perkara yang di blakang , dan sahya panjangkan diri sahya k-pada perkara yang di dpan ,
50003014	ia’itu sahya maju mnuju tanda itu , spaya boleh dapat pahala Allah punya panggilan yang tinggi itu dalam Isa Almaseh .
50003015	Sbab itu s-brapa orang yang smpurna , biar kita taroh ini macham punya fikiran : dan jikalau ada lain fikiran kamu deri-hal apa-apa , itu pun Allah nanti nyatakan k-pada kamu :
50003016	chuma , barang di mana kita sudah sampai , biar-lah kita bawa diri bgitu .
50003017	Hei sudara-sudara , biar-lah kamu bersama-sama turut sahya punya tuladan , dan perhatikan orang-orang yang bawa diri sperti kita jadi kamu punya tuladan .
50003018	Kerna sperti brapa kali sahya sudah bilang dhulu , dan skarang pun sahya bilang dngan ayer-mata , ada banyak orang yang bawa diri sperti salib Almaseh punya musoh :
50003019	dia-orang punya ksudahan nanti jadi kbinasa’an , dan dia-orang punya prot mnjadi Tuhan sama dia , dan perkara yang malu mnjadi dia-orang punya kmulia’an , dan dia-orang ingat perkara dunia .
50003020	Kerna kita punya tanah-ayer di shorga : dan deri situ kita ada mnantikan satu Juru-slamat , ia’itu Tuhan kita Isa Almaseh :
50003021	yang nanti ubahkan rupa badan kita yang rndah , mnjadi s-rupa badan kmulia’an-nya , turut sperti kuasa-nya yang boleh tundokkan smoa perkara di bawah prentah-nya .
50004001	Sbab itu , hei sudara-sudara yang sahya kasehkan dan rindukan , dan yang mnjadi sahya punya ksuka’an dan sahya punya makota , baik-lah kamu berdiri ttap bgini di dalam Tuhan , hei kkaseh .
50004002	Sahya minta Yuodiah dan sahya minta Suntukhi , jadi satu hati dalam Tuhan .
50004003	Dan sahya minta angkau pun , yang btul jadi sahya punya kawan kerja , tolong-lah ini dua prempuan yang sudah berpnat sama-sama sahya dalam pkerja’an injil , dan sama-sama Klemin pun , dan sama-sama lain sahya punya kawan-kawan kerja , yang nama-nya ada di-sbot dalam kitab hidop .
50004004	Baik kamu slalu suka-hati dalam Tuhan : lagi s-kali sahya bilang , baik kamu suka-hati .
50004005	Baik smoa orang dapat tahu fasal kamu punya tengkah-laku yang manis . Tuhan ada dkat .
50004006	Jangan-lah khuatir fasal satu apa pun ; ttapi dalam smoa perkara kasi-lah tahu kamu punya kahandak k-pada Allah dalam do’a dan perminta’an serta dngan mnguchap shukor .
50004007	Dan sjahtra Allah , yang terlbeh deri-pada pngertian manusia , nanti jagakan kamu punya hati dan ingatan dalam Isa Almaseh .
50004008	Pnghabisan skali , hei sudara-sudara , apa-apa yang bnar , apa-apa yang mulia , apa-apa yang adil , apa-apa yang suchi , apa-apa yang berknan , apa-apa yang manis ; jikalau ada kbaikan , dan kalau ada kpujian , ingat-lah itu smoa .
50004009	Apa-apa yang kamu sudah blajar , dan trima , dan dngar , dan tengok dalam sahya punya hal , itu smoa-lah baik kamu buat : dan Allah yang mmbri sjahtra nanti ada bersama-sama kamu .
50004010	Ttapi sangat-lah sahya bersuka-suka dalam Tuhan , sbab skarang , s-kian lama ini , kamu sudah hidopkan kamu punya ingatan deri-hal sahya ; dan dhulu pun kamu sudah ingat fasal itu , ttapi t’ada kamu dapat smpat .
50004011	Bukan-nya sahya ada bilang bgini deri sbab kkurangan : kerna sahya sudah blajar baik apa macham pun sahya punya hal di situ-lah mnjadi puas .
50004012	Sahya tahu jadi rndah ; dan sahya tahu berlbeh-lbeh pun : dalam smoa perkara pun baik sahya sudah blajar hal knnyang dan hal lapar , hal berlbeh-lbeh dan hal kkurangan pun .
50004013	Dalam Tuhan yang kuatkan sama sahya , smoa perkara pun sahya boleh buat .
50004014	Dalam pada itu , baik juga kamu sudah ambil bhagian dalam ksusahan sahya .
50004015	Dan kamu sndiri pun tahu , hei orang Filipi , yang bila injil mula-mula sudah di-khabarkan , ktika sahya bharu kluar deri Makadoniah , satu eklisia pun t’ada berskutu dngan sahya dalam hal mmbri dan trima , chuma kamu saja ;
50004016	kerna waktu sahya ada di Tisalonika pun kamu sudah kirim kerna sahya punya kkurangan , bukan satu kali .
50004017	Bukan-nya sahya chari itu pmbrian ; ttapi sahya ada chari buah yang bertambah-tambah k-pada kamu punya kira-kira .
50004018	Ttapi sahya ada smoa perkara , dngan berlbeh-lbeh pula : ada chukop sama sahya , sdang sahya sudah trima deri tangan Ipafroditus smoa kamu punya kiriman , ia’itu satu bau yang wangi , satu persmbahan yang berknan , dan bawa ksuka’an k-pada Allah .
50004019	Dan smoa kamu punya kkurangan pula sahya punya Allah , turut sperti kkaya’an-nya , nanti chukopkan dngan kmulia’an dalam Isa Almaseh .
50004020	Mulia k-pada Bapa kita Allah sampai s-lama-lama-nya . Amin .
50004021	Kasi tabek k-pada tiap-tiap orang kudus dalam Isa Almaseh . Sudara-sudara yang ada sama-sama sahya kirim tabek k-pada kamu .
50004022	Smoa orang kudus kirim tabek k-pada kamu , terlbeh pula orang isi rumah Kaisar .
50004023	Biar-lah anugrah Tuhan kita Isa Almaseh bersama-sama dngan kamu punya roh .
51001001	Deri-pada Paulus , rasul Isa Almaseh dngan kahandak Allah , dan deri-pada sudara kita Timotius ,
51001002	datang k-pada sgala orang kudus dan sudara-sudara yang stia dalam Almaseh di Kolosi : biar-lah datang anugrah k-pada kamu dan sjahtra pun deri-pada Bapa kita Allah .
51001003	Kita mnguchap shukor k-pada Allah , Bapa Tuhan kita Isa Almaseh , dan kita slalu berdo’a kerna kamu ,
51001004	deri-pada waktu kita dngar deri-hal kamu punya perchaya dalam Isa Almaseh , dan deri-hal kaseh yang kamu ada k-pada sgala orang kudus ,
51001005	deri sbab harapan yang ada tersimpan kerna kamu di shorga , sperti dhulu kamu sudah dngar dalam pngajaran deri-hal kbtulan injil ,
51001006	yang sudah datang sampai kamu ; sama sperti sudah ada dalam sluroh dunia , ia’itu ada kluarkan buah dan bertambah-tambah , sperti yang ada di antara kamu pun , deri-pada waktu kamu dngar dan tahu anugrah Allah dalam kbtulan itu ;
51001007	sama sperti kamu sudah blajar deri-pada Ipafras , kkaseh kita yang jadi hamba sama-sama kita , dan dia pun mnjadi Almaseh punya playan yang stia kerna kita ,
51001008	dan dia-lah juga yang sudah chritakan k-pada kita fasal kamu punya kaseh dalam Roh .
51001009	Sbab itu , deri-pada waktu kita sudah dngar bgini , t’ada-lah kita brenti minta do’a kerna kamu , serta minta spaya kamu boleh di-pnohkan dngan pngtahuan deri-hal kahandak Allah , dngan s-habis-habis bijaksana dan pngertian yang rohani ,
51001010	spaya klakuan kamu boleh mnjadi s-padan dngan Tuhan , mau jadi berknan k-pada dia dalam smoa perkara , sambil kamu kluarkan buah dalam tiap-tiap pkerja’an yang baik , dan bertambah-tambah sbab kamu tahu Allah ;
51001011	serta di-kuatkan dngan s-chukop kkuatan sperti kuasa kmulia’an-nya , spaya bawa s-habis-habis sabar dan panjang-hati dngan ksuka’an pun ;
51001012	sambil kamu mnguchap shukor k-pada Bapa kita , yang sudah bikin kita layak dapat bhagian psaka orang-orang kudus dalam trang itu ;
51001013	dan dia-lah yang sudah lpaskan kita deri-pada kuasa glap itu , dan sudah pindahkan kita pula masok kraja’an Anak-nya yang kkaseh ;
51001014	dan oleh-nya kita dapat itu tbusan , ia’itu ampunan dosa-dosa kita :
51001015	dan dia-lah rupa Allah yang t’ada nampak , dan Anak-sulong di antara sgala kjadian ;
51001016	kerna dalam-nya sgala perkara sudah di-jadikan , baik yang di langit , baik yang di atas bumi , baik yang boleh nampak , baik yang ta’boleh nampak , baik kraja’an , baik prentahan , baik hukum , baik kuasa ; smoa-nya sudah di-jadikan oleh dia dan kerna dia ;
51001017	dan dia pun terdhulu deri-pada sklian perkara , dan smoa perkara jadi ttap dalam dia .
51001018	Dan dia pun mnjadi kpala eklisia , ia’itu badan-nya : dan dia-lah permula’an , dan anak-sulong deri antara orang-orang mati ; spaya dalam sgala perkara dia-lah boleh jadi pertama skali .
51001019	Kerna sudah-lah berknan k-pada Allah yang sgala ksmpurna’an itu boleh terhimpon di dalam Anak-nya ;
51001020	dan oleh dia mau di-damaikan sgala perkara dngan diri-nya sndiri , bila dia sudah mmbawa sjahtra oleh darah-nya di kayu salib ; ya , oleh dia-lah , baik perkara yang di atas bumi , baik perkara yang di langit pun .
51001021	Dan kamu pun , yang dhulu di-asingkan dan mnjadi musoh dalam ingatan kamu , dan dalam perbuatan kamu yang jahat , ttapi skarang dia sudah damaikan
51001022	dalam badan manusia-nya dngan kmatian , spaya boleh mnghadapkan kamu kudus dan t’ada berchla dan t’ada bersalah di dpan dia sndiri :
51001023	ia’itu kalau kamu kkal dalam perchaya , dngan tgoh dan dngan ttap , dan t’ada di-pindahkan deri-pada pngharapan injil yang kamu sudah dngar , dan yang sudah di-khabarkan di antara sgala kjadian di bawah langit ; dan sahya ini Paulus sudah di-jadikan playan-nya .
51001024	Dan skarang sahya bersuka-suka sbab smoa perkara yang sahya kna tahan kerna kamu , dan ksusahan Almaseh yang lagi ada terkurang sahya chukopkan dalam diri sahya sbab badan-nya , ia’itu eklisia ;
51001025	dan sahya sudah di-jadikan playan eklisia itu , sperti tanggongan yang Allah sudah srahkan k-pada sahya kerna kamu , spaya sahya boleh habis mngajar perkata’an Allah ,
51001026	ia’itu ruhsia yang sudah tersmbunyi deri-pada sgala jman dan kturunan ; ttapi skarang sudah di-nyatakan k-pada dia punya orang-orang kudus ,
51001027	dan k-pada dia-orang Allah sudah suka mau kasi tahu apa macham kaya-nya kmulia’an ruhsia itu di antara orang bangsa-asing , ia’itu Almaseh di dalam kamu , itu-lah kmulia’an punya harap ;
51001028	dan ini Almaseh-lah yang kita ada khabarkan , dngan nasihatkan tiap-tiap orang dan mngajar tiap-tiap orang dngan s-gnap bijaksana , spaya kita boleh mnghadapkan masing-masing orang dngan smpurna dalam Almaseh ;
51001029	dan itu sbab-lah sahya berpnat , dan sahya mlawan dngan kuasa Tuhan yang bkerja dalam sahya dngan kkuatan .
51002001	Kerna sahya mau kasi kamu tahu brapa banyak sahya sudah usahakan diri sahya kerna kamu smoa , dan kerna orang-orang di Laodikiah pun , dan kerna s-brapa banyak orang yang blum lagi tengok muka sahya punya rupa ;
51002002	spaya hati dia-orang dapat hibur , sdang dia-orang di-hubong dalam kaseh , spaya dapat s-chukop pngertian dngan sgala kkaya’an-nya , sampai dia-orang boleh tahu ruhsia Allah , ia’itu Almaseh ,
51002003	yang dalam-nya sudah tersmbunyi sgala perkara bijaksana dan pngtahuan yang indah-indah .
51002004	Sahya bilang ini spaya jangan satu orang pun tipukan sama kamu dngan perkata’an pujok-mmujok .
51002005	Kerna sunggoh-pun badan sahya jauh deri-pada kamu , ttapi roh sahya ada bersama-sama kamu , dngan bersuka-suka sbab tengok kamu punya aturan , dan kkuatan kamu punya perchaya dalam Almaseh .
51002006	Jadi , sdang kamu sudah sambot Isa Almaseh , ia’itu Tuhan kita , baik-lah kamu bawa diri dalam dia ,
51002007	dngan berakar dan tgoh-tgoh dalam dia , dan ttap dalam kamu punya perchaya , sperti kamu sudah dapat plajaran , dngan banyak-banyak kamu punya shukor .
51002008	Jaga baik-baik spaya jangan satu orang pun tangkap kamu oleh dia punya ilmu dan tipu-daya yang sia-sia , mnurut pngajaran manusia , dan mnurut dunia punya plajaran yang mula-mula , bukan-nya mnurut Almaseh ;
51002009	kerna k’ada’an Allah ada terhimpon dngan smpurna dalam dia dngan rupa badan ,
51002010	dan kamu pun mnjadi smpurna dalam dia-itu yang mnjadi kpala sgala prentahan dan sgala kuasa :
51002011	dan dalam-nya juga kamu sudah di-sunatkan dngan sunat yang bukan perbuatan tangan orang , dalam hal kamu sudah tanggalkan badan yang deri-pada tabi’at dunia , dalam Almaseh punya sunat ;
51002012	sdang kamu sudah di-kuborkan sama-sama dia dalam baptisan , dan dalam baptisan kamu sudah di-bangkitkan sama-sama dia sbab perchaya kuasa Allah yang bangkitkan dia deri antara orang-orang mati .
51002013	Dan kamu pun yang dhulu sudah mati deri sbab kamu punya dosa-dosa , dan sbab tabi’at dunia yang t’ada bersunat , kamu pun dia sudah hidopkan sama-sama dia , sdang dia sudah ampunkan sgala dosa-dosa kita ;
51002014	dan sudah hapuskan surat akuan dngan aturan-nya yang di atas kita , dan yang mlawan kita : dan dia sudah hilangkan itu smoa dngan pakukan itu di kayu salib ;
51002015	bila dia sudah tolakkan sgala prentahan dan kuasa , dia kasi malu sama sklian itu dngan nyata , serta dapat kmnangan atas itu smoa oleh salib itu .
51002016	Sbab itu jangan satu orang pun salahkan kamu sbab makanan , atau sbab minuman , atau fasal hari bsar , atau bulan bharu , atau hari perhentian ;
51002017	smoa ini mnjadi bayang smoa perkara yang nanti datang ; ttapi badan-nya mnjadi Almaseh punya .
51002018	Jangan satu orang pun rbotkan kamu punya pahala dalam hal mau rndahkan diri dan smbah mla’ikat , dan tinggal ttap dalam apa-apa yang dia sudah tengok , dan perchuma saja dia mnjadi sombong deri sbab ingatan-nya yang datang deri tabi’at dunia ,
51002019	dan dia t’ada pegang dngan ttap sama Kpala itu , yang oleh-nya s-gnap badan yang ada di-lngkapkan dan di-hubongkan oleh sndi dan urat-urat , boleh tertambah-tambah sperti di-tambahkan oleh Allah .
51002020	Jikalau bserta dngan Almaseh kamu sudah mati deri-pada dunia punya plajaran yang mula-mula , knapa-kah sperti kamu ada lagi hidop dalam dunia ini , kamu mau turut macham-macham punya aturan ,
51002021	ia’itu , " Jangan di-jamah , jangan di-kchap , dan jangan di-pegang "
51002022	( smoa itu nanti lnnyap dalam hal di-pakai ) , mnurut sperti hukum-hukum dan pngajaran manusia ?
51002023	Btul juga itu smoa nampak-nya bijaksana dalam hal smbahyang sperti kahandak sndiri , dan rndahkan diri , dan kraskan badan ; ttapi t’ada sikit pun ksiat-nya dalam hal tahankan hawa-nafsu .
51003001	Sbab itu , jikalau kamu sudah di-bangkitkan sama-sama Almaseh , chari-lah perkara-perkara yang di atas , di tmpat yang Almaseh itu ada , di sblah kanan Allah kdukokkan-nya .
51003002	Biar-lah kamu baik-baik ingat perkara-perkara yang di atas , jangan perkara-perkara yang di bumi ini .
51003003	Kerna kamu sudah mati , dan kamu punya hidop skarang ada tersmbunyi sama-sama Almaseh dalam Allah .
51003004	Bila Almaseh yang mnjadi kita punya hidop itu nanti di-nyatakan , bharu-lah kamu pun nanti di-nyatakan sama-sama dia dngan kmulia’an .
51003005	Sbab itu matikan-lah sgala anggota kamu yang di bumi ini , ia’itu persundalan , kchmaran , nafsu , k’inginan jahat , dan tma’a , ia’itu smbahyang sama datok juga ;
51003006	dan deri sbab ini smoa Allah punya marah turun di atas anak-anak derhaka ;
51003007	dan kamu pun dhulu sudah bawa diri kamu dalam itu hal , ktika kamu ada lagi hidop dalam-nya .
51003008	Ttapi skarang tolakkan-lah smoa ini , ia’itu sperti marah , gram , kjahatan , umpatan , perkata’an mncharut yang kluar deri mulut kamu :
51003009	jangan chakap bohong satu sama lain ; sbab kamu sudah tanggalkan diri kamu yang lama itu dngan smoa klakuan-nya ,
51003010	dan sudah knakan diri yang bharu itu , yang ada di-bharukan sampai dapat sgala pngtahuan , ikut rupa Allah yang mnjadikan dia :
51003011	dan dalam itu hal t’ada lagi ada orang Grik dan orang Yahudi , orang bersunat dan orang ta’bersunat , orang bangsa-asing , atau orang Skuti , orang hamba atau bebas : ttapi Almaseh-lah smoa dan dalam smoa .
51003012	Sbab , itu sperti Allah punya orang pilehan , yang kudus dan kkaseh , knakan-lah hati yang berksian , murah-hati , rndah-hati , lmah-lmbot , dan panjang hati ;
51003013	sabarkan satu sama lain , dan ampunkan satu sama lain , jikalau barang-siapa ada pngaduan atas lain orang ; s-bagimana Tuhan sudah ampunkan kamu , bgitu juga kamu pun ;
51003014	dan di atas ini smoa knakan-lah kaseh , ia’itu pngikat ksmpurna’an .
51003015	Dan biar-lah sntosa Almaseh bicharakan dalam kamu punya hati , kerna kamu sudah di-panggil spaya dapat sntosa itu dalam badan yang satu ; dan jadi-lah orang yang trima-kaseh .
51003016	Biar-lah perkata’an Almaseh tinggal dalam kamu dngan kkaya’an-nya dan dngan s-habis-habis bijaksana : dan ajarkan dan nasihatkan satu sama lain dngan mazmur dan puji-pujian dan nyanyian yang rohani , dan nyanyi-lah dngan anugrah k-pada Allah dalam kamu punya hati .
51003017	Dan apa-apa yang kamu buat , baik dalam perkata’an baik dalam perbuatan , biar-lah smoa-nya dalam nama Tuhan kita Isa , sambil mnguchap shukor k-pada Bapa kita Allah oleh dia .
51003018	Hei sgala bini orang , tundok-lah k-pada kamu punya laki , sperti yang patut dalam Tuhan .
51003019	Hei sgala laki orang , kaseh-lah sama kamu punya bini , dan jangan jadi sakit-hati sama dia-orang .
51003020	Hei sgala anak-anak , turut-lah prentah mak-bapa kamu dalam smoa perkara , kerna bgini-lah berknan dalam Tuhan .
51003021	Hei sgala bapa , jangan-lah kamu panaskan hati anak-anak kamu , spaya jangan mnjadi tawar hati .
51003022	Hei sgala hamba orang , biar-lah dalam sklian perkara kamu turut prentah orang yang jadi kamu punya tuan dalam hal dunia ; bukan-nya sperti kerja bermuka-muka , mau sukakan manusia , ttapi dngan tulus hati , dan dngan takot sama Tuhan :
51003023	baik apa kamu buat , kerja-lah dngan sunggoh hati , sperti k-pada Tuhan dan bukan-nya k-pada manusia ;
51003024	sbab kamu tahu juga yang deri-pada Tuhan kamu nanti trima psaka itu jadi kamu punya pahala : kamu ini ada mnjadi hamba k-pada Tuhan kita Almaseh .
51003025	Kerna orang yang buat salah , ksalahan-nya nanti pulang balek di atas dia : dan t’ada nanti ada tengok-tengok muka orang .
51004001	Hei kamu sklian yang mnjadi tuan , buat-lah apa yang adil dan bnar k-pada kamu punya hamba-hamba ; sdang kamu tahu yang kamu pun ada satu Tuan di shorga .
51004002	Tinggal-lah ttap minta do’a , dan berjaga dalam itu hal dngan mnguchap shukor ;
51004003	dalam itu , minta do’a kerna kita pula , spaya Allah boleh bukakan kita satu pintu kerna perkata’an itu , spaya kita boleh chakapkan ruhsia Almaseh , kerna itu ruhsia-lah sahya kna pasong ;
51004004	spaya boleh juga sahya mashhurkan dia , sperti yang patut sahya chakapkan .
51004005	Bawa-lah diri kamu dngan bijaksana k-pada orang di luar , dan bergunakan s-gnap waktu .
51004006	Biar-lah slalu kamu punya perchakapan dngan anugrah , asin dngan garam , spaya kamu boleh tahu apa macham mau kasi jawab k-pada tiap-tiap orang .
51004007	Smoa sahya punya hal , Tukhikus nanti kasi kamu tahu , ia’itu sudara yang kkaseh dan playan yang stiawan , yang sama-sama jadi hamba dalam Tuhan :
51004008	dan sahya sudah hantarkan dia k-pada kamu sbab ini perkara juga , ia’itu spaya kamu boleh tahu kita punya hal , dan spaya dia boleh hiburkan hati kamu ;
51004009	sama-sama sudara kita Onesimus yang stiawan dan kkaseh itu , dan dia-lah kamu juga punya orang . Dia-orang nanti kasi kamu tahu deri-hal smoa perkara di sini .
51004010	Aristarkus , yang kna pasong sama-sama sahya , kirim tabek k-pada kamu , dan Markus pun , yang s-pupu sama Bar-nabas ( kamu sudah trima hukum deri-hal dia ; kalau dia datang k-pada kamu , sambot-lah sama dia ) ,
51004011	dan Yesus pun , yang di-sbot Yustus , kirim tabek k-pada kamu , tiga-tiga ini ada pegang adat sunat punya orang : dan dia-orang-lah saja yang ada bkerja sama-sama sahya kerna kraja’an Allah , dan dia-orang mnjadi pnghiburan sama sahya .
51004012	Ipafras pun kirim tabek k-pada kamu , ia’itu kamu juga punya orang , dan satu hamba Isa Almaseh , dan slalu dia ada usahakan diri-nya kerna kamu dalam dia punya perminta’an , spaya kamu berdiri ttap dngan smpurna dan dngan rasa tntu dalam sgala kahandak Allah .
51004013	Kerna sahya bersaksi fasal dia , btul-lah dia ada sangat berpnat kerna kamu , dan kerna orang-orang di Laodikiah , dan kerna orang di Hierapolis pun .
51004014	Dan Lukas , doktor yang kkaseh itu , kirim tabek k-pada kamu , dan Demas pun .
51004015	Kasi-lah tabek k-pada sudara-sudara yang di Laodikiah , dan k-pada Numfas , dan k-pada eklisia yang di rumah-nya itu .
51004016	Dan bila ini surat kiriman sudah habis orang bacha antara kamu smoa , kasi bacha pula k-pada eklisia orang Laodikiah ; dan surat yang deri sana pula baik kamu bacha .
51004017	Dan bilang sama Arkhippus , " Ingat baik-baik itu playanan yang angkau sudah trima dalam Tuhan , spaya angkau smpurnakan . "
51004018	Sahya ini Paulus ada kasi tabek dngan bkas tangan sndiri . Ingat-lah sahya punya pasong . Biar-lah anugrah Allah bersama-sama kamu smoa .
52001001	Deri-pada Paulus dan Silwanus dan Timotius , datang k-pada eklisia orang Tisalonika yang dalam Bapa kita Allah dan Tuhan kita Isa Almaseh : biar-lah anugrah sama kamu dan sjahtra pun .
52001002	Kita slalu ada mnguchap shukor k-pada Allah kerna kamu smoa , serta sbotkan kamu punya nama dalam sgala do’a kita ,
52001003	dan dngan t’ada berrnti-rnti kita ada ingat dpan Bapa kita Allah kamu punya kerja yang kluar deri-pada perchaya , dan kamu punya pnat yang kluar deri-pada kaseh , dan kamu punya sabar yang kluar deri-pada harap sama Tuhan kita Isa Almaseh ;
52001004	sbab kita tahu kamu punya hal kna pileh , hei sudara-sudara yang Allah kaseh ,
52001005	sbab kita punya injil sudah sampai k-pada kamu bukan-nya dngan perkata’an saja , ttapi dngan kuasa pun , dan dngan Roh Alkudus , dan dngan sangat ktntuan ; sperti kamu pun tahu apa macham punya orang kita sudah jadi di antara kamu deri sbab kamu .
52001006	Dan kamu bharu sudah turut kita punya tuladan , dan tuladan Tuhan pun , dalam hal kamu sudah sambot perkata’an itu dngan banyak ksusahan , dan dngan suka-hati yang datang deri-pada Roh Alkudus ;
52001007	sampaikan kamu mnjadi chontoh k-pada smoa orang yang perchaya di Makadoniah dan di Akhayah pun .
52001008	Kerna deri-pada kamu-lah sudah berbunyi perkata’an Tuhan , bukan saja di Makadoniah dan Akhayah , ttapi di mana-mana tmpat pun sudah pchah khabar fasal kamu punya perchaya dalam Tuhan ; sampai ta’usah lagi kita ini kata apa-apa .
52001009	Kerna dia-orang sndiri khabarkan deri-hal kita , bagimana hal kita datang jumpa sama kamu ; dan bagimana hal kamu sudah balek k-pada Allah deri-pada datok-datok , spaya boleh mnjadi hamba k-pada Allah yang hidop dan yang btul itu ,
52001010	dan mnantikan Anak-nya punya kdatangan deri shorga , yang dia sudah bangkitkan deri antara orang-orang mati , ia’itu Isa , yang lpaskan kita deri-pada marah yang mndatang .
52002001	Kerna kamu sndiri tahu , hei sudara-sudara , hal kita datang jumpa sama kamu , ia’itu bukan-nya sia-sia :
52002002	ttapi sunggoh pun dhulu kita kna susah dan kna chlaka di Filipi , sperti kamu pun tahu juga , dalam kita punya Allah kita sudah mnjadi brani katakan injil Allah k-pada kamu , mski pun dngan banyak perlawanan .
52002003	Kerna kita punya nasihat bukan-nya deri-pada ssat , dan bukan-nya deri-pada kotoran , dan bukan-nya dngan tipu-daya :
52002004	ttapi sperti kita sudah jadi berknan sama Allah dalam hal dia sudah srahkan injil k-pada kita , bgitu juga kita berchakap ; bukan-nya sperti mau sukakan manusia , ttapi sukakan Allah yang uji hati kita .
52002005	Kerna t’ada-lah pernah kita pakai perkata’an puji-puji , sperti kamu pun tahu juga , dan t’ada juga kita tutopkan tma’a , Allah juga-lah yang bersaksi ;
52002006	dan bukan-nya kita chari kmulia’an deri-pada manusia , baik deri-pada kamu sndiri , atau deri-pada lain-lain orang , sunggoh pun kita ada kuasa kasi kamu brat , sdang kita jadi Almaseh punya rasul-rasul .
52002007	Ttapi balek , kita jadi manis di antara kamu , sperti bila satu mak kasi tetek sama anak-nya sndiri :
52002008	bgitu juga , sbab kita banyak rindu sama kamu , kita sudah suka-hati bukan saja mau bhagikan k-pada kamu injil Allah , ttapi kita punya nyawa skali pun , sbab kita sudah banyak sayang sama kamu .
52002009	Kerna kamu ingat juga , hei sudara-sudara , kita punya kerja dan pnat : siang-malam kita sudah bkerja , spaya jangan kita kasi brat k-pada satu orang pun di antara kamu , dan bgini-lah kita sudah khabarkan injil Allah k-pada kamu .
52002010	Kamu ini mnjadi saksi , dan Allah pun sama-sama , brapa suchi dan bnar dan t’ada bersalah kita punya klakuan sudah ada k-pada kamu yang perchaya :
52002011	sperti kamu tahu juga bagimana kita sudah nasihatkan kamu masing-masing , sperti satu bapa sama anak-anak-nya sndiri , dan kita sudah branikan hati kamu ,
52002012	dan minta spaya kamu punya klakuan boleh jadi s-padan sama Allah , yang panggil kamu masok dia punya kraja’an dan kmulia’an sndiri .
52002013	Dan kerna ini sbab , kita ini pun mnguchap shukor k-pada Allah dngan t’ada berrnti-rnti , ia’itu sbab bila kamu trima deri kita itu perkata’an Allah yang di-khabarkan , kamu sudah sambot bukan-nya sperti perkata’an manusia , ttapi yang s-btul-nya Allah punya perkata’an , yang ada bkerja di dalam kamu yang perchaya .
52002014	Kerna kamu ini , hei sudara-sudara , sudah ikut tuladan sgala eklisia Allah di tanah Yahudiah yang dalam Isa Almaseh : kerna kamu pun sudah kna tahan itu perkara juga deri-pada orang bangsa sndiri , sperti dia-orang kna tahan deri-pada orang Yahudi ;
52002015	yang sudah bunoh Tuhan Isa , dan nabi-nabi pun , dan sudah aniayakan kita , dan t’ada berknan k-pada Allah , dan mlawan smoa manusia ;
52002016	serta larangkan kita jangan chakap sama orang bangsa-asing spaya itu orang smoa boleh dapat slamat ; jadi orang-orang Yahudi itu slalu gnapkan dia-orang punya dosa : ttapi Allah punya marah sudah datang atas dia-orang dngan s-pnoh-pnoh-nya .
52002017	Ttapi kita ini , hei sudara-sudara , sbab sudah kna chrai deri-pada kamu chuma s-kjap saja , ia’itu badan bukan hati , lbeh lagi kita sudah usahakan diri mau tengok kamu punya muka , dngan sangat rindu-hati :
52002018	sbab itu kita sudah mau datang k-pada kamu , sahya ini Paulus bukan satu kali ; ttapi Setan tahankan sama kita .
52002019	Kerna yang mana-kah kita punya pngharapan , atau ksuka’an , atau makota kmgahan ? Bukan-kah kamu juga , di dpan Tuhan kita Isa waktu kdatangan-nya ?
52002020	Kerna kamu-lah yang mnjadi kmulia’an dan ksuka’an kita .
52003001	Sbab itu , bila kita sudah ta’boleh tahan lagi , kita sudah suka-hati kna tinggal s’orang-s’orang di Atin ;
52003002	dan sudah hantarkan Timotius , ia’itu sudara kita dan playan Allah dalam pkerja’an injil Almaseh , spaya dia boleh ttapkan kamu dan hiburkan kamu deri-hal kamu punya perchaya ;
52003003	spaya jangan satu orang pun di-grakkan oleh ini ksusahan smoa : kerna kamu sndiri tahu yang kerna ini-lah kita sudah di-tntukan .
52003004	Kerna waktu kita lagi ada sama-sama kamu , kita sudah bilang kamu lbeh dhulu yang kita msti kna ksusahan ; sperti sudah jadi , dan kamu pun tahu .
52003005	Sbab itu , bila sahya sudah ta’boleh tahan lagi , sahya sudah hantarkan orang pergi spaya dapat tahu fasal kamu punya perchaya , sbab takot kamu sudah kna choba oleh si-pnchoba itu , dan kita punya pnat mnjadi perchuma saja .
52003006	Ttapi skarang Timotius bharu datang deri kamu k-pada kita , dan bawa khabar yang baik deri-hal kamu punya perchaya dan kaseh , dan deri-hal kamu ada slalu ingat sama kita dngan baik , dan rindu mau tengok kita , sperti kita pun mau tengok kamu ;
52003007	itu sbab-lah , hei sudara-sudara , dalam smoa kita punya chlaka dan ksusahan kita punya hati ada hibur deri-hal kamu , deri sbab kamu punya perchaya :
52003008	kerna skarang kita hidop , kalau kamu ttap dalam Tuhan .
52003009	Kerna apa macham-kah punya shukor kita boleh balaskan k-pada Allah deri-hal kamu ini , kerna smoa ksuka’an yang kita ada dpan Tuhan kita deri kamu punya sbab ?
52003010	siang-malam sangat-sangat kita minta do’a mau tengok kamu punya muka , dan mau chukopkan sgala kkurangan dalam kamu punya perchaya .
52003011	Biar-lah Allah sndiri , ia’itu Bapa kita , dan Tuhan kita Isa pun , btulkan kita punya jalan sampai k-pada kamu :
52003012	dan biar-lah Tuhan kasi kamu pula bertambah-tambah dan mlempah dalam kaseh satu sama lain , dan sama sklian orang , sperti kita pun sama kamu ;
52003013	spaya dia boleh ttapkan kamu punya hati dngan t’ada bersalah dalam hal kkudusan di dpan Allah , ia’itu Bapa kita , waktu kdatangan Tuhan kita Isa sama-sama smoa dia punya orang-kudus .
52004001	Sbab itu pnghabisan skali , hei sudara-sudara , kita minta dan nasihatkan kamu dalam Tuhan Isa , ia’itu sperti kamu sudah trima plajaran deri-pada kita bagimana kamu patut bawa diri kamu dan sukakan Allah , dan sperti ada juga kamu bawa kamu punya diri bgini , biar-lah kamu makin tambah-tambah .
52004002	Kerna kamu pun tahu apa perkara kita sudah psan sama kamu oleh Tuhan Isa .
52004003	Kerna ini-lah kahandak Allah , ia’itu kamu punya kkudusan , yang kamu jauhkan diri kamu deri persundalan ;
52004004	yang masing-masing kamu tahu dapat bini-nya sndiri dalam hal yang kudus dan mulia ,
52004005	bukan-nya dalam k’inginan hawa-nafsu , sperti orang bangsa-asing yang ta’knal sama Allah ;
52004006	dan jangan satu orang pun tipu atau buat chlaka sama sudara-nya dalam itu hal : sbab Tuhan-lah yang balaskan dalam smoa itu perkara , sperti kita sudah bilang sama kamu lbeh dhulu , dan sperti kita sudah bersaksi .
52004007	Sbab Allah sudah panggil sama kita bukan-nya kerna kotoran , ttapi dalam kkudusan .
52004008	Sbab itu , orang yang tolakkan , bukan-nya manusia dia tolakkan , ttapi Allah yang mmbri Roh Alkudus-nya k-pada kamu .
52004009	Ttapi deri-hal kaseh k-pada sudara-sudara , ta’usah orang tulis k-pada kamu : kerna kamu sndiri sudah blajar deri-pada Allah spaya kaseh satu sama lain ;
52004010	kerna kamu ada juga buat bgini k-pada smoa sudara yang di sluroh tanah Makadoniah . Ttapi kita nasihatkan kamu , hei sudara-sudara , biar-lah kamu punya kaseh makin bertambah-tambah ;
52004011	dan biar-lah kamu ingin mnjadi diam-diam , dan buat kamu sndiri punya perkara , dan bkerja dngan kamu punya tangan , sperti kita sudah psan sama kamu ;
52004012	spaya kamu boleh bawa diri dngan snonoh k-pada orang luar , dan spaya jangan satu pun terkurang sama kamu .
52004013	Ttapi kita mau kasi kamu tahu , hei sudara-sudara , deri-hal orang-orang yang tidor ; spaya jangan kamu susah-hati , sperti orang-orang lain yang t’ada taroh harap .
52004014	Kerna kalau kita perchaya yang Isa sudah mati dan sudah berbangkit , bgitu juga orang-orang yang tidor dalam Isa nanti di-bawa sama-sama dia oleh Allah .
52004015	Kerna ini-lah kita kata sama kamu dngan perkata’an Tuhan , ia’itu kita ini yang ada hidop , yang tertinggal sampai kdatangan Tuhan , t’ada skali-kali nanti pergi lbeh dhulu deri-pada orang-orang yang tidor .
52004016	Kerna Tuhan sndiri nanti turun deri shorga , dngan satu sorak , dngan suara kpala mla’ikat , dan dngan Allah punya bunyi trompet : dan orang-orang yang sudah mati dalam Almaseh nanti bangkit dhulu :
52004017	kmdian kita ini yang lagi hidop , yang ada tertinggal , nanti kna rbot sama-sama dia-orang di dalam awan-awan , mau berjumpa Tuhan di udara : dan bgini-lah kita slalu nanti ada sama-sama Tuhan .
52004018	Sbab itu hiburkan-lah satu sama lain dngan ini perkata’an smoa .
52005001	Ttapi deri-hal sgala waktu dan ktika , hei sudara-sudara , ta’usah orang tulis k-pada kamu .
52005002	Kerna kamu sndiri pun tahu baik-baik yang hari Tuhan itu datang sperti pnchuri tempo malam .
52005003	Ktika orang ada bilang , " Sjahtra dan slamat , " itu juga nanti datang kbinasa’an di atas-nya dngan sgra , sperti sakit beranak atas prempuan yang mngandong ; dan skali-kali t’ada dia-orang nanti dapat lpas .
52005004	Ttapi kamu ini , hei sudara-sudara , bukan-nya dalam glap , sampaikan itu hari datang atas kamu sperti satu pnchuri :
52005005	kerna kamu smoa anak-anak trang , dan anak-anak siang : kita ini bukan-nya deri-pada malam , atau deri-pada glap ;
52005006	jadi itu , jangan-lah kita tidor sperti orang-orang lain , ttapi biar kita berjaga dan mnahan diri .
52005007	Kerna orang yang tidor itu tidor waktu malam ; dan orang yang mabok pun mabok waktu malam juga .
52005008	Ttapi biar-lah kita ini yang deri-pada siang mnahan diri , dan pakai perchaya dan kaseh buat baju rantai ; dan harapan slamat buat ktopong .
52005009	Kerna Allah sudah tntukan kita bukan spaya kna marah , ttapi spaya boleh trima slamat oleh Tuhan kita Isa Almaseh ,
52005010	yang sudah mati kerna kita , spaya baik jaga baik tidor , kita boleh hidop sama-sama dia .
52005011	Sbab itu nasihatkan-lah satu sama lain , dan tgohkan masing-masing , sperti yang kamu ada buat juga .
52005012	Ttapi , hei sudara-sudara , kita minta kamu knal sama orang-orang yang berpnat di antara kamu , dan yang kpalakan kamu dalam Tuhan , dan kasi kamu nasihat ;
52005013	dan kasi banyak hormat sama dia-orang dngan kaseh deri sbab dia-orang punya kerja . Biar-lah kamu sjahtra antara kamu sndiri .
52005014	Hei sudara-sudara , kita minta kamu nasihatkan orang yang ta’turut prentah , ttapkan orang yang tawar-hati , tolong orang yang lmah , sabar sama smoa orang .
52005015	Ingat baik-baik , jangan satu orang pun balas jahat dngan jahat k-pada siapa-siapa pun ; ttapi slalu tuntut apa yang baik , satu sama lain , dan sama smoa orang pun .
52005016	Biar-lah kamu slalu bersuka-hati ;
52005017	minta-lah do’a dngan t’ada berrnti-rnti ;
52005018	dan mnguchap shukor dalam smoa hal : kerna ini-lah kahandak Allah dalam Isa Almaseh atas kamu .
52005019	Jangan-lah padamkan Roh ;
52005020	jangan hinakan nabuat ;
52005021	choba-lah smoa perkara , dan pegang-lah apa yang baik :
52005022	jauhkan kamu punya diri deri sgala rupa kjahatan .
52005023	Dan biar-lah Allah sndiri yang bri sjahtra kuduskan kamu dngan smpurna-nya ; dan biar-lah kamu punya roh dan jiwa dan badan di-pliharakan dngan s-chukop-nya , dngan t’ada bersalah waktu kdatangan Tuhan kita Isa Almaseh .
52005024	Stiawan-lah dia yang panggil kamu , dan dia-lah juga nanti buatkan .
52005025	Hei sudara-sudara , minta-lah do’a kerna kita .
52005026	Kasi-lah tabek sama smoa sudara dngan chium yang kudus .
52005027	Dmi Tuhan sahya minta kamu banyak-banyak biar-lah ini surat di-bacha k-pada smoa sudara .
52005028	Biar-lah anugrah Tuhan kita Isa Almaseh bersama-sama kamu .
53001001	Deri-pada Paulus dan Silwanus dan Timotius , datang k-pada eklisia orang Tisalonika yang dalam Bapa kita Allah , dan dalam Tuhan kita Isa Almaseh ;
53001002	biar-lah datang k-pada kamu anugrah dan sjahtra deri-pada Bapa kita Allah dan deri-pada Tuhan kita Isa Almaseh .
53001003	Patut-lah kita slalu mnguchap shukor k-pada Allah deri sbab kamu , hei sudara-sudara , sperti yang patut juga , sbab kamu punya perchaya ada sangat bertambah-tambah , dan sbab kamu masing-masing punya kaseh ada mlempah satu sama lain ;
53001004	sampaikan kita ini pun mgahkan kita punya diri deri-hal kamu dalam smoa eklisia Allah , deri sbab kamu punya sabar dan perchaya dalam smoa aniaya dan ksusahan yang kamu mnanggong ;
53001005	ia’itu satu tanda hukuman Allah yang adil itu , spaya kamu di-bilangkan layak kerna kraja’an Allah , yang kerna-nya kamu kna susah ;
53001006	kalau di dpan Allah mnjadi adil balaskan ksusahan sama orang yang susahkan kamu ,
53001007	dan atas kamu yang kna susah pula perhentian sama-sama kita , waktu Tuhan Isa di-nyatakan deri shorga dngan mla’ikat-mla’ikat yang jalankan dia punya kuasa
53001008	dngan nyala api , kasi pmbalasan atas orang yang t’ada knal Allah , dan atas orang yang derhaka k-pada Tuhan kita Isa punya injil :
53001009	itu orang smoa nanti kna seksa , ia’itu kbinasa’an yang kkal jauh deri-pada muka Allah , dan deri-pada kuasa-nya punya kmulia’an .
53001010	waktu dia nanti datang spaya di-muliakan dalam dia punya orang-orang kudus , dan mnjadi satu hairan itu hari dalam hal smoa orang yang sudah perchaya ( kerna kita punya ksaksian sama kamu sudah juga kamu perchaya ) .
53001011	Dan slalu kita ada minta do’a kerna ini deri-hal kamu , ia’itu spaya kita punya Allah boleh bilangkan kamu ini padan dngan kamu punya panggilan , dan spaya dngan dia punya kuasa dia boleh chukopkan tiap-tiap ksuka’an deri-hal yang baik dan tiap-tiap kerja yang datang deri perchaya ;
53001012	sampaikan nama Tuhan kita Isa boleh di-muliakan dalam kamu ini , dan spaya kamu pula boleh di-muliakan dalam dia sperti anugrah Allah dan Tuhan kita Isa Almaseh .
53002001	Fasal kdatangan Tuhan kita Isa Almaseh , dan fasal kita berhimpon k-pada dia , kita minta sama kamu , hei sudara-sudara ;
53002002	spaya jangan hati kamu lkas di-grakkan atau di-kjut-kan , ‘ ntah oleh roh , atau oleh perkata’an , atau oleh surat , spertikan datang deri-pada kita , ia’itu spertikan hari Tuhan itu skarang ada ;
53002003	jangan satu orang pun tipu sama kamu dngan apa jalan pun ; kerna t’ada nanti datang kalau blum datang itu tempo bila orang jadi murtad , dan terkluar pula itu orang-dosa , ia’itu anak kbinasa’an ,
53002004	yang mlawan dan tinggikan diri-nya atas smoa yang di-sbot Allah atau yang di-smbah , sampai dia dudok di ka’abah Allah , serta tunjokkan diri-nya yang dia-lah Allah .
53002005	T’ada-kah kamu ingat yang waktu sahya ada sama-sama kamu lagi , sahya sudah bilang kamu ini smoa ?
53002006	Dan skarang kamu tahu apa-kah yang ada tahankan spaya dia di-nyatakan dalam ktika-nya sndiri .
53002007	Kerna ruhsia derhaka itu memang ada bkerja ; chuma ada dia yang tahankan skarang , sampai dia di-tpikan .
53002008	Bharu-lah yang derhaka itu nanti di-nyatakan ; yang Tuhan Isa nanti bunoh dngan mulut-nya punya nafas , dan nanti habiskan dngan chahya kdatangan-nya :
53002009	ia’itu dia yang kdatangan-nya ada sperti pkerja’an Setan dngan sgala kuasa dan tanda-tanda dan perkara hairan yang bohong ,
53002010	dan dngan sgala tipu-daya kjahatan kerna orang-orang yang ada binasa : sbab kaseh sama kbtulan itu dia-orang t’ada trima , spaya dapat slamat .
53002011	Dan deri sbab ini , Allah hantarkan atas dia-orang satu kuasa yang ssatkan , spaya dia-orang boleh perchaya apa yang bohong :
53002012	spaya sklian-nya yang t’ada perchaya kbtulan itu , ttapi suka kjahatan , boleh di-hukumkan .
53002013	Ttapi kita ini patut-lah slalu mnguchap shukor k-pada Allah deri-hal kamu , hei sudara-sudara yang Tuhan kasehkan , deri sbab Allah sudah pileh kamu deri mula-mula spaya dapat slamat dalam hal kamu di-kuduskan oleh Roh , dan dalam hal kamu perchaya kbtulan itu :
53002014	dan sbab ini-lah dia sudah panggil kamu oleh injil yang kita ajarkan , spaya boleh dapat kmulia’an Tuhan kita Isa Almaseh .
53002015	Sbab itu , hei sudara-sudara , biar-lah kamu berdiri ttap , dan pegang smoa pngajaran yang sudah di-ajarkan k-pada kamu , baik dngan perkata’an , baik dngan surat kita .
53002016	Biar-lah Tuhan kita Isa Almaseh sndiri , dan Bapa kita Allah yang sudah kaseh sama kita , dan kasi kita pnghiburan yang kkal dan harap yang baik oleh anugrah-nya ,
53002017	hiburkan kamu punya hati , dan tgohkan dalam tiap-tiap pkerja’an dan perkata’an yang baik .
53003001	Pnghabisan skali , hei sudara-sudara , minta-lah do’a kerna kita , spaya perkata’an Tuhan boleh maju dan jadi mulia , sperti yang ada di antara kamu ;
53003002	dan spaya kita boleh di-lpaskan deri-pada smoa orang yang ta’baik dan yang jahat ; kerna bukan-nya smoa orang ada perchaya .
53003003	Ttapi Tuhan ada stiawan , dan dia nanti tgohkan dan jagakan kamu deri-pada si-jahat itu .
53003004	Dan kita ada harap dalam Tuhan fasal kamu , ia’itu yang kamu ada buat dan nanti buat apa-apa yang kita psan .
53003005	Biar-lah Tuhan btulkan kamu punya hati masok jalan kaseh Allah dan sabar Almaseh .
53003006	Hei sudara-sudara , kita psan sama kamu dngan nama Tuhan kita Isa Almaseh , undur-lah deri-pada tiap-tiap sudara yang bawa diri dngan t’ada aturan , dan t’ada turut pngajaran yang dia-orang sudah trima deri-pada kita .
53003007	Kerna kamu sndiri pun tahu bagimana kamu patut turut kita punya tuladan : kerna kita punya klakuan dpan kamu bukan-nya dngan t’ada aturan :
53003008	dan t’ada kita makan nasi perchuma deri-pada orang punya tangan , ttapi dngan usaha dan pnat kita sudah kerja siang malam , spaya jangan kita bratkan satu orang pun antara kamu :
53003009	bukan sbab kita t’ada itu kuasa , ttapi spaya buatkan diri kita satu tuladan k-pada kamu , spaya kamu boleh turut .
53003010	Kerna waktu kita ada lagi sama-sama kamu , kita sudah psan bgini , ia’itu kalau orang ta’mau kerja , jangan pula dia makan .
53003011	Kerna kita ada dngar deri-hal orang antara kamu yang ada buat klakuan ta’snonoh , dan satu pun t’ada dia punya kerja , chuma masok tangan dalam orang punya kerja .
53003012	Sama itu macham punya orang , kita psan dan nasihatkan dalam Tuhan kita Isa Almaseh , biar-lah dia-orang diam-diam bkerja , dan makan nasi sndiri .
53003013	Ttapi kamu ini , hei sudara-sudara , jangan-lah jlak buat baik .
53003014	Dan kalau ada orang t’ada turut sperti kita punya perkata’an yang ada dalam ini surat , ingat sama dia , dan jangan kamu champur sama dia , spaya dia malu .
53003015	Jangan bilangkan dia sperti satu musoh , ttapi nasihatkan dia sperti satu sudara .
53003016	Biar-lah Tuhan sndiri yang ampunya sjahtra kasi kamu sjahtra slalu dalam smoa perkara . Biar-lah Tuhan bersama-sama kamu smoa .
53003017	Dan sahya ini Paulus kirim tabek dngan sahya punya bkas-tangan sndiri , ia’itu mnjadi tanda dalam tiap-tiap surat : bgini-lah tulisan sahya .
53003018	Biar-lah anugrah Tuhan kita Isa Almaseh bersama-sama kamu smoa .
54001001	Deri-pada Paulus , rasul Isa Almaseh , turut psanan Juru-slamat kita Allah dan Isa Almaseh , yang mnjadi kita punya harap ;
54001002	datang k-pada Timotius , yang btul jadi sahya punya anak dalam iman itu : biar-lah datang anugrah dan ksian dan sjahtra , deri-pada Bapa kita Allah dan Tuhan kita Isa Almaseh .
54001003	Sperti yang sahya sudah minta angkau tinggal di Ifisus , waktu sahya mau pergi masok Makadoniah , spaya angkau boleh psan ada brapa orang jangan ajar pngajaran yang lain ,
54001004	dan jangan pdulikan chrita yang bukan-bukan dan surat kturunan yang ta’sudah-sudah , yang bawa perbantahan lbeh deri-pada tolong sama Allah punya pkerja’an yang dalam iman itu ; skarang pun bgitu juga .
54001005	Itu psanan punya maksud , ia’itu kaseh yang kluar deri hati yang suchi , dan angan-angan hati yang baik , dan perchaya yang bukan pura-pura :
54001006	ada sikit orang yang sudah hanyut deri-pada ini smoa dan mnyempang k-pada perchakapan yang sia-sia ;
54001007	dngan maksud mau jadi guru-taurit , sunggoh pun dia-orang t’ada mngerti apa-apa yang dia-orang kata , atau apa-apa yang dia-orang chakap dngan tntu .
54001008	Ttapi kita tahu yang hukum-taurit itu ada baik , kalau orang gunakan sperti hukum ,
54001009	dan tahu yang hukum bukan-nya di-buat sbab orang bnar , ttapi sbab orang yang derhaka dan yang ta’mau turut prentah , sbab orang yang t’ada agama dan orang berdosa , sbab orang yang t’ada takot Allah dan orang ssat , sbab orang yang bunoh bapa , dan orang yang bunoh mak , sbab sgala pmbunoh ,
54001010	sbab orang yang buat perchabolan , sbab orang smburit , sbab orang pmbohong , sbab orang yang sumpah bohong , dan kalau ada apa-apa lain lagi yang mlawan pngajaran yang baik :
54001011	turut sperti injil yang khabarkan kmulia’an Allah yang terpuji , dan itu-lah yang sudah di-tanggongkan atas sahya .
54001012	Sahya bri shukor k-pada Tuhan kita Isa Almaseh , yang sudah kuatkan sahya , sbab dia sudah bilangkan sahya ini kperchaya’an , dalam hal dia sudah tntukan sahya masok playanan-nya ;
54001013	sunggoh pun dhulu sahya satu pngumpat dan pnganiaya dan pmaki : dalam pada itu sahya sudah trima ksian , sbab sahya sudah buat bgitu dalam hal sahya blum tahu dan blum perchaya ;
54001014	dan anugrah Tuhan kita bertambah-tambah terlalu banyak , dngan perchaya dan kaseh yang dalam Isa Almaseh .
54001015	Ini perkata’an kperchaya’an dan patut-lah smoa orang trima , ia’itu Isa Almaseh datang di dunia mau slamatkan orang berdosa ; antara ini smoa sahya-lah yang kpala :
54001016	ttapi ini-lah sbab-nya sahya sudah trima ksian , ia’itu spaya dalam sahya , yang mnjadi kpala , Isa Almaseh boleh nyatakan s-gnap sabar-hati-nya , mnjadi satu tuladan k-pada orang yang nanti kmdian hari perchaya sama dia , sampai dapat hidop yang kkal .
54001017	Hormat dan mulia k-pada Raja yang kkal , yang t’ada kbinasa’an , dan t’ada ternampak , ia’itu Allah yang satu saja , s-lama-lama-nya . Amin .
54001018	Ini-lah psanan yang sahya srahkan k-pada angkau , hei anak Timotius , turut sperti smoa nabuatan yang sudah datang dhulu fasal angkau , spaya oleh itu nabuatan angkau boleh berprang dalam itu pprangan yang baik :
54001019	sambil pegang perchaya dan angan-angan hati yang baik : yang ada orang sudah tolakkan , dan dalam itu hal sudah kna karam fasal iman itu :
54001020	Huminaius sama Iskandar jadi ini macham punya orang ; yang sahya sudah srahkan dia-orang k-pada Setan , spaya dia-orang boleh dapat ajaran jangan mnghujat .
54002001	Sbab itu , sahya punya nasihat , mula-mula , bikin smbahyang dan do’a dan perminta’an dan shukor kerna smoa orang ;
54002002	kerna raja-raja , dan smoa orang bsar-bsar ; spaya kita boleh dapat hidop dalam snang dan sntosa dngan sgala kbaktian dan snonoh .
54002003	Bgini-lah yang baik dan berknan k-pada Juru-slamat kita Allah ;
54002004	yang suka smoa orang dapat slamat dan dapat tahu deri-hal kbtulan itu .
54002005	Kerna Allah chuma satu saja , dan orang tngah pun satu saja antara Allah sama manusia , dia sndiri manusia juga , ia’itu Isa Almaseh ,
54002006	yang sudah srahkan diri-nya mnjadi tbusan kerna smoa orang ; ia’itu ksaksian yang nanti di-saksikan dalam tempo-nya ;
54002007	dan fasal itu sahya sudah di-tntukan jadi satu pngajar dan satu rasul ( sahya chakap btul , bukan-nya bohong ) , dan guru orang bangsa-asing dalam perchaya dan kbtulan .
54002008	Sbab itu bgini-lah sahya punya kahandak , ia’itu yang orang-orang dlaki berdo’a di mana-mana tmpat , dngan angkat tangan yang suchi , dngan t’ada marah dan t’ada perbantahan .
54002009	Dan bgini juga prempuan-prempuan boleh riaskan diri-nya dngan pakaian yang patut , dan dngan taroh malu dan mnahan diri : bukan dngan sanggol anyam , dan mas atau mutiara atau pakaian yang herga bsar-bsar :
54002010	ttapi dngan perbuatan yang baik , sperti padan dngan prempuan yang mngaku diri-nya orang yang smbah Allah .
54002011	Biar-lah prempuan blajar diam-diam dngan chukop tundok diri-nya .
54002012	Ttapi sahya t’ada kasi prempuan ajar , atau prentahkan orang dlaki , ttapi biar-lah dia diam-diam .
54002013	Kerna Adam sudah di-jadikan dhulu , kmdian bharu Hawa :
54002014	dan bukan-nya Adam yang kna tipu , ttapi prempuan itu sudah kna tipu sampai masok ksalahan :
54002015	ttapi dia nanti di-slamatkan dalam hal beranak , kalau dia-orang tinggal ttap dalam perchaya , dan kaseh , dan kkudusan , dngan mnahan diri .
54003001	Ini perkata’an kperchaya’an , ia’itu , jikalau satu orang mau jadi bishop , baik juga punya kerja yang dia mau itu .
54003002	Sbab itu satu bishop patut t’ada berchla , dia punya bini satu saja , fikiran ttap , mnahankan diri , ikut aturan , suka sambot orang , tahu mngajar orang ;
54003003	bukan orang yang gadoh-gadoh , atau berklahi ; ttapi manis , dan t’ada suka berbantah-bantah , dan bukan orang yang chinta wang ;
54003004	orang yang prentahkan baik-baik dia sndiri punya rumah-tangga , dan anak-buah-nya tundok sama dia dngan chukop snonoh ;
54003005	( ttapi jikalau satu orang t’ada tahu prentahkan dia sndiri punya rumah-tangga , apa macham dia boleh jagakan eklisia Allah pula ? )
54003006	jangan satu orang bharu masok , spaya jangan dia hilang akal sbab chongkak , dan masok hukuman iblis .
54003007	Lagi pun dia msti ada nama yang baik di antara orang luar pun ; spaya jangan dia kna chla orang , dan masok prangkap iblis .
54003008	Bgitu juga patut diakon pun mnjadi snonoh , jangan lidah berchabang , bukan orang yang minum banyak ayer-anggor , bukan orang yang chari untong jahat ;
54003009	yang pegang iman itu punya ruhsia dngan angan-angan hati yang suchi .
54003010	Biar ini orang smoa di-choba dhulu : kmdian kalau t’ada berchla , biar dia-orang buat diakon punya kerja .
54003011	Bgitu juga patut prempuan-prempuan pun mnjadi snonoh , bukan orang yang mngumpat , ttapi orang yang mnahan diri , dan yang kperchaya’an dalam smoa perkara .
54003012	Biar smoa diakon jadi orang yang ada satu bini saja , dan prentahkan baik-baik anak-anak-nya dan rumah-tangga-nya sndiri .
54003013	Kerna orang yang sudah buat kerja diakon baik-baik , dapat kerna diri-nya satu pangkat yang baik , dan jadi banyak brani dalam iman yang dalam Isa Almaseh .
54003014	Ini smoa sahya tulis k-pada angkau , sunggoh pun sahya harap mau datang k-pada angkau dngan sgra ;
54003015	ttapi kalau sahya ada lambat , spaya angkau boleh tahu bagimana orang patut bawa diri-nya dalam rumah Allah , ia’itu eklisia Allah yang hidop , yang mnjadi tiang dan alas kbtulan itu .
54003016	Orang mngaku juga yang bsar-lah kbaktian punya ruhsia ; dia yang sudah di-nyatakan dalam badan manusia , di-bnarkan dalam roh , ternampak k-pada mla’ikat-mla’ikat , di-khabarkan antara smoa bangsa , di-perchaya dalam dunia , di-bawa naik dalam kmulia’an .
54004001	Ttapi Roh ada kata dngan nyata , yang waktu yang kmdian ada orang nanti undur deri-pada iman itu , sbab ingat sama jin yang ssatkan orang dan sama pngajaran sgala Setan ,
54004002	oleh pura-pura orang yang berchakap bohong , yang angan-angan hati-nya sudah kna slar bsi panas ;
54004003	dan yang larangkan orang kahwin , dan patangkan makanan yang Allah sudah jadikan spaya boleh di-trima dngan shukor oleh orang yang ada perchaya dan tahu kbtulan itu .
54004004	Kerna Allah punya kjadian smoa ada baik , dan satu pun t’ada patut di-buangkan , jikalau orang trima dngan mnguchap shukor :
54004005	kerna itu di-kuduskan oleh perkata’an Allah dan oleh do’a .
54004006	Jikalau angkau kasi ingat ini perkara smoa sama sudara-sudara , angkau nanti jadi Isa Almaseh punya playan yang baik , dan yang ada plajaran dalam perkata’an iman , dan dalam smoa pngajaran baik yang angkau sudah turut :
54004007	ttapi chrita orang ssat , dan chrita prempuan-prempuan tua , baik tolakkan . Dan baik angkau biasakan diri k-pada kbaktian :
54004008	kerna biasakan badan ada juga sikit guna-nya ; ttapi kbaktian ada berguna kerna smoa perkara , sbab sama itu ada perjanjian kerna hidop yang skarang ini , dan yang mndatang pun .
54004009	Ini perkata’an kperchaya’an , dan patut-lah smoa orang trima .
54004010	Kerna deri sbab ini-lah kita ada berpnat dan berlawan , sbab kita sudah harap sama Allah yang hidop , yang mnjadi smoa orang punya Juru-slamat , terlbeh skali orang yang perchaya .
54004011	Smoa ini baik angkau psan dan ajar .
54004012	Fasal angkau lagi muda , jangan kasi satu orang pun tengok ta’mata ; ttapi biar-lah angkau jadi satu tuladan k-pada orang-orang yang perchaya , dalam perchakapan , dan klakuan , dan kaseh , dan perchaya , dan ksuchian .
54004013	Sampai sahya datang , baik angkau ingat deri-hal bacha , dan deri-hal nasihatkan dan ajar orang .
54004014	Jangan ta’pdulikan itu kurnia yang ada dalam angkau , yang sudah di-bri k-pada angkau oleh nabuat , dan dngan ktua-ktua punya taroh tangan .
54004015	Biar-lah angkau rajin dalam itu perkara smoa ; usahakan diri dalam itu ; spaya hal angkau maju boleh nyata k-pada smoa orang .
54004016	Ingat baik-baik fasal angkau punya diri , dan fasal angkau punya pngajaran . Tinggal ttap dalam ini smoa ; kerna dngan ini macham punya perbuatan angkau nanti slamatkan angkau punya diri , dan orang-orang yang dngar sama angkau .
54005001	Sama satu ktua jangan kalot , ttapi nasihatkan dia sperti sama satu bapa ; dan orang muda-muda sperti sama sudara-sudara :
54005002	prempuan tua-tua sperti sama mak ; prempuan muda-muda sperti sama sudara-sudara prempuan dngan s-gnap ksuchian .
54005003	Bri hormat sama prempuan bujang yang bujang btul .
54005004	Ttapi jikalau ada prempuan bujang yang ada anak atau chuchu , biar dia-orang blajar buat bakti mula-mula k-pada dia-orang punya isi rumah sndiri , dan balas baik k-pada mak-bapa-nya : kerna ini-lah berknan di dpan Allah .
54005005	Prempuan yang bujang btul , dan yang tertinggal s’orang-s’orang , dia ada taroh harap dalam Allah , dan tinggal ttap dalam perminta’an dan do’a siang-malam .
54005006	Ttapi prempuan yang chari ksuka’an ada mati sdang dia hidop .
54005007	Ini smoa pun baik angkau psan , spaya jangan dia-orang kna chla .
54005008	Ttapi jikalau satu orang t’ada pliharakan orang-nya sndiri , dan terlbeh skali dia-orang punya isi-rumah sndiri , dia sudah munkirkan iman itu , dan dia lbeh ta’baik deri-pada satu orang yang t’ada perchaya .
54005009	Jangan masokkan dalam bilangan prempuan bujang satu prempuan yang kurang deri-pada anam-puloh tahun punya umor , yang sudah kahwin satu kali saja ,
54005010	yang ada nama deri sbab dia punya perbuatan baik ; ia’itu kalau dia sudah plihara anak , kalau sudah sambot orang dagang , kalau sudah chuchikan kaki orang kudus , kalau sudah tolong sama orang yang kna susah , kalau sudah turut dngan rajin smoa pkerja’an yang baik .
54005011	Ttapi prempuan bujang yang muda-muda jangan trima : kerna bila dia-orang ada nafsu mau tinggalkan Almaseh , dia-orang mau kahwin pula ;
54005012	dan kna hukum sbab tpikan dia-orang punya janji yang mula-mula .
54005013	Dan lagi pun dia-orang blajar mnjadi malas , dan singgah mnyinggah rumah-rumah orang ; dan bukan saja malas , ttapi bawa mulut pula , dan masok tangan dalam lain orang punya kerja , dan chakap perkara-perkara yang ta’patut .
54005014	Sbab itu , sahya punya kahandak , biar prempuan bujang yang muda-muda kahwin , dan beranak , dan prentah rumah-tangga-nya , dan jangan kasi musoh kita satu sbab boleh umpatkan :
54005015	kerna sudah pun ada orang yang sudah mnyempang ikut Setan .
54005016	Jikalau satu prempuan yang perchaya ada prempuan-prempuan bujang sama dia , biar dia tolong sama dia-orang , dan jangan eklisia itu kna brat ; spaya eklisia boleh tolong sama prempuan-prempuan yang bujang btul .
54005017	Ktua-ktua yang prentah baik-baik , patut-lah kasi hormat sama dia dua kali ganda , terlbeh skali orang yang berpnat dalam hal perkata’an dan dalam pngajaran .
54005018	Kerna kitab ada kata , " Jangan angkau ikatkan mulut lmbu waktu dia ada mngirek trigu ; " dan lagi , " Orang yang kerja patut-lah dapat upah-nya . "
54005019	Jangan angkau trima satu d’awa’an atas satu ktua , kalau tidak dngan mulut dua tiga saksi .
54005020	Orang yang berdosa , kalot sama dia dpan smoa orang , spaya yang lain boleh takot .
54005021	Di hadapan Allah dan Isa Almaseh , dan mla’ikat-mla’ikat yang pilehan , sahya psan angkau pliharakan ini smoa dngan t’ada bicharakan lbeh dhulu , dan dngan t’ada buat apa-apa ikut hati angkau punya chondong .
54005022	Jangan gopoh taroh tangan atas satu orang pun , dan jangan s-bhagian dngan lain orang punya dosa-dosa ; angkau punya diri sndiri pliharakan dngan suchi .
54005023	Jangan lagi minum chuma ayer saja , ttapi pakai sikit ayer-anggor sbab prot angkau punya hal , dan sbab angkau punya pnyakit yang krap-krap datang .
54005024	Ada orang punya dosa nyata skali , yang bawa hukuman-nya lbeh dhulu ; dan ada orang pula dosa-dosa-nya ikut deri blakang .
54005025	Bgitu juga ada perbuatan baik yang nyata skali ; dan yang bukan bgitu pun ta’boleh juga di-smbunyikan .
54006001	S-brapa orang yang mnjadi hamba di bawah kok itu , biar-lah dia-orang bilangkan tuan-nya layak trima s-gnap hormat , spaya jangan nama Allah dan pngajaran itu kna umpat .
54006002	Dan orang yang ada tuan-tuan yang perchaya , jangan dia-orang tngok ta’mata , sbab dia-orang mnjadi sudara-sudara ; ttapi biar-lah dia-orang buat kerja hamba lbeh lagi , sbab dia-orang yang dapat untong-nya itu ada orang yang perchaya dan kkaseh . Ini smoa ajar-lah dan nasihatkan .
54006003	Jikalau barang-siapa ajar satu pngajaran yang lain , dan t’ada s-tuju sama perkata’an yang baik , ia’itu perkata’an Tuhan kita Isa Almaseh , dan sama pngajaran yang ikut kbaktian ;
54006004	dia itu sombong , dngan ta’tahu satu pun , ttapi dia gila deri-hal perbantahan dan pertngkaran yang datangkan dngki , perklahian , umpat , sangka-sangka yang jahat ,
54006005	perslisehan orang-orang yang ingatan rosak dan yang sudah hilang kbtulan , sbab dia sangka kbaktian itu satu jalan chari untong .
54006006	Ttapi kbaktian sama-sama puas-hati ia’itu untong bsar :
54006007	kerna satu pun kita t’ada bawa masok ini dunia , sdang satu pun kita ta’boleh bawa kluar ;
54006008	ttapi sdang ada makanan dan pakaian , puas-lah hati kita sama ini smoa .
54006009	Ttapi orang yang mau jadi kaya jatoh dalam pnchoba’an dan jrat dan banyak-banyak k’inginan yang bodoh dan yang bawa chlaka , dan ini smoa tngglamkan orang dalam krosakan dan kbinasa’an .
54006010	Kerna chinta sama wang jadi satu akar yang kluarkan macham-macham jahat : dan ada orang yang chapai sama ini sudah ssat deri iman itu , dan sudah tikamkan diri-nya dngan banyak susah hati .
54006011	Ttapi angkau ini , hei Allah punya orang , lari-lah deri ini smoa ; dan tuntut-lah kbnaran , kbaktian , perchaya , kaseh , sabar , dan hati yang lmah-lmbot .
54006012	Lawan-lah dalam iman punya lawanan yang baik , pegang-lah hidop yang kkal , yang kerna-nya angkau sudah di-panggil , dan sudah mngaku satu pngakuan yang baik di dpan banyak saksi-saksi .
54006013	Sahya psan angkau di dpan Allah yang hidopkan sgala perkara , dan dpan Isa Almaseh yang sudah saksikan satu pngakuan yang baik di dpan Pontius Pilatus ;
54006014	pliharakan-lah hukum itu , dngan t’ada chachat dan t’ada chla , sampaikan Tuhan kita Isa Almaseh ternampak :
54006015	dan itu dia nanti nyatakan pada waktu-nya , ia’itu Kkuasa’an yang terpuji dan yang satu saja , Raja atas sgala raja , dan Tuan atas sgala tuan ;
54006016	dia saja yang ada hal ta’boleh mati , dan yang tinggal dalam trang yang orang ta’boleh rapat ; yang satu orang pun blum tengok , dan yang satu orang pun ta’boleh tengok ; dan k-pada dia jadi-lah hormat dan kuasa yang kkal . Amin .
54006017	Orang-orang yang kaya dalam jman skarang , psan-lah sama dia jangan dia jadi tinggi-hati , dan jangan harap kkaya’an punya ta’tntu , ttapi harap sama Allah , yang kasi kita smoa perkara dngan kaya-nya spaya bawa ksuka’an ;
54006018	psan dia-orang buat baik , dan jadi kaya dalam perbuatan yang baik , suka kasi , dan mau bhagi-bhagikan ;
54006019	dan simpan kerna diri-nya satu alasan yang baik sampai tempo yang mndatang , spaya dia boleh pegang sama hidop yang btul hidop ,
54006020	Hei Timotius , jagakan perkara yang sudah di-srahkan k-pada angkau , dan paling deri orang ssat punya perchakapan sia-sia , dan perbantahan pngtahuan , yang sudah salah orang sbot pngtahuan ;
54006021	dan ada orang sudah mngaku itu pngtahuan , dan sudah ssat fasal iman itu . Biar-lah anugrah Allah sama-sama kamu smoa .
55001001	Deri-pada Paulus , rasul Isa Almaseh dngan kahandak Allah , sperti dia sudah janji hidop yang di dalam Isa Almaseh itu ,
55001002	datang k-pada Timotius , anak sahya yang kkaseh ; biar-lah datang k-pada angkau anugrah dan ksian dan sjahtra deri-pada Allah Bapa , dan deri-pada Tuhan kita Isa Almaseh .
55001003	K-pada Allah , yang k-pada-nya sahya buat smbahyang dngan angan-angan hati yang suchi , turut sperti smoa nenek-moyang sahya , sahya bri shukor yang sahya t’ada brenti ingat angkau dalam sahya punya do’a ,
55001004	dan siang-malam rindu mau tengok angkau , sbab ingat angkau punya ayer-mata , spaya sahya punya ksuka’an jadi gnap ;
55001005	dan sahya teringat pula itu iman yang t’ada pura-pura yang ada dalam angkau ; iman yang mula-mula skali di dalam angkau punya ma Lois punya hati , dan dalam angkau punya mak Yuniki pun ; dan sahya rasa ada dalam angkau pun .
55001006	Sbab itu sahya ingatkan angkau , baik angkau galakkan kurnia Allah yang ada dalam angkau oleh sahya punya tangan sudah di-taroh atas angkau .
55001007	Kerna bukan-nya roh ktakotan Allah sudah kasi kita ; ttapi roh kuasa dan kaseh dan mnahan diri .
55001008	Sbab itu jangan malu bersaksi deri-hal Tuhan kita , dan jangan malu deri-hal sahya ini yang kna pasong kerna dia : ttapi biar-lah angkau sama-sama mnanggong susah kerna injil turut kuasa Allah ;
55001009	yang slamatkan dan panggil kita dngan panggilan yang kudus , bukan-nya s-kdar kita punya perbuatan , ttapi s-kdar dia sndiri punya maksud dan anugrah , yang sudah di-brikan k-pada kita dalam Isa Almaseh dhulu deri-pada jman yang asal ,
55001010	ttapi skarang sudah di-nyatakan oleh kdatangan Juru-slamat kita Isa Almaseh , yang sudah sudahkan kmatian , dan trangkan hidop dan hal yang ta’boleh binasa oleh injil ,
55001011	dan kerna injil itu sahya sudah di-tntukan jadi satu pngajar dan rasul dan guru .
55001012	Dan kerna injil juga sahya kna rasa ini smoa : ttapi t’ada juga sahya malu ; kerna sahya tahu sama siapa sahya sudah perchaya , dan sahya rasa dngan tntu yang itu perkara yang sahya sudah srahkan k-pada dia dia ada kuasa jagakan sampai hari itu .
55001013	Tuladan smoa perkata’an yang baik yang angkau sudah dngar deri sahya , pegang-lah dngan perchaya dan kaseh yang dalam Isa Almaseh .
55001014	Itu perkara yang baik yang sudah di-srahkan k-pada angkau , jagakan-lah oleh Roh Alkudus yang tinggal di dalam kita .
55001015	Ini perkara angkau tahu , ia’itu yang smoa orang di Asiah sudah undur deri-pada sahya ; antara-nya Fugilus dan Hermogines .
55001016	Biar-lah Tuhan bri ksian-nya k-pada isi-rumah Onesiforus ; kerna sudah banyak kali dia sgarkan sahya , dan t’ada malu sahya punya rantai ;
55001017	ttapi bila dia ada di Rom , dia chari sama sahya dngan rajin sampai dapat
55001018	( biar-lah Tuhan kasi dia trima ksian deri-pada Tuhan dalam itu hari ) ; dan dalam brapa perkara dia sudah layankan sahya di Ifisus , angkau pun tahu baik-baik .
55002001	Sbab itu angkau ini , hei anak , biar-lah angkau di-kuatkan dalam anugrah yang di dalam Isa Almaseh .
55002002	Dan apa-apa yang angkau sudah dngar deri sahya dngan banyak saksi-saksi , srahkan itu smoa pun k-pada orang yang kperchaya’an , yang boleh jadi padan ajar lain orang pula .
55002003	Sperti soldado Isa Almaseh yang baik , tanggong-lah susah sama-sama .
55002004	T’ada satu orang pun yang jadi soldado kusutkan dia punya diri dngan perkara dunia ; ia’itu spaya dia boleh sukakan itu orang yang sudah masokkan dia jadi soldado .
55002005	Dan jikalau orang berlumba , dia t’ada dapat makota kalau dia t’ada berlumba sperti undang-undang .
55002006	Orang ladang yang bkerja , patut mula-mula dapat bhagian buah-buahan-nya .
55002007	Fikir-lah baik-baik sahya punya perkata’an ; kerna Tuhan nanti kasi angkau pngertian dalam smoa perkara .
55002008	Ingat-lah Isa Almaseh , yang di-bangkitkan deri antara orang mati , ia’itu deri-pada kturunan Da’ud , sperti injil yang sahya ajarkan :
55002009	dan dalam itu hal sahya tanggong susah sampaikan kna pasong , sperti orang salah ; ttapi perkata’an Allah t’ada kna pasong .
55002010	Sbab itu sahya ada tahan smoa perkara kerna orang-orang pilehan punya sbab spaya dia-orang pun boleh dapat slamat yang dalam Isa Almaseh dngan kmulia’an yang kkal .
55002011	Ini perkata’an kperchaya’an , ia’itu kalau kita sudah mati sama-sama dia , kita nanti hidop sama-sama dia pula :
55002012	kalau kita tahan , kita nanti jadi raja pula sama-sama dia : kalau kita sangkalkan dia , dia pula nanti sangkalkan kita :
55002013	kalau kita kurang perchaya , dia tinggal kperchaya’an juga ; kerna dia ta’boleh sangkalkan diri-nya sndiri .
55002014	Deri-hal ini smoa ingatkan orang-orang itu , dan psankan dpan Tuhan jangan dia-orang berbantah fasal perkata’an , dan itu satu pun t’ada guna-nya , ttapi datangkan chlaka atas orang yang dngar .
55002015	Usahakan diri spaya boleh bnarkan diri angkau di dpan Allah , satu tukang yang ta’usah malu , dan yang jalankan kbtulan punya perkata’an dngan lurus .
55002016	Ttapi jauhkan diri angkau deri orang ssat punya perchakapan yang sia-sia : kerna orang yang bgini nanti bertambah dalam hal t’ada kbaktian ,
55002017	dan dia-orang punya perkata’an nanti makan dalam sperti pkong : antara dia-orang ada Huminaius dan Filetus ;
55002018	orang-orang yang sudah ssat deri-hal kbtulan itu , dan bilang yang kbangkitan itu sudah pun jadi , dan terbalekkan brapa orang punya perchaya .
55002019	Dalam pada itu , Allah punya alasan yang tgoh itu ada ttap , dngan ini-lah surat ktrangan-nya ia’itu , " Tuhan tahu orang-orang-nya . " Dan lagi , " Barang-siapa yang sbot nama Almaseh , jauhkan-lah diri-nya deri-pada kjahatan . "
55002020	Dalam satu rumah bsar , bukan saja ada bkas mas dan perak , ttapi ada juga yang deri kayu dan tanah ; dan yang ada kerna kerja mulia , dan yang ada kerna yang t’ada mulia .
55002021	Sbab itu , jikalau satu bkas kerna kerja yang mulia , yang sudah di-suchikan , dan padan kerna tuan-nya punya pakai , dan sdia kerna tiap-tiap kerja yang baik .
55002022	Ttapi lari-lah deri smoa k’inginan orang muda-muda dan tuntut-lah kbnaran , perchaya , kaseh , dan sntosa sama-sama orang yang triak Tuhan dngan hati yang suchi .
55002023	Ttapi perbantahan yang bodoh dan ta’berakal punya baik angkau tolakkan , sbab angkau tahu itu smoa datangkan perklahian .
55002024	Dan Tuhan punya hamba t’ada patut berklahi , ttapi jadi manis k-pada smoa orang , tahu mngajar orang , sabar dalam ksusahan ,
55002025	dngan hati lmbot ajarkan orang yang mlawan-lawan ; ‘ ntah barangkali Allah boleh kasi dia-orang tobat sampai dapat tahu kbtulan itu ,
55002026	dan dia-orang boleh lpas dngan sihat-nya deri jrat iblis , bila dia sudah kna tangkap oleh Tuhan punya hamba spaya buat kahandak Allah .
55003001	Ttapi baik angkau tahu ini perkara , ia’itu pada jman yang kmdian skali nanti datang waktu yang susah .
55003002	Kerna orang nanti kaseh sama diri-nya , dan chinta wang , bsarkan diri , mnjadi sombong , umpat orang , derhaka sama mak-bapa , kurang trima-kaseh , ta’suchi ,
55003003	t’ada taroh kaseh , t’ada mau berdamai , busokkan nama orang , t’ada mnahan diri , garang , t’ada suka apa yang baik ,
55003004	pmbelot , kpala kras , sombong , suka lazat lbeh deri suka Allah :
55003005	yang pegang rupa kbaktian , ttapi kuasa kbaktian itu dia-orang sudah tolakkan : palingkan diri angkau deri ini smoa .
55003006	Kerna ini macham-lah punya orang yang masokkan diri-nya dngan smbunyi dalam orang punya rumah , dan tangkap prempuan-prempuan bodoh yang tertimbon dngan dosa-nya , dan yang kna ssat oleh jnis-jnis punya k’inginan ,
55003007	slalu dia-orang ada blajar , ttapi ta’pernah dapat tahu kbtulan itu .
55003008	S-bagimana Yannis dan Yambris sudah tahankan Musa , bgini juga ini orang smoa tahankan kbtulan itu ; ia’itu orang yang rosak akal , dan yang sudah kna buang fasal iman .
55003009	Ttapi dia-orang t’ada nanti maju lagi ; kerna dia-orang punya kbodohan nanti jadi nyata sama smoa orang , sperti itu dua orang punya kbodohan sudah jadi .
55003010	Ttapi angkau ini sudah ikut sahya punya pngajaran , klakuan , maksud , perchaya , panjang hati , kaseh , sabar ,
55003011	aniaya dan ksusahan smoa , yang sudah jadi sama sahya di Antakiah , di Ikonium , dan di Lustra ; dan brapa aniaya sahya kna tahan ; ttapi Tuhan sudah lpaskan sahya kluar deri itu smoa .
55003012	Dan sgala orang yang mau bawa diri dalam Isa Almaseh dngan kbaktian nanti kna aniaya .
55003013	Ttapi orang-orang yang jahat dan yang mnipu nanti bertambah-tambah jahat-nya , dia ssatkan orang , dan sndiri kna ssat .
55003014	Ttapi angkau ini tinggal-lah ttap dalam perkara-perkara yang angkau sudah blajar dan yang tntu dalam angkau punya hati , sbab angkau tahu deri-pada siapa angkau sudah blajar itu ;
55003015	dan lagi deri kchil angkau sudah tahu kitab yang kudus , yang ada kuasa kasi angkau bijaksana yang datangkan slamat oleh perchaya yang dalam Isa Almaseh .
55003016	S-gnap kitab yang di-ilhamkan oleh Allah ada berguna kerna plajaran , dan tguran , dan btulkan klakuan , dan kerna pngajaran dalam kbnaran :
55003017	spaya Allah punya orang boleh jadi lngkap , chukop lngkap kerna smoa pkerja’an yang baik .
55004001	Di dpan Allah dan Isa Almaseh , yang nanti mnjadi hakim smoa orang hidop dan orang mati pun , dan dmi dia punya kdatangan , dan dia punya kraja’an sahya psan ;
55004002	khabarkan-lah perkata’an itu ; jadi bersiap , baik ada smpat , baik t’ada smpat ; kalotkan orang , tgurkan orang , nasihatkan orang , dngan s-chukop panjang hati dan dngan pngajaran .
55004003	Kerna waktu-nya nanti datang bila orang ta’mau tahan sama pngajaran yang baik ; ttapi sbab ada kuping gatal , dia-orang nanti timbonkan guru-guru kerna diri-nya turut sperti dia-orang sndiri punya k’inginan ;
55004004	dan dia-orang nanti palingkan dia-orang punya kuping deri-pada kbtulan itu , dan mnyempang k-pada chrita yang bukan-bukan .
55004005	Ttapi baik-lah angkau ingat-ingat dalam smoa perkara , tahan susah , buat guru-injil punya kerja , chukopkan angkau punya playanan .
55004006	Kerna darah sahya sudah sdia di-churahkan , dan sahya punya tempo mau lpas sudah dkat .
55004007	Sahya sudah lawan dalam lawanan yang baik , sahya sudah habiskan perlumba’an itu , sahya sudah pliharakan iman itu :
55004008	deri ini waktu makota kbnaran ada tersimpan kerna sahya , yang Tuhan , ia’itu hakim yang bsar , nanti kasi sama sahya itu hari : dan bukan sama sahya saja , ttapi sama smoa orang yang sudah chinta dia punya kdatangan .
55004009	Usahakan diri datang k-pada sahya dngan sgra :
55004010	kerna Demas sudah tinggalkan sahya , sbab dia sudah chinta jman ini , dan dia sudah pergi Tisalonika ; Kreskens pergi Galatiah , dan Titus pergi Dalmatiah .
55004011	Lukas saja yang ada sama-sama sahya . Ambil Markus dan bawa dia sama-sama angkau : kerna dia ada berguna sama sahya dalam playanan .
55004012	Ttapi Tukhikus sahya sudah hantar pergi Ifisus .
55004013	Itu baju luar yang sahya sudah tinggalkan di Troas di rumah Karpus , bawa bila angkau datang , dan itu kitab-kitab pun , terlbeh skali smoa itu kertas kulit .
55004014	Iskandar , tukang tmbaga itu , ada buat banyak chlaka sama sahya : Tuhan nanti balaskan sama dia sperti dia punya perbuatan :
55004015	jaga-lah angkau punya diri deri-pada itu orang ; sbab dia sudah mlawan kita punya perkata’an terlalu banyak .
55004016	Bila sahya mula-mula jawab dalam majlis bichara , satu orang pun t’ada sblah sahya , ttapi smoa tinggalkan sahya : jangan-lah ini perkara tertanggong atas dia-orang .
55004017	Ttapi Tuhan sudah berdiri sblah sahya , dan kuatkan sahya ; spaya oleh sahya khabar itu boleh di-mashhurkan dngan s-chukop-nya , dan spaya smoa orang bangsa-asing boleh dapat dngar : dan sahya sudah di-lpaskan deri mulut singa .
55004018	Tuhan nanti lpaskan sahya deri tiap-tiap kerja jahat , dan nanti slamatkan sahya sampai masok kraja’an-nya yang di shorga : mulia k-pada Tuhan sampai s-lama-lama-nya . Amin .
55004019	Kasi tabek sama Priska dan Akula , dan sama isi-rumah Onesiforus .
55004020	Irastus sudah tinggal di Korintus ; ttapi Trofimus sahya sudah tinggalkan dalam sakit di Miletus .
55004021	Usahakan diri datang s-blum musim sjok . Yubulus , dan Pudens , dan Linus , dan Klaudiah , dan smoa sudara-sudara kirim tabek k-pada angkau .
55004022	Biar-lah Tuhan bersama-sama angkau punya roh . Biar-lah anugrah-nya bersama-sama kamu sklian .
56001001	Deri-pada Paulus , hamba Allah , dan rasul Isa Almaseh , kerna Allah punya orang pilehan punya iman , dan kerna pngtahuan deri-hal kbtulan yang turut kbaktian ,
56001002	dngan harap mau dapat hidop yang kkal , yang Allah yang ta’boleh bohong sudah janji dhulu deri-pada asal jman ;
56001003	ttapi bila waktu-nya , dia sudah nyatakan dia punya perkata’an dalam khabar yang sudah di-srahkan k-pada sahya , turut sperti Juru-slamat kita Allah punya hukum ;
56001004	datang k-pada Titus , yang s-btul-nya anak sahya dalam iman yang satu itu : biar-lah datang k-pada angkau anugrah dan sjahtra deri-pada Allah Bapa , dan deri-pada Juru-slamat kita Isa Almaseh .
56001005	Ini-lah sbab-nya sahya sudah tinggalkan angkau di Kriti , ia’itu spaya angkau boleh btulkan apa-apa yang terkurang , dan spaya angkau boleh tntukan ktua-ktua dalam tiap-tiap negri , sperti sahya sudah psan k-pada angkau ;
56001006	jikalau ada orang yang t’ada chla , dia punya bini satu saja , ada anak-anak yang perchaya , dan yang t’ada kna d’awa fasal perchabolan , dan bukan orang derhaka .
56001007	Kerna satu bishop msti t’ada berchla , kerna dia Allah punya juru-kunchi ; bukan kras kpala , bukan lkas marah , bukan orang yang gadoh-gadoh , atau berklahi , dan bukan chari untong jahat ;
56001008	ttapi suka sambot orang dagang , chinta apa yang baik , mnahan diri , orang bnar , suchi , prentahkan diri ;
56001009	dan pegang sama perkata’an yang kperchaya’an turut sperti kita punya pngajaran , spaya dia boleh dapat nasihatkan orang dalam pngajaran yang baik itu , dan tunjokkan salah orang yang mlawan .
56001010	Kerna ada banyak orang yang derhaka , yang chakap sia-sia , dan mnipu orang , terlbeh skali orang yang pegang adat sunat ,
56001011	dan mulut-nya msti kna tutop ; orang-orang yang terbalekkan orang punya s-gnap isi rumah , sambil mngajar perkara-perkara yang t’ada patut , sbab mau chari untong jahat .
56001012	Ada satu dia punya orang , ia’itu dia-orang sndiri punya nabi , yang sudah kata , " Orang Kriti slalu pmbohong , binatang jahat , prot malas . "
56001013	Ini ksaksian ada btul . Sbab itu kalotkan-lah dia-orang dngan kras , spaya dia-orang boleh mnjadi baik dalam iman ,
56001014	dan jangan dia-orang ingat sama orang Yahudi punya chrita yang bukan-bukan , dan sama hukum-hukum orang yang paling deri-pada kbtulan itu .
56001015	K-pada orang yang suchi , smoa perkara jadi suchi : ttapi k-pada orang yang kotor dan t’ada perchaya , satu pun t’ada suchi ; ttapi dia-orang punya ingatan dan dia-orang punya angan-angan hati sdia sudah kotor .
56001016	Dia-orang mngaku dia-orang knal sama Allah ; ttapi dngan dia-orang punya perbuatan dia-orang sangkalkan dia ; dia-orang kbnchian , dan derhaka , dan dalam smoa pkerja’an yang baik dia-orang ta’guna .
56002001	Ttapi chakap-lah perkara-perkara yang padan dngan pngajaran yang baik :
56002002	ia’itu patut-lah orang tua-tua ada fikiran ttap , snonoh , mnahan diri , ada baik dalam perchaya , dalam kaseh , dan dalam sabar :
56002003	dan bgitu juga patut-lah prempuan tua-tua bawa tengkah-laku yang dngan hormat , jangan umpatkan orang , atau mnjadi hamba k-pada banyak ayer-anggor , orang yang kasi plajaran yang baik ;
56002004	spaya dia-orang boleh ajarkan prempuan muda-muda sayang dia-orang punya laki , sayang dia-orang punya anak ,
56002005	mnahan diri , suchi , dan kerja di rumah , hati baik , tundok k-pada dia-orang sndiri punya laki , spaya jangan perkata’an Allah kna umpat :
56002006	orang dlaki yang muda-muda pun bgitu juga , baik-lah angkau nasihatkan dia-orang mnahan diri-nya :
56002007	dalam smoa perkara tunjokkan-lah diri angkau mnjadi satu tuladan dalam perbuatan yang baik ; dalam angkau punya pngajaran tunjokkan-lah tulus , dan snonoh ,
56002008	dan perkata’an yang baik yang orang ta’boleh salahkan , spaya orang yang mlawan kita boleh jadi malu sbab t’ada dapat apa-apa jahat mau chakap fasal kita .
56002009	Hamba-hamba orang patut tundok k-pada dia-orang sndiri punya tuan-tuan , mnjadi berknan dalam smoa perkara ; dngan t’ada lawan kata ;
56002010	dan dngan t’ada churi , ttapi tunjokkan s-chukop stiawan ; spaya dalam smoa perkara dia-orang boleh riaskan pngajaran Juru-slamat kita Allah .
56002011	Kerna sudah-lah ternampak anugrah Allah yang datangkan slamat k-pada smoa manusia ,
56002012	dan yang ajarkan kita spaya kita boleh sangkalkan hal t’ada kbaktian dan k’inginan dunia , dan bawa diri kita dalam jman skarang dngan mnahan diri , dan dngan kbnaran , dan kbaktian ;
56002013	sambil mnantikan itu harap yang berkat , dan knyata’an kmulia’an Allah dan Juru-slamat kita yang bsar itu ;
56002014	yang sudah srahhan diri-nya kerna kita , spaya tbuskan kita deri-pada smoa kjahatan , dan spaya suchikan kerna diri-nya satu bangsa yang mnjadi dia sndiri punya , dan rajin buat baik .
56002015	Ini smoa baik-lah angkau chakapkan , dan nasihatkan , dan kalotkan dngan s-chukop kuasa . Jangan satu orang pun tengok angkau ta’mata .
56003001	Ingatkan orang tundok k-pada kpala-kpala dan kuasa-kuasa , dan turut prentah , dan sdia mau buat tiap-tiap pkerja’an yang baik ,
56003002	jangan dia-orang umpatkan satu orang pun , jangan berbantah-bantah , ttapi jadi manis , dan tunjokkan s-chukop lmah-lmbot k-pada smoa orang .
56003003	Kerna dhulu kita pun bodoh , derhaka , ssat , mnjadi hamba k-pada macham-macham k’inginan dan ksuka’an , bawa diri dngan hati jahat dan dngki , kbnchian orang , dan bnchi satu sama lain .
56003004	Ttapi bila sudah ternampak Juru-slamat kita Allah punya kmurahan , dan dia punya kaseh k-pada manusia ,
56003005	dia sudah slamatkan kita , bukan sbab perbuatan yang kita ini sudah buat dalam kbnaran , ttapi turut sperti dia punya ksian , dalam pmbasohan kjadian yang bharu , dan dalam hal kita sudah di-bharukan oleh Roh Alkudus ,
56003006	yang dia sudah churahkan atas kita dngan kaya-nya , oleh Juru-slamat kita Isa Almaseh ;
56003007	spaya dalam hal kita sudah di-bnarkan sbab anugrah-nya , kita di-jadikan waris sperti pngharapan kita mau dapat hidop yang kkal .
56003008	Ini perkata’an kperchaya’an , dan ini smoa sahya mau angkau sbotkan dngan tntu , spaya orang yang sudah perchaya sama Allah boleh ingat mau buat kerja yang baik . Smoa ini perkara ada baik dan berguna k-pada orang :
56003009	ttapi palingkan angkau punya diri deri perbantahan yang bodoh , dan surat kturunan , dan pertngkaran , dan perklahian deri-hal hukum-taurit ; kerna smoa itu t’ada berguna , dan sia-sia .
56003010	Orang yang buat kampongan , bila angkau sudah nasihatkan dia nombor satu dan nombor dua kali , tolakkan dia ;
56003011	sbab angkau tahu yang ini macham punya orang sudah terbalek , dan ada berdosa , dan dia juga yang ltakkan hukum atas diri-nya sndiri .
56003012	Bila sahya hantarkan Artimas k-pada angkau , atau Tukhikus , usahakan-lah diri datang k-pada sahya di Nikopolis : kerna sahya sudah bichara mau tinggal sana waktu musim sjok .
56003013	Zemas , guru taurit itu , dan Apollos , baik angkau hantarkan dua-dua dalam dia-orang punya perjalanan dngan rajin , spaya jangan satu apa pun terkurang sama dia-orang .
56003014	Dan baik kita punya orang pun blajar buat kerja yang baik mau chukopkan apa yang terkurang , spaya jangan dia-orang kurang kluarkan buah .
56003015	Smoa orang yang ada sama-sama sahya kirim tabek k-pada angkau . Kasi tabek k-pada orang-orang yang kaseh kita dalam iman itu . Biar-lah anugrah Allah bersama-sama kamu smoa .
57001001	Deri-pada Paulus , Isa Almaseh punya orang terpasong , dan deri-pada kita punya sudara Timotius , datang k-pada Filemon , kita punya kkaseh dan kawan dalam kerja ,
57001002	dan k-pada kita punya sudara Appia , dan k-pada Arkhippus kita punya kawan soldado , dan k-pada eklisia yang dalam rumah angkau :
57001003	biar-lah anugrah dan sntosa datang k-pada angkau deri-pada Bapa kita Allah , dan deri-pada Tuhan kita Isa Almaseh .
57001004	Slalu sahya mnguchap shukor k-pada sahya punya Allah , serta sbot nama angkau dalam sahya punya do’a ,
57001005	sbab dngar khabar fasal angkau punya kaseh , dan perchaya yang angkau tunjok k-pada Tuhan kita Isa , dan k-pada smoa orang kudus ;
57001006	dan sahya minta spaya angkau punya perchaya punya perskutuan boleh mnjadi berkuasa kerna Almaseh , dalam hal angkau dapat tahu deri-hal tiap-tiap perkara yang baik yang ada dalam kamu smoa .
57001007	Kerna sahya sudah dapat banyak ksuka’an dan pnghiburan dalam angkau punya kaseh , sbab orang-orang kudus punya hati di-sgarkan oleh angkau , hei sudara .
57001008	Sbab itu , sunggoh pun dalam Almaseh sahya chukop brani psan angkau buat apa-apa yang patut ,
57001009	ttapi deri kaseh punya sbab , sahya lbeh suka minta sama angkau , sdang sahya orang bgini , ia’itu Paulus orang tua ini , dan skarang mnjadi Isa Almaseh punya orang terpasong :
57001010	sahya minta sama angkau deri-hal anak sahya yang sahya sudah beranakkan dalam hal sahya kna pasong ini , ia’itu Onesimus ,
57001011	yang dhulu t’ada berguna sama angkau , ttapi skarang ada berguna sama angkau , dan sama sahya pun ;
57001012	dan dia punya diri sahya sudah hantarkan balek k-pada angkau , ia’itu sahya punya jantong hati :
57001013	dan sahya suka tahankan dia sama-sama sahya , spaya dia boleh layankan sahya dalam injil punya pasong ganti angkau :
57001014	ttapi satu pun sahya ta’mau buat kalau angkau t’ada s-tuju ; spaya jangan angkau punya kbaikan datang sperti sbab kna paksa , ttapi sbab sndiri suka .
57001015	Kerna barangkali ini-lah sbab-nya dia sudah di-chraikan deri-pada angkau sikit lama , ia’itu spaya angkau boleh dapat dia s-lama-lama-nya ;
57001016	bukan lagi sperti satu hamba , ttapi lbeh deri-pada hamba , ia’itu sudara yang kkaseh , terlbeh skali k-pada sahya , ttapi brapa lbeh lagi k-pada angkau pula , baik dalam hal manusia , baik dalam hal Tuhan .
57001017	Sbab itu jikalau angkau bilangkan sahya ini satu sohbat , sambot-lah sama dia sperti diri sahya sndiri .
57001018	Ttapi kalau dia sudah kasi apa-apa rugi sama angkau , atau ada hutang apa-apa , masokkan itu dalam sahya punya kira-kira ;
57001019	sahya ini Paulus tulis dngan sahya sndiri punya bkas tangan , yang sahya nanti bayerkan : jangan sbot yang angkau punya diri jadi angkau punya hutang sama sahya .
57001020	Ya , sudara , biar-lah sahya dapat untong dalam Tuhan deri-pada angkau : sgarkan-lah sahya punya hati dalam Almaseh .
57001021	Sahya tulis sama angkau , sbab sahya harap angkau nanti turut-prentah , dan sahya tahu angkau nanti buat lbeh deri-pada sahya punya kata .
57001022	Dalam pada itu , siapkan satu tmpat tumpang kerna sahya , sbab sahya harap yang dngan kamu smoa punya do’a , sahya nanti di-anugrah-kan k-pada kamu .
57001023	Ipafras , yang kna pasong sama-sama sahya kerna Isa Almaseh , kirim tabek k-pada angkau ;
57001024	dan Markus , Aristarkus , Demas , dan Lukas , yang smoa-nya jadi sahya punya kawan kerja .
57001025	Biar-lah anugrah Tuhan kita Isa Almaseh bersama-sama kamu smoa punya roh . Amin .
58001001	Deri dhulu kala Allah sudah chakap k-pada kita punya nenek-moyang dngan banyak bhagian dan banyak macham , sama mulut nabi-nabi ,
58001002	dan skarang dalam jman ini punya pnghabisan , dia sudah chakap k-pada kita sama mulut Anak-nya , yang dia sudah tntukan mnjadi waris smoa perkara , dan oleh-nya juga dia sudah jadikan sklian alam ;
58001003	sdang dia-lah kmulia’an Allah punya chahya , dan k’ada’an Allah punya rupa , dan sdang dia tanggong smoa perkara dngan kuasa-nya punya perkata’an , bila dia sudah chuchikan orang punya dosa-dosa , dia dudok-lah sblah knan Allah yang maha mulia dalam ktinggian ;
58001004	dan dia sudah mnjadi lbeh mulia deri-pada smoa mla’ikat , s-bagimana dia sudah trima jadi psaka-nya satu nama yang lbeh indah deri-pada dia-orang punya .
58001005	Kerna k-pada mana satu antara smoa mla’ikat sudah Allah kata , " Angkau-lah Anak sahya , Ini hari sahya sudah beranakkan angkau ? " dan lagi , " Sahya nanti jadi Bapa k-pada dia , Dan dia nanti jadi Anak k-pada sahya ? "
58001006	Dan bila lagi s-kali dia bawa Anak-sulong itu masok dunia , dia kata , " Biar-lah smoa mla’ikat Allah smbah sama dia . "
58001007	Deri-hal mla’ikat-mla’ikat , dia kata , Mla’ikat-mla’ikat-nya dia jadikan angin , Dan smoa psuroh-nya dia jadikan satu nyala api : "
58001008	ttapi deri-hal Anak itu , " Takhta-mu , ya Allah , ada sampai s-lama-lama-nya ; Dan tongkat k’adilan ia’itu-lah tongkat kraja’an-mu .
58001009	Angkau sudah kaseh sama kbnaran , dan sudah bnchi kjahatan ; Sbab itu Allah , ia’itu angkau punya Allah , sudah minyakkan angkau Dngan minyak ksuka’an lbeh deri-pada smoa angkau punya kawan . "
58001010	Dan lagi , " Ya Tuhan , mula-mula Tuhan sudah tarohkan ini bumi punya alasan , Dan langit pun tangan Tuhan punya perbuatan :
58001011	Smoa itu nanti binasa ; ttapi Tuhan kkal juga : Dan sperti satu baju smoa itu nanti jadi burok ;
58001012	Dan sperti satu slimut Tuhan nanti gulongkan , Dan sperti satu baju smoa-nya nanti kna tukar : Ttapi Tuhan slalu sama , Dan Tuhan punya tahun tidak ada ksudahan-nya . "
58001013	Ttapi fasal mana satu antara smoa mla’ikat sudah Allah pernah kata , " Dudok-lah di sblah kanan sahya , Sampai sahya buat musoh-musoh-mu jadi alas kaki-mu ? "
58001014	Bukan-kah sklian itu mnjadi roh yang mlayan , yang sudah di-hantarkan spaya mlayankan orang-orang yang nanti trima slamat jadi psaka-nya ?
58002001	Sbab itu kita patut ingat terlbeh lagi perkara-perkara yang kita sudah dngar , spaya jangan kita barangkali hanyut .
58002002	Kerna kalau tgoh juga perkata’an yang Allah sudah katakan dngan mulut mla’ikat-mla’ikat , dan tiap-tiap ksalahan dan derhaka kna pmbalasan yang adil ;
58002003	bagimana-kah kita boleh dapat lpas , kalau kita ta’pdulikan slamat yang bgini bsar ? yang mula-mula sudah di-katakan dngan mulut Tuhan , dan sudah di-tgohkan kerna kita oleh orang-orang yang dngar ;
58002004	Allah pun sudah bersaksi sama-sama dia-orang , dngan tanda-tanda dan perkara yang hairan , dan dngan macham-macham m’ujizat , dan dalam hal Roh Alkudus sudah di-bhagi-bhagikan k-pada dia-orang , sperti kahandak Allah sndiri .
58002005	Kerna dunia yang mndatang , yang deri-hal-nya kita ada katakan , dia sudah tundokkan bukan-nya k-pada mla’ikat-mla’ikat .
58002006	Ttapi dalam satu tmpat ada satu orang sudah bersaksi , " Apa-kah manusia , sampaikan Tuhan ingat fasal dia ? Atau apa-kah anak manusia sampaikan Tuhan mlawat sama dia ?
58002007	Tuhan sudah jadikan dia sikit kurang deri-pada mla’ikat-mla’ikat ; Tuhan sudah bri kmulia’an dan hormat jadi makota-nya , Dan sudah tntukan dia kpala atas smoa Tuhan punya perbuatan :
58002008	Tuhan sudah tundokkan smoa perkara di bawah kaki-nya . " Dalam hal dia sudah tundokkan smoa perkara k-pada dia , t’ada satu perkara pun dia tinggalkan yang t’ada tundok k-pada dia . Ttapi skarang blum lagi kita tengok smoa perkara kna tundok k-pada dia .
58002009	Ttapi kita tengok dia yang sudah di-jadikan sikit kurang deri-pada mla’ikat-mla’ikat , ia’itu Isa , sudah di-bri kmulia’an dan hormat jadi makota-nya , deri sbab sngsara kmatian , spaya oleh Allah punya anugrah dia boleh mrasa kmatian kerna masing-masing orang .
58002010	Sbab Allah , yang kerna-nya dan oleh-nya ada smoa perkara , dalam hal dia sudah bawa banyak-banyak anak masok kmulia’an , patut juga dia smpurnakan dia-orang punya Kpala-slamat oleh sngsara .
58002011	Kerna yang kuduskan dan yang di-kuduskan pun , asal-nya deri-pada satu juga smoa-nya : dan itu sbab-lah dia t’ada malu triak dia-orang sudara ,
58002012	kata-nya bgini , " Sahya nanti khabarkan nama Tuhan k-pada sahya punya sudara-sudara , Di tngah-tngah perhimponan sahya nanti nyanyikan Tuhan punya puji-pujian . "
58002013	Dan lagi , " Sahya nanti taroh sahya punya harap dalam dia . " Dan lagi , " Tengok-lah , sahya ini sama anak-anak yang Allah sudah kasi sama sahya . "
58002014	Sbab itu sdang anak-anak itu sama-sama ada badan manusia , bgitu juga dia pun sudah pakai itu badan ; spaya oleh kmatian dia boleh binasakan dia itu yang ada kuasa atas kmatian , ia’itu iblis :
58002015	dan boleh lpaskan smoa orang yang kna perhamba’an s’umor hidop-nya deri sbab takot mati .
58002016	Kerna btul-lah bukan-nya sama mla’ikat yang dia tolong , ttapi dia tolong kturunan Ibrahim .
58002017	Sbab itu dalam smoa perkara dia msti di-samakan dngan sudara-sudara-nya , spaya dalam Allah punya perkara smoa dia boleh mnjadi satu imam yang berksian dan stiawan , spaya buat perdamaian kerna bangsa itu punya dosa-dosa .
58002018	Kerna dalam hal dia sudah kna choba dan mrasa sngsara , dia boleh bantu sama orang yang kna choba .
58003001	Sbab itu , hei sudara-sudara yang kudus , yang sama-sama trima panggilan yang deri shorga itu , perhatikan-lah kita punya pngakuan punya Rasul dan Kpala Imam , ia’itu Isa ;
58003002	yang sudah mnjadi stiawan sama dia yang sudah mlantek dia , sperti Musa pun dalam s-gnap isi rumah Allah .
58003003	Kerna dia sudah di-bilangkan layak boleh trima lbeh kmulia’an deri-pada Musa , s-bagimana orang yang bikin rumah dapat lbeh banyak hormat deri-pada rumah-nya .
58003004	Kerna tiap-tiap rumah ada orang yang bikin ; ttapi yang bikin smoa perkara ia’itu Allah .
58003005	Musa pun ada stiawan juga dalam s-gnap isi rumah Allah sperti orang gaji , spaya saksikan perkara-perkara yang kmdian nanti di-katakan ;
58003006	ttapi Almaseh pula sperti satu anak , atas isi rumah Allah ; dan kita-lah dia punya isi-rumah , jikalau kita pegang kita punya brani-hati dan kita punya harap punya kmgahan ttap sampai ksudahan .
58003007	Sbab itu , sperti Roh Alkudus pun kata , " Ini hari juga kalau kamu mau dngar suara-nya .
58003008	Jangan kraskan hati kamu sperti dalam itu achuman , Waktu pnchoba’an di tanah sunyi itu ,
58003009	Di mana kamu punya nenek-moyang sudah choba sama sahya dngan ujian , Dan sudah tengok sahya punya perbuatan ampat-puloh tahun punya lama .
58003010	Sbab itu sahya naik mradang sama ini jman punya orang , Dan sudah bilang , ‘ Dia-orang slalu ssat dalam hati : Ttapi dia-orang ta’tahu sahya punya jalan ; ’
58003011	Sperti sahya sudah bersumpah dalam sahya punya marah , ‘ T’ada-lah dia-orang nanti masok sahya punya perhentian . ’ "
58003012	Ingat-lah baik-baik , hei sudara-sudara , spaya jangan pula antara kamu ada satu orang yang ada hati jahat yang t’ada perchaya , dalam hal dia undor deri-pada Allah yang hidop itu :
58003013	ttapi nasihatkan satu sama lain s-hari-hari , s-lagi di-sbot " ini hari : " spaya jangan pula siapa pun di antara kamu kna hati kras oleh dosa punya tipu-daya :
58003014	kerna kita sudah dapat bhagian dalam Almaseh , ia’itu jikalau kita pegang kita punya harap yang mula-mula itu ttap sampai ksudahan :
58003015	sdang sudah di-sbot , " Ini hari juga kalau kamu mau dngar suara-nya , Jangan kraskan kamu punya hati sperti dalam achuman itu . "
58003016	Kerna siapa-kah yang sudah dngar dan sudah mngachum ? bukan-kah smoa orang yang kluar deri Masir oleh Musa ?
58003017	Dan sama siapa-kah yang dia sudah mradang ampat-puloh tahun punya lama ? bukan-kah sama orang-orang yang sudah buat dosa , dan yang mayat-nya jatoh di tanah sunyi ?
58003018	Dan k-pada siapa-kah dia sudah bersumpah yang dia-orang ta’boleh masok dia punya perhentian , kalau tidak k-pada orang-orang yang sudah derhaka ?
58003019	Jadi kita tengok yang dia-orang sudah ta’boleh masok deri sbab kurang perchaya .
58004001	Sbab itu , sdang ada lagi tinggal satu perjanjian deri-hal masok perhentian-nya , baik kita takot spaya jangan pula satu orang pun antara kamu nampak-nya sperti sudah kurang sampai .
58004002	Kerna khabar yang baik sudah di-khabarkan k-pada kita , sama sperti k-pada dia-orang pun : ttapi perkata’an yang dia-orang dngar t’ada berguna sama dia-orang , deri sbab dia-orang t’ada sama-sama perchaya sperti orang yang sudah dngar .
58004003	Kerna kita ini yang sudah perchaya ada juga masok itu perhentian ; s-bagimana dia sudah kata , " Sperti sahya sudah bersumpah dalam sahya punya marah , T’ada-lah dia-orang nanti masok sahya punya perhentian ; " sunggoh pun dia punya pkerja’an sudah slsai deri waktu kjadian dunia .
58004004	Kerna deri-hal hari yang nombor tujoh itu dia ada kata dalam satu tmpat bgini , " Dan Allah brenti hari yang nombor tujoh deri-pada smoa pkerja’an-nya , "
58004005	dan dalam ini tmpat pula , " T’ada-lah dia-orang nanti masok sahya punya perhentian . "
58004006	Jadi sdang ada lagi tinggal brapa orang yang nanti masok itu perhentian , dan orang-orang yang k-pada-nya khabar yang baik sudah mula-mula di-khabarkan t’ada dapat masok deri sbab derhaka ,
58004007	jadi lagi s-kali dia tntukan satu hari , dan kata dalam kitab Da’ud ada brapa lama kmdian , " Ini hari juga , " sperti yang sudah di-sbot dhulu , " Ini hari juga kalau kamu mau dngar suara-nya , Jangan kraskan kamu punya hati . "
58004008	Kerna kalau Yush’a sudah kasi dia-orang perhentian , Allah t’ada nanti sbot fasal lain hari pula kmdian deri-pada itu .
58004009	Kalau bgitu , ada lagi tinggal satu perhentian hari sabat kerna orang bangsa Allah .
58004010	Kerna orang yang sudah masok dia punya perhentian , dia sndiri sudah brenti deri-pada dia punya pkerja’an , sperti Allah pun sudah brenti deri dia punya .
58004011	Sbab itu baik kita usahakan diri masok itu perhentian , spaya jangan satu orang pun jatoh sperti itu chontoh derhaka .
58004012	Kerna perkata’an Allah itu ada hidop dan berkuasa , dan lbeh tajam deri-pada pdang yang mata dua , dan makan dalam sampai blahkan jiwa sama roh , baik sndi baik otak tulang , dan boleh bedakan smoa ingatan dan niat hati .
58004013	Dan t’ada satu kjadian pun yang t’ada nyata di dpan dia : ttapi smoa perkara ada tlanjang dan terbuka dpan mata dia yang k-pada-nya kita msti kasi kira-kira .
58004014	Jadi sdang kita ada satu kpala-imam yang bsar , yang sudah naik trus langit , ia’itu Isa Anak Allah itu , baik kita pegang kita punya pngakuan kuat-kuat .
58004015	Kerna bukan-nya kita ada satu kpala-imam yang ta’boleh sama-sama mrasa kita punya klmahan smoa ; ttapi satu kpala-imam yang sudah di-choba dalam sgala perkara sama sperti kita pun , dngan t’ada berdosa .
58004016	Sbab itu baik kita rapat takhta anugrah-nya dngan brani , spaya kita boleh trima ksian , dan dapat anugrah mnjadi pertolongan dalam tempo yang baik .
58005001	Kerna tiap-tiap kpala-imam yang di-pileh deri antara manusia , sudah di-tntukan kerna manusia dalam perkara-perkara Allah , spaya dia boleh bawa persmbahan dan korban kerna orang punya dosa :
58005002	dan dia boleh sabarkan orang-orang yang bodoh dan ssat sdang dia pun kna klmahan ;
58005003	dan deri sbab ini klmahan dia msti bawa persmbahan kerna dosa-dosa , bukan saja kerna orang bangsa itu , ttapi kerna diri-nya sndiri .
58005004	Dan t’ada satu orang ambil itu hormat kerna diri-nya sndiri , ttapi chuma bila Allah panggil sama dia , sperti Harun punya hal .
58005005	Dan bgitu juga Almaseh pun t’ada muliakan diri-nya spaya boleh di-jadikan kpala-imam , ttapi dia itu yang sudah kata sama dia , " Angkau-lah Anak sahya , Ini hari sahya sudah beranakkan angkau : "
58005006	sperti dia ada kata di lain tmpat , " Angkau-lah imam sampai s-lama-lama-nya , Sperti aturan Malki-Sadak . "
58005007	Dan waktu dia ada badan manusia , bila dia sudah mnghadapkan do’a dan perminta’an dngan triak yang kuat-kuat dan dngan ayer-mata k-pada dia yang ada kuasa slamatkan dia deri kmatian , dan sudah di-dngarkan deri sbab dia takot Allah ,
58005008	sunggoh pun dia satu Anak , dia sudah blajar turut-prentah deri perkara-perkara yang dia mrasa ;
58005009	dan bila dia sudah di-smpurnakan , dia mnjadi pohon-slamat yang kkal k-pada smoa orang yang turut dia punya prentah ;
58005010	dan Allah sbotkan dia kpala-imam sperti aturan Malki-Sadak .
58005011	Fasal dia , ada banyak juga perkara yang kita mau katakan , dan susah pula mau artikan , sdang kamu punya pnngaran sudah jadi brat .
58005012	Kerna waktu kamu patut sudah jadi guru deri sbab sudah lama tempo-nya , ttapi orang msti ajarkan pula sama kamu perkara-perkara yang asal-usul deri permula’an smoa perkata’an Allah ; dan kamu sudah jadi orang yang msti makan susu , bukan makanan yang kras .
58005013	Kerna tiap-tiap orang yang makan susu t’ada biasa sama pngajaran yang deri-hal kbnaran ; sbab dia anak kchil .
58005014	Ttapi makanan yang kras itu kerna orang yang sudah chukop umor , orang-orang yang sbab adat-nya bgitu sudah biasakan akal-nya mau bedakan antara baik dngan jahat .
58006001	Sbab itu baik kita brenti chakap fasal Almaseh punya pngajaran yang mula-mula , langsong tuju k-pada ksmpurna’an ; dan jangan kita lagi s-kali taroh alas-nya , ia’itu tobat deri-pada perbuatan yang mati , dan perchaya sama Allah ,
58006002	dan pngajaran fasal baptis , dan fasal taroh tangan atas orang , dan kbangkitan orang mati , dan hukuman yang kkal .
58006003	Dan kita nanti buat bgitu , kalau Allah biarkan .
58006004	Kerna deri-hal orang-orang yang satu kali sudah di-trangkan , dan mrasa kurnia yang deri shorga , dan trima bhagian Roh Alkudus ,
58006005	dan sudah mrasa Allah punya perkata’an yang baik itu , dan smoa kuasa jman yang mndatang ,
58006006	kmdian pula ssat , ta’boleh-lah bharukan itu orang sampaikan bertobat ; sdang dia-orang salibkan Anak Allah lagi s-kali kerna diri sndiri , dan nyata-nyata kasi dia malu .
58006007	Kerna tanah yang hisap ayer hujan yang krap kali jatoh atas-nya , dan kluarkan sayur-sayuran yang berguna k-pada orang-orang yang kerna-nya orang tanam , tanah itu trima berkat deri-pada Allah :
58006008	ttapi kalau kluarkan duri dan jruju , terbuang-lah , dan dkat kna sumpah ; dan ksudahan-nya kna bakar .
58006009	Ttapi deri-hal kamu , hei sgala kkaseh , sunggoh pun kita chakap bgini , kita ada harap deri-hal kamu perkara-perkara yang lbeh baik , dan perkara-perkara yang sama-sama slamat :
58006010	kerna Allah bukan-nya t’ada adil sampai lupakan kamu punya kerja , dan itu kaseh yang kamu sudah tunjokkan k-pada nama-nya , dalam hal kamu sudah mlayankan orang-orang kudus , dan skarang pun ada mlayankan .
58006011	Ttapi kita punya kahandak biar-lah kamu masing-masing tunjok bgitu juga punya rajin mau chukopkan kamu punya pngharapan sampai ksudahan-nya ;
58006012	spaya jangan kamu jadi lengah , ttapi turut tuladan orang-orang yang trima perjanjian Allah mnjadi psaka-nya deri sbab perchaya dan sabar .
58006013	Kerna bila Allah buat perjanjian sama Ibrahim , sdang dia ta’boleh bersumpah dmi apa-apa yang lbeh bsar , dia sudah bersumpah dmi diri-nya ,
58006014	dan kata , " Tntu-lah dngan berkat sahya nanti berkatkan angkau , dan sahya nanti banyakkan angkau terlalu banyak . "
58006015	Dan bgini-lah , bila dia sudah nantikan dngan sabar , dia dapat itu perjanjian .
58006016	Kerna manusia bersumpah dmi apa-apa yang lbeh bsar deri-pada diri-nya : dan dalam smoa perbantahan sumpah juga yang slsaikan sampai mnjadi tgoh .
58006017	Dalam itu hal , bila Allah mau nyatakan dngan trang k-pada smoa waris perjanjian-nya yang kahandak-nya ta’boleh berubah , dia sudah masokkan satu sumpah :
58006018	spaya oleh dua perkara yang ta’boleh berubah , dan yang dalam-nya Allah ta’boleh bohong , kita punya hati boleh jadi banyak brani , ia’itu kita ini yang sudah lari mnchari lindong mau pegang itu pngharapan yang di-ltak dpan kita ,
58006019	yang kita ada pegang sperti jiwa punya sauh , ia’itu satu pngharapan yang ttap dan tgoh , dan yang masok tmpat di blakang tirai ;
58006020	di tmpat yang Isa sudah masok kerna kita mnjadi pnganjur , sdang dia sudah jadi kpala-imam sampai s-lama-lama-nya , sperti aturan Malki-Sadak .
58007001	Kerna ini Malki-Sadak , ia’itu raja Salim dan imam Allah yang Maha Tinggi , yang sudah berjumpa sama Ibrahim waktu dia balek deri kalahkan itu raja-raja , dan yang sudah berkatkan Ibrahim ,
58007002	dan yang k-pada-nya Ibrahim sudah bhagikan s-puloh satu dalam smoa barang ( itu Malki-Sadak kalau tersalin arti-nya mula-mula raja kbnaran , dan kmdian raja Salim pula , ia’itu raja sjahtra ;
58007003	dngan t’ada bapa , t’ada mak , t’ada surat kturunan , t’ada permula’an hari-nya , dan t’ada ksudahan umor-nya , ttapi sudah di-samakan dngan Anak Allah ) dia-lah kkal , slalu mnjadi imam .
58007004	Perhatikan-lah brapa bsar ini orang , yang k-pada-nya kita punya nenek-moyang Ibrahim sudah kasi s-puloh satu deri antara smoa rampasan-nya .
58007005	S-brapa orang deri antara anak-anak Liwi yang trima pangkat imam , dia-orang dapat hukum ambil hasil s-puloh satu deri-pada orang bangsa itu turut hukum-taurit , ia’itu deri-pada dia-orang punya sudara-sudara , sunggoh pun itu orang smoa sudah kluar deri Ibrahim punya pinggang :
58007006	ttapi Malki-Sadak yang kturunan-nya t’ada di-bilangkan antara itu orang smoa , dia sudah ambil hasil s-puloh satu deri-pada Ibrahim , dan berkatkan orang yang ada itu perjanjian Allah .
58007007	Ttapi satu orang pun ta’boleh berbantah yang orang kurang pangkat-lah trima berkat deri-pada yang lbeh pangkat .
58007008	Di sini orang yang nanti mati trima hasil s-puloh satu , ttapi di sana dia yang di-saksikan yang dia ada hidop .
58007009	Jadi , boleh bilang , yang dalam Ibrahim mski Liwi pun , yang biasa trima s-puloh satu , sudah bayer s-puloh satu ;
58007010	kerna dia ada lagi di dalam pinggang bapa-nya , waktu Malki-Sadak jumpa dia .
58007011	Sbab itu , jikalau ksmpurna’an datang oleh imam-imam suku-bangsa Liwi ( kerna bangsa Isra’el sudah trima hukum-taurit dalam hal itu orang smoa jadi imam ) , apa guna lain satu imam pula kluar turut aturan Malki-Sadak , dan yang bukan di-bilangkan turut Harun punya aturan ?
58007012	Kerna bila imam-nya tukar , ta’boleh tidak hukum-nya pun msti tukar .
58007013	Kerna smoa perkara itu sudah di-katakan deri-hal satu orang yang deri-pada lain suku-bangsa , dan deri-pada itu suku-bangsa satu orang pun blum buat pkerja’an tmpat korban itu .
58007014	Kerna nyata-lah yang Tuhan kita sudah kluar deri suku-bangsa Yahuda ; dan Musa t’ada kata satu apa pun fasal imam-imam deri-hal ini suku-bangsa .
58007015	Dan lbeh nyata lagi bgitu kalau sudah terkluar satu imam yang lain turut tuladan Malki-Sadak ,
58007016	yang sudah jadi imam , bukan-nya turut hukum deri-hal perkara dunia ini , ttapi turut kuasa hidopan yang t’ada putus :
58007017	kerna ada di-saksikan , " Angkau-lah satu imam s-lama-lama-nya , Turut aturan Malki-Sadak . "
58007018	Jadi hukum yang dhulu itu sudah di-sblahkan deri sbab lmah dan t’ada berguna
58007019	( kerna hukum-taurit t’ada bikin satu apa pun smpurna ) , dan sudah di-bawa masok pula satu pngharapan yang lbeh baik , yang oleh-nya kita datang dkat Allah .
58007020	Dan lagi sdang ia’itu bukan-nya dngan t’ada sumpah
58007021	( kerna itu orang smoa sudah di-jadikan imam dngan t’ada sumpah ; ttapi dia ini dngan satu sumpah deri-pada Allah yang kata deri-hal dia , " Tuhan sudah sumpah , dan t’ada nanti mnysal , ‘ Angkau-lah imam sampai s-lama-lama-nya ; ’ " )
58007022	bgitu juga lbeh baik punya perjanjian yang Isa sudah jadi akuan-nya .
58007023	Dan itu orang smoa sudah di-jadikan imam banyak juga , kerna kmatian tahankan dia-orang jangan kkal :
58007024	ttapi dia ini , sbab dia tinggal kkal sampai s-lama-lama-nya , jadi imam yang kerja-nya t’ada ganti-ganti .
58007025	Sbab itu dia ada kuasa slamatkan dngan smpurna smoa orang yang datang dkat Allah oleh dia , sdang dia slalu ada hidop mau minta do’a kerna dia-orang .
58007026	Bgini-lah punya kpala-imam yang patut sama kita , ia’itu kudus , t’ada salah , t’ada chachat , di-asingkan deri-pada orang-orang berdosa , dan di-tinggikan lbeh tinggi deri-pada langit ;
58007027	dan ta’usah dia s-hari-hari bawa korban sperti smoa itu kpala-imam , mula-mula kerna dia sndiri punya dosa , dan kmdian kerna orang bangsa itu punya dosa ; kerna dia sudah buat ini satu kali juga , ia’itu bila dia sudah srahkan diri-nya .
58007028	Hukum-taurit itu tntukan orang yang ada klmahan mnjadi kpala-kpala-imam ; ttapi perkata’an sumpah yang datang kmdian deri-pada hukum-taurit , tntukan satu Anak , yang sudah di-smpurnakan sampai s-lama-lama-nya .
58008001	Dalam itu perkara smoa yang kita sudah bilang , ini-lah yang nombor satu : kita ada ini macham punya kpala-imam , yang sudah dudok di sblah kanan takhta Kbsaran di shorga ,
58008002	ia’itu playan tmpat kudus , dan playan khemah yang btul , yang Allah sudah naikkan , bukan-nya manusia .
58008003	Kerna tiap-tiap kpala-imam sudah di-tntukan spaya boleh bawa persmbahan dan korban : deri sbab itu ta’boleh tidak ini kpala-imam pun msti ada apa-apa yang dia boleh bawa .
58008004	Ttapi kalau dia ada di atas bumi ini , t’ada dia nanti jadi imam pun , sdang sdia ada orang yang bawa persmbahan mnurut sperti hukum-taurit ;
58008005	dan dia-orang punya playanan chuma satu chontoh dan bayang perkara-perkara yang di shorga , sperti Musa sudah di-psan oleh Allah waktu dia mau bikin itu khemah , kerna Allah kata , " Ingat baik-baik buat sklian-nya ikut chontoh yang sudah di-tunjokkan k-pada angkau di gunong itu . "
58008006	Ttapi skarang dia sudah dapat satu playanan yang lbeh mulia , s-bagimana dia mnjadi orang tngah dalam satu perjanjian yang lbeh baik , yang sudah di-buat dngan janji berkat yang lbeh baik .
58008007	Kerna kalau perjanjian yang pertama t’ada chla-nya , tntu-lah t’ada orang chari tmpat kerna nombor dua punya .
58008008	Kerna dia chlakan dia-orang dan kata , " Tengok , hari-nya nanti datang , kata Tuhan , Sahya nanti buat satu perjanjian yang bharu dngan isi rumah Isra’el dan isi rumah Yahuda ;
58008009	Bukan-nya sperti perjanjian yang sahya sudah buat dngan dia-orang punya nenek-moyang Itu hari bila sahya pimpin tangan-nya mau bawa dia-orang kluar deri tanah Masir ; Kerna dia-orang t’ada ttap dalam sahya punya perjanjian , Dan sahya pun t’ada indahkan dia-orang , kata Tuhan .
58008010	Kerna ini-lah itu perjanjian yang sahya nanti buat dngan isi rumah Isra’el Kmdian deri-pada itu waktu , kata Tuhan : Sahya nanti masokkan hukum-hukum sahya dalam dia-orang punya ingatan , Dan sahya nanti tuliskan itu hukum atas hati-nya : Dan sahya nanti jadi Tuhan k-pada dia-orang , Dan dia-orang nanti jadi satu bangsa k-pada sahya :
58008011	Dan ta’usah dia-orang masing-masing ajarkan orang s-negri-nya , Dan masing-masing ajar dia punya sudara dan kata , ‘ Knal-lah sama Tuhan , ’ Kerna smoa orang nanti knal sama sahya , Deri-pada kchil dan bsar .
58008012	Kerna sahya nanti ksiankan dia-orang punya ksalahan , Dan dia-orang punya dosa smoa sahya t’ada nanti ingat lagi . "
58008013	Dalam hal dia kata , " Perjanjian bharu , " yang pertama itu dia sudah bikin lama . Ttapi apa-apa yang jadi lama , dan sudah tua , ia’itu hampir mau hilang .
58009001	Jadi itu perjanjian yang pertama pun ada dia punya undang-undang smbahyang , dan tmpat kudus-nya , ia’itu di atas bumi punya .
58009002	Kerna khemah sudah di-lngkapkan , ia’itu yang sblah dpan punya , dalam-nya ada kaki plita , dan meja , dan persmbahan roti ; dan itu tmpat di-sbot " tmpat kudus . "
58009003	Dan sblah dalam tirai yang nombor dua itu ada khemah yang di-sbot " tmpat yang kudus skali ; "
58009004	dan di situ ada perasapan mas , dan pti perjanjian yang bersalut kliling-nya dngan mas , dan pasu mas yang isi Manna , dan tongkat Harun yang berputek , dan itu dua papan loh perjanjian ;
58009005	dan atas-nya itu dua karub kmulia’an yang lindongkan itu tmpat perdamaian : fasal itu smoa kita skarang ta’boleh chakapkan satu-satu .
58009006	Bila ini smoa sudah lngkap bgini , itu imam-imam slalu masok dalam khemah yang di dpan , dan buat kerja smbahyang ;
58009007	ttapi yang masok dalam khemah yang nombor dua , chuma kpala-imam saja , satu tahun satu kali , dan itu pun bukan dngan t’ada darah , yang dia persmbahkan kerna diri-nya , dan kerna itu bangsa punya silap :
58009008	dalam ini hal Roh Alkudus trangkan yang jalan masok tmpat yang kudus itu blum lagi di-nyatakan , s-lama khemah yang di dpan itu ada berdiri ;
58009009	dan itu mnjadi perumpama’an kerna waktu yang skarang ini ada ; dan dalam itu perumpama’an orang ada bawa persmbahan dan korban yang t’ada kuasa smpurnakan dalam angan-angan hati-nya orang yang buat itu smbahyang ,
58009010	sdang itu ( dngan dia punya makanan dan minuman dan jnis-jnis punya adat-chuchi smoa ) chuma undang-undang fasal badan saja , yang di-ltakkan sampai waktu smoa perkara di-btulkan s-mula .
58009011	Ttapi Almaseh sudah datang mnjadi kpala-imam dalam perkara-perkara yang baik yang mndatang , trus khemah yang lbeh bsar dan lbeh smpurna , yang bukan perbuatan tangan manusia , ia’itu bukan deri ini kjadian ,
58009012	dan bukan oleh darah kambing-kambing dan anak-lmbu , ttapi oleh dia sndiri punya darah , dia sudah masok satu kali saja dalam tmpat yang kudus , bila dia sudah dapat tbusan yang kkal .
58009013	Kerna jikalau kambing dan lmbu jantan punya darah , dan kalau lmbu btina punya habu , yang di-perchek atas orang yang sudah najis , boleh kuduskan sampai badan berseh ;
58009014	brapa lagi pula darah Almaseh , yang oleh Roh yang kkal sudah persmbahkan diri-nya dngan t’ada chla k-pada Allah , boleh bersehkan kamu punya angan-angan hati deri-pada perbuatan yang mati , spaya kamu boleh buat smbahyang k-pada Allah yang hidop ?
58009015	Dan deri sbab ini-lah dia mnjadi orang tngah dalam perjanjian yang bharu , spaya orang yang di-panggil itu boleh trima psaka yang kkal , yang sudah di-janjikan k-pada-nya , sdang sudah ada satu kmatian mau tbuskan ksalahan yang orang sudah buat waktu perjanjian yang pertama .
58009016	Kerna di mana ada satu wasiat , ta’boleh tidak orang yang bikin itu wasiat msti sudah mati .
58009017	Kerna satu wasiat ada kuat kalau orang sudah mati : kerna s-lagi orang yang bikin wasiat itu ada hidop , mana-kah kuat-nya ?
58009018	Deri sbab ini , perjanjian yang pertama itu sudah di-tntukan bukan-nya dngan t’ada darah .
58009019	Sbab bila Musa sudah katakan smoa hukum k-pada s-gnap bangsa itu turut sperti hukum-taurit , dia ambil anak-anak lmbu dan kambing-kambing punya darah , dngan ayer dan bulu domba yang werna merah , dan zufa , dan dia rnjiskan itu kitab dan s-gnap bangsa itu ,
58009020	dan kata , " Ini-lah darah perjanjian yang Allah sudah psan k-pada kamu . "
58009021	Dan lagi pun , itu khemah dan smoa perkakas smbahyang dia rnjiskan bgitu juga dngan itu darah .
58009022	Dan hampir-hampir boleh kata , kalau turut hukum-taurit smoa perkara di-bersehkan dngan darah , dan lain deri-pada mnumpah darah tidak ada ampun .
58009023	Sbab itu patut-lah smoa perkara yang di shorga punya chontoh di-bersehkan dngan ini smoa ; ttapi perkara-perkara yang di shorga pula dngan korban yang lbeh baik deri-pada ini smoa .
58009024	Kerna Almaseh sudah masok bukan-nya tmpat kudus yang perbuatan tangan manusia , yang mnjadi tmpat kudus yang btul punya chontoh ; ttapi sudah masok shorga skali pun , spaya skarang dia boleh mnghadap dpan Allah kerna kita ;
58009025	dan bukan-nya spaya dia persmbahkan diri-nya krap-krap kali ; sperti kpala-imam tahun-tahun masok tmpat kudus dngan darah yang bukan dia sndiri punya ;
58009026	kalau bgitu dia msti kna mati banyak kali deri waktu kjadian dunia : ttapi skarang waktu pnghabisan smoa jman , satu kali saja dia sudah di-nyatakan mau hapuskan dosa oleh korban diri-nya sndiri .
58009027	Dan sdang sudah di-tntukan yang manusia msti satu kali mati , dan kmdian pula hukuman ;
58009028	bgitu juga Almaseh pun , bila dia satu kali sudah di-persmbahkan spaya boleh mnanggong dosa orang banyak , dia nanti ternampak nombor dua kali , dngan t’ada mnanggong dosa lagi , k-pada orang-orang yang mnantikan dia , mau slamatkan dia-orang .
58010001	Kerna sdang hukum-taurit itu chuma ada bayang-bayang smoa perkara baik yang mndatang , bukan-nya itu perkara-perkara punya rupa yang btul , jadi tahun-tahun dngan itu korban juga yang dia-orang bawa slalu , ta’pernah dia-orang boleh smpurnakan orang-orang yang datang .
58010002	Kalau boleh , bukan-kah orang nanti brenti bawa korban , sbab orang yang buat smbahyang , kalau satu kali sudah di-suchikan , t’ada lagi nanti rasa dosa dalam dia-orang punya hati ?
58010003	Ttapi dalam itu korban ada satu peringatan deri-hal orang punya dosa-dosa bertahun-tahun .
58010004	Kerna skali-kali t’ada boleh lmbu dan kambing punya darah hapuskan dosa .
58010005	Sbab itu , bila masok dalam dunia ini , dia kata , " Korban dan persmbahan Tuhan ta’mau , Ttapi Tuhan sudah sdiakan sahya satu badan ;
58010006	Korban bakaran dan persmbahan kerna dosa t’ada berknan k-pada Tuhan :
58010007	Bharu-lah sahya kata , ‘ Tengok-lah sahya sudah datang , ( Sudah tersurat dalam gulongan kitab deri-hal sahya ) Mau buat Tuhan punya kahandak , ya Allah . ’ "
58010008	Bila dia sudah kata di atas , " Korban dan persmbahan dan korban bakaran dan persmbahan kerna dosa Tuhan ta’mau , dan t’ada berknan k-pada Tuhan " ( itu smoa di-persmbahkan mnurut hukum-taurit ) ,
58010009	bharu-lah dia kata , " Tengok-lah sahya sudah datang mau buat Tuhan punya kahandak . " Dia tpikan yang nombor satu , spaya dia boleh ttapkan yang nombor dua .
58010010	Dan turut dia punya kahandak , kita ini sudah di-kuduskan oleh persmbahan badan Isa Almaseh yang satu kali saja .
58010011	Dan tiap-tiap imam s-hari-hari berdiri buat smbahyang , dan slalu persmbahkan itu juga punya korban , yang ta’pernah boleh hapuskan dosa-dosa orang ;
58010012	ttapi dia ini , bila dia sudah persmbahkan satu korban yang kkal kerna dosa-dosa orang , sudah dudok sblah kanan Allah :
58010013	dan deri itu waktu dia ada mnantikan sampai musoh-musoh-nya di-jadikan alas kaki-nya .
58010014	Kerna dngan satu persmbahan saja dia sudah smpurnakan sampai s-lama-lama-nya orang-orang yang sudah di-kuduskan .
58010015	Dan Roh Alkudus pun bersaksi k-pada kita : kerna bila dia sudah kata ,
58010016	" Ini-lah itu perjanjian yang sahya nanti buat sama dia-orang Kmdian deri-pada itu waktu , kata Tuhan ; Sahya nanti taroh sahya punya hukum-hukum atas hati dia-orang , Dan atas dia-orang punya ingatan pun sahya nanti tuliskan ; " bharu dia kata .
58010017	" Dan dia-orang punya dosa dan kjahatan smoa sahya t’ada nanti ingat lagi . "
58010018	Jikalau ini smoa sudah di-ampunkan , t’ada-lah lagi ada persmbahan kerna dosa .
58010019	Sbab itu , hei sudara-sudara , sdang hati kita sudah brani mau masok tmpat kudus oleh darah Isa ,
58010020	dngan jalan yang dia sudah bukakan kerna kita , ia’itu jalan yang bharu dan hidop , yang trus tirai , ia’itu dia punya badan ;
58010021	dan sdang kita ada satu imam yang bsar atas isi rumah Allah ;
58010022	biar-lah kita datang dkat dngan hati yang btul , dan dngan s-chukop perchaya , dan hati kita di-rnjiskan sampai jadi berseh deri perasa’an yang jahat , dan badan kita di-chuchikan sama ayer yang berseh :
58010023	dan biar-lah kita pegang kita punya harap punya pngakuan spaya jangan bergrak ; kerna dia yang berjanji itu ada kperchaya’an :
58010024	dan biar-lah kita fikirkan satu sama lain , spaya bangkitkan kaseh dan perbuatan yang baik ;
58010025	jangan lpas deri-pada berhimpon sama-sama , sperti ada juga orang biasa buat , ttapi nasihatkan satu sama lain : dan terlbeh lagi pula sdang kamu tengok yang hari itu ada datang dkat .
58010026	Kerna kalau kita buat dosa dngan sngaja , kmdian deri-pada kita sudah trima pngtahuan deri-hal kbtulan itu , t’ada lagi tertinggal korban kerna dosa ,
58010027	chuma tertinggal orang mnantikan hukum dngan takot , dan satu api punya marah yang nanti makankan smoa yang mlawan .
58010028	Orang yang sudah tpikan Musa punya hukum , dia mati dngan t’ada dapat ksian atas dua tiga orang punya ksaksian :
58010029	kamu fikir brapa brat lagi punya seksa nanti di-patutkan k-pada orang yang sudah lanyakkan Anak Allah di bawah dia punya kaki , dan darah perjanjian yang dalam-nya dia sudah di-kuduskan itu dia bilangkan t’ada kudus , dan Roh yang bri anugrah itu dia sudah makikan pula ?
58010030	Kerna kita knal dia yang kata , " Balasan itu sahya-lah punya , sahya nanti bayer balek . " Dan lagi , " Tuhan nanti hukumkan dia punya bangsa . "
58010031	Takot-lah kalau jatoh dalam tangan Allah yang hidop itu .
58010032	Ttapi ingat-lah waktu dhulu-dhulu itu , bila kamu sudah di-trangkan dan sudah tahan susah dngan lawanan yang bsar ;
58010033	sparoh-nya dalam hal kamu sudah kna jadi satu wayang deri sbab orang punya kchla’an dan deri sbab bbrapa ksusahan ; dan sparoh dalam hal kamu berskutu sama orang yang kna bgitu .
58010034	Kerna kamu sudah taroh ksian sama orang yang kna pasong , dan dngan suka-hati juga kamu trima bila kamu punya herta kna rampas , sdang kamu tahu yang kamu sndiri ada herta yang lbeh baik , dan yang kkal .
58010035	Sbab itu jangan-lah buangkan kamu punya brani , yang datangkan pahala yang bsar .
58010036	Kerna sabar ada berguna sama kamu , spaya bila kamu sudah buat kahandak Allah , kamu boleh trima perjanjian-nya .
58010037	" Kerna chuma lagi sikit lama saja , Dia yang datang itu nanti datang , dan t’ada nanti lengah .
58010038	Ttapi sahya punya orang bnar itu nanti hidop deri perchaya : Dan kalau dia undur , jiwa sahya t’ada nanti berknan sama dia . "
58010039	Ttapi kita ini bukan-nya orang yang undur sampai binasa ; ttapi orang yang ada perchaya sampai slamat jiwa .
58011001	Perchaya ia’itu ktntuan fasal perkara-perkara yang di-harapkan , ktrangan fasal perkara-perkara yang t’ada nampak .
58011002	Kerna dalam hal perchaya-lah ktua-ktua itu sudah di-saksikan .
58011003	Oleh perchaya kita mngerti yang sklian alam sudah di-lngkapkan oleh perkata’an Allah , jadi smoa barang yang kita tengok ini bukan-nya sudah di-jadikan deri-pada apa-apa yang boleh nampak .
58011004	Oleh perchaya , Habil sudah bawa k-pada Allah satu korban yang lbeh mulia deri-pada Kabil punya , dan sbab dia punya perchaya dia sudah di-saksikan yang dia ada bnar , Allah sndiri bersaksi deri-hal dia punya persmbahan : dan sbab dia punya perchaya , dia ada berchakap lagi , sunggoh pun dia sudah mati .
58011005	Oleh perchaya , Hanok sudah di-pindahkan spaya jangan dia jumpa mati ; dan orang t’ada dapat sama dia , sbab Allah sudah pindahkan sama dia : kerna s-blum dia di-pindahkan , dia sudah di-saksikan yang dia ada berknan k-pada Allah :
58011006	dan kalau dngan t’ada perchaya , ta’boleh orang jadi berknan k-pada dia : kerna orang yang datang k-pada Allah msti perchaya ada Allah , dan yang Allah kasi pahala sama orang-orang yang chari sama dia .
58011007	Oleh perchaya , Noh pula , bila Allah sudah psan sama dia deri-hal perkara-perkara yang blum nampak lagi , sbab takot Allah , dia sudah bikin satu bahtra mau slamatkan dia punya isi rumah ; dan sbab dia punya perchaya dia sudah salahkan dunia ini , dan jadi waris kbnaran yang mnurut sperti perchaya .
58011008	Oleh perchaya , Ibrahim pula , bila dia sudah di-panggil , sudah turut prentah , sampai dia kluar pergi tmpat yang dia nanti trima mnjadi dia punya psaka , dan dia sudah kluar dngan ta’tahu ‘ ntah di mana-kah dia ada pergi .
58011009	Oleh perchaya , dia mnjadi orang mnumpang dalam tanah perjanjian , sperti di tanah orang , dan tinggal dalam khemah , sama-sama Isahak dan Yakob , yang mnjadi waris itu perjanjian juga sama-sama dia :
58011010	kerna dia mnantikan negri yang ada alasan , yang Allah sudah bikin dan naikkan .
58011011	Oleh perchaya , Sarah skali-pun sudah trima kuat mau mngandong , sunggoh pun dia sudah lalu umor-nya , sdang dia bilangkan dia yang sudah janji itu ada kperchaya’an :
58011012	sbab itu , deri-pada satu orang , dan dia pun sperti mati , sudah terkluar orang yang sperti bintang di langit punya banyak , dan sperti pasir yang di tpi laut ta’boleh terhitong .
58011013	Dalam perchaya-lah smoa ini sudah mati , dngan t’ada trima itu perjanjian smoa , ttapi sudah tengok dan sambot deri jauh , dan sudah mngaku diri-nya orang dagang dan orang yang mnumpang di atas bumi ini .
58011014	Kerna orang yang kata bgitu kasi nyata yang negri sndiri-lah yang dia-orang ada chari .
58011015	Dan kalau dia-orang sudah ingat negri asal-nya , ada juga smpat dia-orang boleh balek .
58011016	Ttapi skarang dia-orang mau satu negri yang lbeh baik , ia’itu yang di shorga ; sbab itu Allah t’ada malu sama dia-orang spaya di-sbotkan dia-orang punya Tuhan : kerna dia sudah sdiakan satu negri kerna dia-orang .
58011017	Oleh perchaya , Ibrahim sudah persmbahkan Isahak , waktu dia kna choba : itu orang yang sudah sambot itu perjanjian smoa ada persmbahkan anak dlaki-nya yang tunggal ;
58011018	yang k-pada-nya sudah di-kata , " Dalam Isahak angkau punya bneh nanti di-sbotkan : "
58011019	sbab dia punya bichara yang Allah ada kuasa bangkitkan orang deri antara orang mati skali pun : dan upama-nya deri situ juga dia sudah trima dia balek .
58011020	Oleh perchaya , Isahak berkatkan Yakob dan Isu mski-pun deri-hal perkara-perkara yang mndatang .
58011021	Oleh perchaya , bila Yakob mau mati , dia berkatkan dua-dua anak Yusof : dan smbahyang , bersandar di kpala tongkat-nya .
58011022	Oleh perchaya , bila Yusof hampir mati , dia sbot fasal kluaran anak-anak Isra’el ; dan sudah kasi psanan deri-hal dia punya tulang .
58011023	Oleh perchaya , Musa punya mak-bapa sudah smbunyikan dia bila dia jadi , sampai tiga bulan punya lama , sbab dia-orang tengok yang dia satu anak yang chantek ; dan dia-orang t’ada takot raja punya hukum .
58011024	Oleh perchaya , Musa pun , bila dia sudah bsar , ta’mau di-namakan putri Fira’un punya anak :
58011025	lbeh suka dia pileh kna aniaya sama-sama Allah punya bangsa , deri-pada dosa punya ksuka’an yang chuma sikit saja lama-nya ;
58011026	sbab dia punya bichara kchla’an Almaseh itu-lah kkaya’an yang lbeh bsar deri-pada sgala kkaya’an Masir : kerna dia pandang sama itu pahala .
58011027	Oleh perchaya , dia sudah tinggalkan Masir , dngan t’ada takot raja punya marah ; kerna dia tahan , sperti nampak dia yang orang ta’boleh nampak .
58011028	Oleh perchaya , dia sudah buat Paska , dan adat rnjiskan darah , spaya yang binasakan anak-anak sulong itu jangan kna dia-orang .
58011029	Oleh perchaya , dia-orang sudah sbrang laut Kulzum , sperti jalan darat : orang Masir choba buat bgini , dan sudah kna tngglam .
58011030	Oleh perchaya , negri Yeriko punya tembok sudah ruboh , kmdian deri-pada orang sudah jalan kliling tujoh hari punya lama .
58011031	Oleh perchaya , Rahab , prempuan sundal itu , t’ada binasa sama-sama orang-orang yang derhaka , sdang dia sudah sambot orang pngintai dngan sjahtra .
58011032	Dan apa lagi yang sahya boleh katakan ? kerna t’ada chukop waktu-nya mau chritakan fasal Gidion , dan Barak , dan Shimson , dan Yiftah ; fasal Da’ud , dan Samu’el , dan itu nabi-nabi :
58011033	oleh perchaya , dia-orang smoa sudah kalahkan bbrapa kraja’an , sudah buat kbnaran , sudah dapat perjanjian , sudah tutopkan mulut singa ,
58011034	sudah padamkan api punya kuasa , sudah lpaskan diri-nya deri-pada mata pdang , deri klmahan sudah di-jadikan kuat , sudah mnjadi gagah dalam prang , dan sudah pchahkan smoa bala-tntra orang bangsa yang lain-lain .
58011035	Prempuan-prempuan sudah trima orang-orang-nya yang sudah mati itu balek dngan hidop-nya ; ada pula yang kna sngsara , dan ta’mau trima tbusan-nya , spaya dia boleh dapat kbangkitan yang lbeh baik :
58011036	ada orang lain yang kna choba dalam hal dia-orang kna olok-olok dan kna ssah , dan kna pasong dan masok jel :
58011037	dia-orang kna hntam batu , dia-orang kna blah dngan gergaji , dia-orang kna choba , dia-orang kna bunoh dngan pdang , dia-orang berjalan sana-sini dngan pakai kulit domba dan kulit kambing : kna terkurang , kna susah , kna orang aniayakan
58011038	( ini dunia t’ada layak sama itu orang smoa ) , dia-orang terhanyut di tanah-tanah sunyi , dan di gunong-gunong , dan di goa-goa , dan di lobang-lobang tanah .
58011039	Dan ini smoa sunggoh pun sudah di-saksikan deri sbab dia-orang punya perchaya , t’ada juga dia-orang trima itu perjanjian ,
58011040	sdang Allah sudah sdiakan satu perkara yang lbeh baik kerna kita , spaya kalau t’ada dngan kita itu orang smoa jangan di-smpurnakan .
58012001	Sbab itu , sdang kita ada di-klilingkan dngan saksi-saksi , sperti awan banyak-nya , baik kita tpikan tiap-tiap pikulan yang brat , dan dosa yang kpongkan kita dngan snang , dan baik kita lari dngan sabar dalam perlumba’an yang ada dpan kita ,
58012002	dan mrnong k-pada Isa yang adakan dan smpurnakan kita punya perchaya , yang deri sbab ksuka’an yang ada dpan dia , sudah tahan salib , dngan t’ada pdulikan malu-nya , dan sudah dudok di sblah kanan takhta Allah .
58012003	Kerna timbang-lah dia punya hal yang sudah sabarkan bgitu punya perbantahan deri-pada orang-orang yang buat dosa atas diri-nya sndiri , spaya jangan kamu jadi pnat sbab tawar-hati .
58012004	Dalam kamu punya lawan sama dosa , kamu blum kna tahan sampai berdarah ;
58012005	dan kamu sudah lupa itu nasihat yang chakap sama kamu sperti sama anak-anak , " Hei anak , jangan angkau ta’pdulikan Tuhan punya ajaran , Dan jangan tawar-hati bila angkau kna dia kalot :
58012006	Kerna orang yang Tuhan sayang dia ajarkan , Dan tiap-tiap anak yang dia trima dia ssah . "
58012007	Kamu ada tahan ini smoa spaya kamu boleh kna ajaran : Allah ada buat kamu sperti dia punya anak-anak : kerna mana ada satu anak yang bapa-nya t’ada ajarkan ?
58012008	Ttapi kalau kamu t’ada kna ajaran , sunggoh pun smoa anak-anak sudah dapat bhagian dalam itu hal , kamu mnjadi anak haram , bukan anak btul .
58012009	Lagi pun kita sudah ada bapa di dunia yang sudah ajarkan kita , dan kita sudah kasi hormat sama dia : bukan-kah lbeh patut kita tundok k-pada Bapa sgala roh , sampaikan dapat hidop ?
58012010	Kerna dia-orang sudah ajarkan kita sikit hari sperti dia-orang fikir baik ; ttapi Allah spaya kasi kita fa’idah , ia’itu spaya kita dapat satu bhagian kkudusan-nya .
58012011	Ini ktika smoa ajaran rasa-nya t’ada mndatangkan suka-hati , ttapi susah-hati : dalam pada itu , kmdian dia nanti kluarkan buah kbnaran yang bawa sntosa k-pada orang yang sudah jadi biasa sama itu ajaran .
58012012	Sbab itu btulkan-lah sgala tangan yang lteh dan lutut yang tepok ;
58012013	dan bikin lorong-lorong yang lurus kerna kamu punya kaki , spaya apa yang tempang jangan terplechok , ttapi balek di-smbohkan .
58012014	Tuntut-lah perdamaian dngan smoa orang , dan itu kkudusan , yang kalau t’ada , satu orang pun ta’boleh tengok Tuhan :
58012015	jaga baik-baik spaya jangan satu orang pun t’ada dapat anugrah Allah ; dan jangan pula bertumboh apa-apa akar kpahitan yang kasi susah , dan kbanyakan orang kna najis oleh-nya ;
58012016	dan jangan ada orang chabol atau orang ssat , sperti Isu , yang sudah jualkan dia punya pangkat anak-sulong deri sbab sikit makanan .
58012017	Kerna kamu tahu yang kmdian deri-pada itu , bila dia mau trima itu berkat jadi dia punya psaka , dia sudah kna tolak ( sbab dia t’ada dapat smpat mau bertobat ) , sunggoh pun dia tuntutkan itu berkat dngan ayer-mata .
58012018	Kerna kamu ada datang bukan k-pada satu gunong yang boleh di-jamah dan yang mnyala dngan api , dan bukan-nya k-pada klam-kabot , dan kglapan , dan ribot ,
58012019	dan bunyi trompet , dan bunyi perkata’an , sampaikan orang yang dngar minta jangan lagi apa-apa perkata’an di-chakapkan k-pada dia-orang ;
58012020	kerna dia-orang ta’boleh tahan itu psanan , ia’itu , " Jikalau binatang skali-pun jamah itu gunong , dia msti kna hntam batu : "
58012021	dan bgitu takot-lah itu rupa , sampaikan Musa bilang , " Sahya sangat-lah takot dan mngglitar : "
58012022	ttapi kamu ini sudah datang k-pada Gunong Sion , dan negri Allah yang hidop , ia’itu Yerusalim yang di shorga , dan mla’ikat-mla’ikat berlaksa-laksa punya banyak ,
58012023	dan perhimponan dan eklisia sgala anak-sulong yang sudah tersurat di shorga , dan k-pada Allah , hakim sklian orang , dan k-pada sgala roh orang bnar yang sudah di-smpurnakan ,
58012024	dan k-pada Isa , itu perjanjian yang bharu punya orang-tngah , dan k-pada darah yang di-rnjiskan , yang katakan perkara-perkara lbeh baik deri-pada darah Habil .
58012025	Jaga baik-baik , jangan kamu tolakkan dia yang ada berchakap . Kerna jikalau orang-orang yang tolakkan dia itu yang berchakap di atas bumi t’ada dapat lpas , terlbeh lagi kita ini , yang balek deri-pada dia yang berchakap deri shorga ;
58012026	itu waktu dia punya suara gonchangkan ini bumi : ttapi skarang dia sudah janji , dan kata , " Chuma lagi satu kali saja , dan sahya nanti gmpakan bukan saja ini bumi , ttapi langit pun . "
58012027	Dan ini perjanjian , " Lagi satu kali saja , " arti-nya yang apa-apa yang kna gonchang nanti hilang , ia’itu smoa perkara yang sudah di-jadikan , spaya apa-apa yang t’ada kna gonchang boleh tinggal .
58012028	Sbab itu , sdang kita trima satu kraja’an yang ta’boleh di-gonchangkan , biar-lah kita trima-kaseh , dan dalam itu hal kita boleh buat smbahyang yang berknan k-pada Allah dngan hormat dan takot :
58012029	kerna kita punya Allah jadi satu api yang hanguskan .
58013001	Biar-lah kamu punya kaseh k-pada sudara-sudara mnjadi ttap .
58013002	Jangan lupa tunjokkan kaseh k-pada orang-orang dagang ; kerna bgini ada orang sudah sambot sama mla’ikat dngan t’ada tahu .
58013003	Ingat-lah sama orang yang kna pasong , spertikan kamu pun kna pasong sama-sama ; dan sama orang yang kna aniaya , spertikan kamu pun dalam hal badan lagi .
58013004	Hal kahwin msti dapat hormat antara smoa orang , dan tmpat tidor jangan jadi najis : kerna orang chabol dan orang yang berzina , Allah nanti hukumkan .
58013005	Jangan-lah kamu punya hati ingin wang ; jadi-lah puas hati dngan apa-apa yang kamu ada : kerna dia sndiri sudah bilang , " Skali-kali t’ada sahya nanti lpaskan angkau , dan skali-kali t’ada sahya nanti tinggalkan angkau . "
58013006	Jadi dngan brani-hati kita kata , " Tuhan jadi sahya punya Pnolong ; sahya t’ada nanti takot : Apa-kah manusia boleh buat sama sahya ? "
58013007	Ingat-lah sama orang-orang yang dhulu jadi kamu punya kpala , orang yang sudah katakan sama kamu perkata’an Allah ; timbang-lah dia-orang punya kahidopan punya pnghabisan , dan turut dia-orang punya perchaya .
58013008	Isa Almaseh itu sama juga , baik klmarin , baik ini hari , dan sampai s-lama-lama-nya .
58013009	Jangan kna ssat oleh macham-macham punya ajaran yang bharu-bharu : kerna baik juga kalau hati di-ttapkan oleh anugrah ; bukan-nya oleh makanan punya adat , kerna orang yang bawa diri sperti itu adat , t’ada apa fa’idah .
58013010	Kita ada satu tmpat korban , yang deri-pada-nya orang yang buat khemah punya smbahyang t’ada kuasa makan .
58013011	Kerna smoa itu binatang yang darah-nya di-bawa masok tmpat-kudus oleh imam kerna dosa , bangkai-nya kna hangus di luar tmpat sgala khemah .
58013012	Sbab itu Isa pun , spaya dia boleh kuduskan orang bangsa itu oleh dia punya darah sndiri , sudah kna mati di luar pintu gerbang .
58013013	Sbab itu baik kita kluar k-pada dia di luar tmpat sgala khemah , dan tanggong kchla’an-nya .
58013014	Kerna di sini kita tidak ada satu negri yang kkal , ttapi kita chari negri yang mndatang .
58013015	Sbab itu oleh Isa biar-lah kita slalu bawa satu persmbahan puji k-pada Allah , ia’itu buah yang di-kluarkan oleh sgala lidah yang mngaku nama-nya .
58013016	Ttapi jangan kamu lupa buat baik dan bhagikan k-pada lain orang : kerna sama ini macham persmbahan Allah berknan .
58013017	Turut-lah prentah orang-orang yang jadi kamu punya kpala , dan tundok : kerna dia-orang pun berjaga deri sbab kamu punya jiwa , sperti orang yang nanti kasi kira-kira ; spaya dia-orang boleh buat ini kerja dngan ksuka’an , bukan dngan susah-hati : kerna bgini t’ada untong k-pada kamu .
58013018	Minta-lah do’a kerna kita : sbab kita rasa tntu yang kita ada hati puteh , dan kita mau bawa diri kita baik-baik dalam smoa perkara .
58013019	Dan terlbeh lagi sahya minta kamu buat ini , spaya sahya boleh di-pulangkan k-pada kamu lagi chpat .
58013020	Biar-lah Allah , pohon sjahtra itu , yang sudah bawa gombala domba yang bsar itu kmbali deri antara orang-orang mati , ia’itu Tuhan Isa , dngan darah perjanjian yang kkal itu ,
58013021	kasi kamu jadi smpurna dalam smoa perkara yang baik , mau buat dia punya kahandak , dan biar dia jadikan dalam kita apa-apa yang berknan dpan dia oleh Isa Almaseh ; dan mulia-lah k-pada dia sampai s-lama-lama-nya . Amin .
58013022	Ttapi , hei sudara-sudara , sahya minta kamu sabarkan sahya punya perkata’an nasihat ; kerna sahya sudah tulis k-pada kamu dngan pendek .
58013023	Baik kamu tahu yang kita punya sudara Timotius sudah di-lpaskan ; dan kalau dia datang dngan sgra , sahya nanti jumpa kamu sama-sama dia .
58013024	Kasi tabek k-pada smoa orang yang mnjadi kamu punya kpala , dan smoa orang kudus . Orang-orang yang deri negri Itali kirim tabek k-pada kamu .
58013025	Biar-lah anugrah Allah bersama-sama dngan kamu smoa . Amin .
59001001	Tabek deri-pada Yakob , hamba Allah dan hamba Tuhan kita Isa Almaseh , datang k-pada itu dua-blas suku-bangsa yang bertaburan .
59001002	Hei sudara-sudara , bila kamu kna macham-macham pnchoba’an , bilangkan itu ksuka’an bsar ;
59001003	sbab kamu tahu yang bila kamu punya perchaya kna uji , itu datangkan sabar .
59001004	Dan biar-lah sabar itu buat kerja yang smpurna , spaya kamu boleh mnjadi smpurna dan lngkap , dngan t’ada kurang apa-apa .
59001005	Ttapi jikalau ada orang antara kamu yang kurang bijaksana , baik dia minta deri-pada Allah , yang kasi k-pada smoa orang dngan kmurahan-nya , dan dngan t’ada chlakan ; dan nanti di-kasikan k-pada dia .
59001006	Ttapi biar dia minta dngan perchaya , jangan skali-kali bimbang hati-nya : kerna orang yang bimbang-hati itu ada s-rupa ombak laut , yang kna angin dan kna lambong .
59001007	Kerna jangan itu orang fikir yang dia nanti trima apa-apa deri-pada Tuhan ;
59001008	satu orang yang hati berdua , ta’tntu dalam smoa dia punya jalan .
59001009	Ttapi biar-lah sudara yang rndah mgahkan diri-nya dalam hal dia di-tinggikan :
59001010	dan yang kaya dalam hal dia di-rndahkan : sbab dia nanti hilang sperti bunga rumput itu .
59001011	Kerna matahari kluar dngan panas trek , dan layukan itu rumput : dan bunga-nya luroh , dan rupa-nya punya chantek pun hilang ; bgitu juga orang kaya nanti layu di tngah jalan-nya .
59001012	Berkat-lah orang yang tahan pnchoba’an : kerna bila dia sudah tahan uji , dia nanti trima kahidopan punya makota , yang Tuhan sudah janji k-pada orang yang kaseh sama dia .
59001013	Bila kna choba , jangan satu orang pun bilang , " Sahya ini kna choba deri-pada Allah ? " kerna Allah ta’boleh di-choba oleh kjahatan , dan dia sndiri t’ada choba satu orang pun ;
59001014	ttapi masing-masing orang kna choba bila dia kna tarek oleh dia sndiri punya k’inginan , dan kna tipu .
59001015	Habis itu , itu k’inginan mngandong , dan beranakkan dosa : dan dosa pula , bila sudah chukop umor , kluarkan kmatian .
59001016	Hei sudara-sudara yang sahya kaseh , jangan-lah kna ssat .
59001017	Tiap-tiap pmbrian yang baik dan tiap-tiap kurnia yang smpurna datang deri atas , dan turun deri-pada Bapa yang jadikan sgala trang , dia-lah yang ta’boleh berubah , dan t’ada bayang-bayang yang datang sbab pusing .
59001018	Deri sbab dia sndiri punya kahandak dia sudah beranakkan kita dngan perkata’an deri-hal kbtulan itu , spaya kita boleh mnjadi sperti buah-bungaran di antara sgala kjadian-nya .
59001019	Kamu tahu ini , hei sudara-sudara yang sahya kaseh . Ttapi biar masing-masing orang chpat dngar , lambat chakap , lambat marah ;
59001020	kerna manusia punya marah t’ada jalankan Allah punya kbnaran .
59001021	Sbab itu baik-lah kamu buangkan smoa kotor dan kjahatan yang ada tertinggal lagi , dan dngan lmbot hati trima itu pngajaran yang tertanam dalam kamu punya hati , yang ada kuasa slamatkan kamu punya jiwa .
59001022	Ttapi baik kamu jadi orang yang buat itu pngajaran , bukan yang dngar saja , dan yang tipukan diri kamu sndiri .
59001023	Kerna kalau barang siapa jadi orang yang dngar itu pngajaran dan bukan orang yang buat , dia itu sperti satu orang yang tengok sndiri punya muka dalam chermin :
59001024	kerna dia tengok diri-nya , dan pergi , dan itu juga dia lupa apa macham dia punya rupa .
59001025	Ttapi orang yang preksa hukum yang smpurna yang bebaskan orang , dan tinggal ttap , sdang dia bukan-nya orang yang dngar , habis lupa , ttapi orang yang buat kerja-nya , dia-lah nanti di-berkatkan dalam dia punya perbuatan .
59001026	Jikalau satu orang sangkakan diri-nya beragama , sdang dia t’ada tahankan dia punya lidah , ttapi tipukan dia punya hati , ini orang punya agama sia-sia saja .
59001027	Agama yang suchi dan t’ada chachat dpan Bapa kita Allah ini-lah , ia’itu mlawat anak-anak piatu dan prempuan-prempuan bujang dalam dia-orang punya hal-susah , dan pliharakan diri-nya deri-pada dunia ini dngan t’ada berchla .
59002001	Hei sudara-sudara , jangan-lah kamu tengok-tengok muka orang sdang kamu pegang perchaya dalam Tuhan kita Isa Almaseh .
59002002	Kerna kalau ada orang masok kamu punya rumah-smbahyang , yang pakai chinchin mas dan chantek-chantek punya pakaian , dan masok pula satu orang miskin yang pakai pakaian burok ;
59002003	dan kamu tengokkan orang yang pakai chantek itu , dan kata , " Dudok sini baik ; " dan kamu kata sama orang miskin itu , " Berdiri di situ , atau dudok dkat sahya punya alas kaki ; "
59002004	bukan-kah kamu beda-bedakan dalam kamu punya hati , dan mnjadi hakim-hakim yang bicharakan yang jahat ?
59002005	Dngar-lah , hei sudara-sudara yang sahya kaseh ; bukan-kah Allah sudah pileh orang-orang yang miskin deri-hal perkara dunia , mnjadi kaya dalam hal perchaya , dan waris kraja’an yang dia sudah janji k-pada smoa orang yang kaseh sama dia ?
59002006	Ttapi kamu ini sudah kurang hormatkan orang miskin . Bukan-kah orang kaya-kaya yang kras sama kamu , dan dia-lah yang helakan kamu dpan tmpat-tmpat bichara ?
59002007	Bukan-kah dia-orang juga yang umpatkan itu nama yang mulia yang di-sbot atas kamu ?
59002008	Dalam pada itu , kalau kamu turut itu nombor satu punya hukum , sperti ada dalam kitab , " Kaseh-lah angkau punya orang sblah-mnyblah sperti diri sndiri , " baik juga kamu punya perbuatan :
59002009	ttapi jikalau kamu tengok-tengok muka orang , kamu berdosa , sdang hukum-taurit trangkan kamu jadi orang salah .
59002010	Kerna barang-siapa simpan s-gnap hukum-taurit itu , ttapi terantok kaki dalam satu perkara , dia kna salah dalam sklian .
59002011	Kerna dia yang kata , " Jangan buat zina , " dia juga kata , " Jangan bunoh . " Jadi , jikalau angkau t’ada buat zina , ttapi ada bunoh , angkau mnjadi orang yang mlanggar hukum .
59002012	Baik kamu chakap dan buat klakuan sperti orang yang nanti di-hukumkan mnurut hukum yang bebaskan orang .
59002013	Kerna orang yang t’ada tunjokkan ksian , nanti kna hukum dngan t’ada ksian pula : ksian mgahkan diri-nya atas hukuman .
59002014	Hei sudara-sudara , apa guna-nya kalau satu orang kata yang dia ada perchaya , ttapi t’ada perbuatan ? boleh-kah itu perchaya slamatkan dia ?
59002015	Jikalau satu sudara jantan atau sudara prempuan t’ada pakaian atau kurang s-hari-hari punya makanan ,
59002016	dan satu orang antara kamu bilang sama dia-orang , " Slamat jalan , biar-lah kamu panas dan knnyang ; " ttapi t’ada kamu kasi dia apa yang patut kerna badan-nya ; apa guna-nya ?
59002017	Bgitu juga , kalau t’ada dngan perbuatan sama-sama , perchaya itu ada mati dalam diri-nya .
59002018	Ada orang boleh kata , " Angkau ada perchaya , dan sahya ada perbuatan : tunjokkan sahya angkau punya perchaya dngan t’ada perbuatan , dan sahya pula dngan sahya punya perbuatan nanti tunjokkan angkau sahya punya perchaya .
59002019	Angkau perchaya yang Allah chuma satu saja ; baik juga : smoa jin pun perchaya , dan mngglitar .
59002020	Baik angkau tahu , hei orang yang sia-sia , yang perchaya itu , kalau t’ada perbuatan sama-sama , t’ada berbuah ?
59002021	Bukan-kah kita punya nenek-moyang Ibrahim sudah di-bnarkan deri sbab perbuatan , dalam hal dia sudah persmbahkan anak-nya Isahak di atas tmpat korban ?
59002022	Angkau tengok yang perchaya dan perbuatan-nya sudah bkerja sama-sama , dan perchaya itu sudah di-smpurnakan deri sbab perbuatan ;
59002023	dan sudah-lah di-bnarkan kitab yang kata , " Dan Ibrahim perchaya Allah , dan itu sudah di-bilangkan k-pada dia jadi kbnaran : " dan dia sudah di-sbotkan " sohbat Allah . "
59002024	Kamu tengok yang orang ada di-bnarkan deri sbab perbuatan , dan bukan saja deri sbab perchaya .
59002025	Dan bgitu juga Rahab , prempuan sundal itu , bukan-kah dia sudah di-bnarkan deri sbab perbuatan , dalam hal dia sudah sambot itu psuroh smoa dan hantarkan dia-orang kluar ikut jalan yang lain ?
59002026	Kerna sperti badan kalau t’ada roh ada mati , bgitu juga perchaya itu kalau t’ada perbuatan sama-sama ada mati juga .
59003001	Hei sudara-sudara , jangan-lah kamu jadi banyak guru , sdang kamu tahu yang kita guru nanti trima lbeh brat punya hukuman .
59003002	Kerna dalam banyak perkara kita smoa terantok . Jikalau ada orang t’ada terantok dalam dia punya perchakapan , dia-lah orang yang smpurna , yang boleh tahankan satu badan-nya .
59003003	Jikalau kita taroh kang dalam mulut kuda , spaya dia boleh turut kita punya prentah , kita pusingkan dia-orang punya satu badan pun .
59003004	Tengok , kapal-kapal pun bgitu juga , sunggoh pun bgitu bsar dan kna tolak oleh angin kras , itu pun kna pusing dngan kmudi yang kchil skali oleh juru-mudi punya grak , di mana-mana dia mau .
59003005	Bgitu juga lidah itu satu anggota yang kchil , dan sangat-lah dia mgahkan diri-nya . Tengok brapa banyak kayu boleh kna makan oleh brapa kchil punya api .
59003006	Dan lidah itu satu api : di antara smoa kita punya anggota , lidah itu-lah satu dunia punya kjahatan , yang najiskan s-gnap badan , dan mnyalakan s-bulat alam , dan dia pula kna nyalakan oleh jhannam .
59003007	Kerna sgala jnis punya binatang , dan burong-burong , dan binatang yang mrayap , dan yang di dalam lautan , boleh juga di-jinakkan , dan sudah di-jinakkan oleh manusia :
59003008	ttapi lidah itu , t’ada satu manusia boleh jinakkan ; ia’itu satu chlaka yang ta’mau diam , pnoh dngan rachun yang kasi mati .
59003009	Dngan lidah juga kita pujikan Bapa kita Tuhan ; dan dngan lidah juga kita sumpahkan manusia , yang sudah di-jadikan atas rupa Allah :
59003010	deri dalam itu mulut juga kluar puji dan sumpah . Hei sudara-sudara , ini smoa t’ada patut jadi bgitu .
59003011	Ada-kah mata-ayer pancharkan ayer jerneh dan ayer kroh deri satu pancharan juga ?
59003012	hei sudara-sudara , boleh-kah pokok ara kluarkan buah zaitun , atau pokok anggor kluarkan buah ara ? t’ada pula ayer asin boleh kluarkan ayer jerneh .
59003013	Siapa-kah antara kamu yang bijaksana dan berakal ? dngan lmah-lmbot yang datang deri bijaksana biar dia tunjokkan smoa dia punya perbuatan oleh klakuan yang baik .
59003014	Ttapi jikalau kamu ada chmburuan yang pahit , dan lawanan dalam kamu punya hati , jangan tinggikan diri atas kbtulan itu , dan jangan bohong atas dia .
59003015	Ini macham punya bijaksana bukan-nya bijaksana yang turun deri atas , ttapi deri-pada bumi , deri-pada tabi’at binatang , dan deri-pada iblis asal-nya .
59003016	Kerna di mana ada chmburuan dan lawanan , di situ-lah ada kachau-mngachau dan macham-macham perbuatan yang jahat .
59003017	Ttapi bijaksana yang deri atas itu mula-mula ada suchi , kmdian suka berdamai , dan manis , bukan dgil , pnoh dngan ksian dan buah-buahan yang baik , dngan t’ada sliseh dan t’ada pura-pura .
59003018	Dan dia punya buah , ia’itu kbnaran , ada di-taburkan dngan damai kerna orang yang jadikan damai .
59004001	Deri mana-kah datang itu prang , dan deri mana-kah itu perklahian antara kamu ? bukan-kah deri sini , ia’itu deri sgala ksuka’an kamu yang lawan-lawan dalam kamu punya anggota ?
59004002	Kamu ingin , t’ada juga kamu dapat : kamu bunoh , dan berdngki , dan ta’boleh juga dapat : kamu berklahi dan berprang ; kamu tidak ada , sbab t’ada minta .
59004003	Kamu minta , dan t’ada trima , sbab kamu minta dngan salah , ia’itu spaya kamu boleh blanjakan dalam kamu sndiri punya ksuka’an .
59004004	Hei kamu prempuan sundal , t’ada-kah kamu tahu yang persahabatan dngan dunia ia’itu permusohan sama Allah ? Sbab itu barang-siapa yang mau mnjadi dunia ini punya sohbat dia buat diri-nya Allah punya musoh .
59004005	Atau kamu fikir-kah yang sia-sia saja kitab ada bilang , " Roh yang dia sudah kasi tinggal dalam kita , ada-kah dia rindu sampai berdngki ?
59004006	Ttapi dia kasi anugrah yang lbeh bsar deri-pada itu . Sbab itu ada tersurat , " Allah mlawan orang sombong , ttapi orang yang rndah hati dia kasi anugrah . "
59004007	Sbab itu tundok-lah k-pada Allah , ttapi tahankan iblis , dan dia nanti lari deri-pada kamu .
59004008	Datang dkat sama Allah , dan dia nanti datang dkat sama kamu . Bersehkan kamu punya tangan , hei kamu orang berdosa : dan suchikan kamu punya hati , hei kamu orang yang hati berdua .
59004009	Jadi-lah susah-hati , dan mratap , dan mnangis : biar kamu punya tertawa berubah mnjadi mratap , dan kamu punya ksuka’an mnjadi bsu .
59004010	Rndahkan-lah diri kamu di dpan Tuhan , dan dia nanti tinggikan kamu .
59004011	Hei sudara-sudara , jangan-lah chakap jahat satu atas lain . Orang yang chakap jahat atas sudara-nya , atau salahkan sudara-nya , dia chakap jahat atas hukum dan salahkan hukum : ttapi kalau angkau salahkan hukum , angkau bukan turut hukum , ttapi mnjadi hakim-nya .
59004012	Yang tntukan hukum dan mnjadi hakim itu satu saja , ia’itu yang ada kuasa slamatkan dan binasakan : ttapi siapa-kah angkau ini yang salahkan angkau punya orang sblah-mnyblah ?
59004013	Ingat-lah , hei kamu yang kata , " Ini hari , atau besok , mari kita pergi negri anu , dan tinggal sana satu tahun , dan mniaga dan dapat untong : "
59004014	sdang kamu ta’tahu ‘ ntah apa-kah nanti jadi besok . Apa-kah kamu punya hidop itu ? Kerna kamu ini wap , yang ternampak s-kjap saja , dan kmdian lnnyap .
59004015	Ttapi kamu patut kata , " Kalau kahandak Allah , kita nanti hidop dan buat bgini atau bgitu . "
59004016	Ttapi skarang kamu ini ada bermgah-mgah sbab kamu punya sombong : bgini punya kmgahan smoa ada jahat .
59004017	Sbab itu orang yang tahu buat baik , ttapi t’ada buat , sama dia mnjadi dosa .
59005001	Ingat-lah , hei kamu yang kaya ini , mnangis dan mraong-lah sbab smoa chlaka yang nanti datang atas kamu .
59005002	Kamu punya kkaya’an sudah burok , dan kamu punya pakaian sudah kna makan ggat .
59005003	Kamu punya mas-perak sudah berkarat ; dan dia punya karat nanti jadi saksi atas kamu , dan makan kamu punya daging sperti api . Kamu sudah taroh herta tempo jman yang kmdian skali .
59005004	Itu orang yang mnuai kamu punya ladang , dia punya upah yang kamu sudah tahan dngan tipu ada bertriak-triak ; dan itu orang yang mnuai punya triak sudah sampai di kuping Tuhan sgala tntra .
59005005	Kamu sudah hidop atas ini bumi , dngan lazat , dan sudah chari ksuka’an ; kamu sudah puaskan kamu punya hati tempo hari pmbunohan .
59005006	Kamu sudah hukumkan , dan sudah bunohkan orang bnar itu ; t’ada juga dia mlawan kamu .
59005007	Sbab itu , hei sudara-sudara , sabar-lah sampai kdatangan Tuhan . Orang ladang nantikan dngan sabar bumi punya buah-buahan yang indah-indah , sampaikan itu bumi trima hujan yang sulong dan hujan yang bongsu .
59005008	Sbab itu baik juga kamu pun jadi sabar ; ttapkan kamu punya hati : kerna kdatangan Tuhan ada dkat .
59005009	Hei sudara-sudara , jangan-lah bersungut satu atas lain , spaya jangan kamu kna hukuman : ingat , hakim itu ada berdiri di muka pintu .
59005010	Hei sudara-sudara , ambil-lah itu nabi-nabi yang sudah berchakap dngan nama Tuhan , mnjadi kamu punya tuladan dalam hal mnanggong susah dan sabar .
59005011	Orang-orang yang sudah sabar , kita bilang berkat-lah dia : kamu sudah dngar deri-hal Ayub punya sabar , dan sudah tengok Tuhan punya maksud , ia’itu bagimana Tuhan ada sangat ksian dan blas-hati .
59005012	Ttapi lbeh deri-pada smoa , hei sudara-sudara , jangan-lah bersumpah , baik dmi langit , baik dmi bumi , baik dmi apa-apa sumpah yang lain : ttapi biar kamu punya ya mnjadi ya , dan kamu punya tidak , tidak : spaya jangan kamu kna hukuman .
59005013	Ada-kah siapa-siapa antara kamu yang mrasa susah ? biar-lah dia minta do’a . Ada-kah siapa-siapa yang snang hati ? biar-lah dia mnyanyi puji-pujian .
59005014	Ada-kah siapa-siapa antara kamu yang sakit ? biar-lah dia panggil eklisia punya ktua-ktua ; dan biar-lah dia-orang mintakan do’a atas dia , dan minyakkan dia sama minyak dalam nama Tuhan :
59005015	dan perchaya punya do’a nanti slamatkan itu orang yang sakit , dan Tuhan nanti kasi dia bangun ; dan kalau dia sudah buat apa-apa dosa , itu pun nanti di-ampunkan sama dia .
59005016	Sbab itu mngaku-lah kamu punya dosa satu sama lain , dan minta-lah do’a satu sama lain , spaya kamu boleh di-smbohkan . Satu orang bnar punya perminta’an bkerja dngan banyak kuasa .
59005017	Ilia itu satu orang yang sama tabi’at dngan kita , dan dia minta do’a dngan tkun , spaya jangan turun hujan ; dan t’ada turun hujan di tanah itu ada tiga tahun anam bulan punya lama .
59005018	Dan dia minta do’a lagi s-kali pula ; dan langit kasi hujan , dan bumi pun kluarkan buah-buah-nya .
59005019	Hei sudara-sudara , jikalau siapa-siapa antara kamu ssat deri-pada kbtulan itu , dan satu orang balekkan dia ;
59005020	baik dia tahu yang orang yang balekkan satu orang berdosa deri-pada jalan-nya yang ssat nanti slamatkan satu jiwa deri kmatian , dan nanti lindongkan banyak-banyak dosa .
60001001	Deri-pada Petrus , rasul Isa Almaseh , datang k-pada sgala orang pilehan di antara orang-orang bertaburan yang mnumpang di Pontus , dan Galatiah , dan Kappadokiah , dan Asiah , dan Bituniah ,
60001002	di-pileh sperti Bapa kita Allah sudah tahu dhulu , dan di-kuduskan oleh Roh itu , spaya kamu turut prentah dan di-rnjiskan dngan darah Isa Almaseh : biar-lah tambah-tambah k-pada kamu anugrah dan sjahtra .
60001003	Sgala puji k-pada Allah , ia’itu Tuhan kita Isa Almaseh punya Bapa , yang turut sperti dia punya ksian yang bsar itu sudah beranakkan kita s-mula sampai kita dapat satu harap yang hidop oleh kbangkitan Isa Almaseh deri antara orang mati ,
60001004	mau dapat satu psaka yang ta’boleh binasa , dan t’ada chachat , dan t’ada nanti layu , tersimpan di dalam shorga kerna kamu ,
60001005	yang ada di-pliharakan dngan kuasa Allah sbab perchaya , spaya kamu dapat slamat yang sdia mau di-nyatakan dalam jman yang pnghabisan .
60001006	Dan kamu bersuka-suka dalam itu hal , sunggoh pun skarang , kalau msti bgitu , kamu sudah kna susah-hati s-kjap saja dalam macham-macham punya pnchoba’an ,
60001007	spaya kamu punya perchaya yang di-ujikan itu ( yang lbeh bsar herga-nya deri-pada mas yang binasa , sunggoh pun mas itu di-ujikan dngan api ) , boleh datangkan puji dan kmulia’an dan hormat tempo Isa Almaseh di-nyatakan :
60001008	dan sama dia-lah yang kamu kaseh , sunggoh pun kamu blum tengok dia ; dan sunggoh pun skarang ini juga kamu t’ada tengok dia , kamu perchaya juga , dan bersuka-suka dngan ksuka’an yang t’ada boleh di-bilangkan dan yang di-muliakan :
60001009	serta kamu trima kamu punya perchaya punya pnghabisan , ia’itu slamat jiwa .
60001010	Dan deri-hal ini slamat nabi-nabi sudah chari dan preksa baik-baik , ia’itu nabi-nabi yang sudah bernabuat fasal anugrah yang nanti sampai k-pada kamu :
60001011	dia-orang chari baik-baik ‘ ntah bila-kah dan bagimana-kah tempo-nya yang Roh Almaseh yang di dalam-nya ada tunjokkan , yang sudah saksikan lbeh dhulu deri-hal sgala sngsara Almaseh , dngan sgala kmulia’an yang nanti ikut blakang .
60001012	Dan sudah di-nyatakan k-pada ini nabi-nabi , yang bukan-nya k-pada dia-orang sndiri , ttapi k-pada kamu-lah dia-orang sudah bawa ini smoa , yang skarang ini sudah di-bri tahu k-pada kamu , oleh orang yang khabarkan injil k-pada kamu dngan Roh Alkudus yang di-surohkan deri shorga ; dan ini smoa itu mla’ikat-mla’ikat pun mau intai .
60001013	Sbab itu tajamkan-lah ingatan kamu , dan mnahan diri , dan taroh chukop harap dalam anugrah yang nanti di-sampaikan k-pada kamu tempo Isa Almaseh di-nyatakan ;
60001014	sperti anak-anak yang turut prentah , jangan ikut tuladan sgala k’inginan dhulu-dhulu , sperti tempo kamu lagi bodoh :
60001015	ttapi sperti Tuhan yang sudah panggil kamu ada kudus , bgitu juga baik-lah kamu pun mnjadi kudus dalam sgala klakuan kamu ;
60001016	kerna ada tersurat , " Kamu patut jadi kudus ; kerna sahya ini kudus . "
60001017	Dan dia yang hukumkan orang ikut sperti masing-masing punya perbuatan dngan t’ada tengok-tengok rupa , jikalau kamu triak dia " Bapa , " baik kamu bawa tengkah-laku dngan takot , s-lama-nya kamu ada mnumpang di sini :
60001018	kerna kamu tahu juga yang kamu sudah di-tbuskan deri-pada kamu punya klakuan yang sia-sia yang sudah turun deri kamu punya nenek-moyang , bukan-nya dngan barang-barang yang boleh binasa , sperti mas perak ;
60001019	ttapi dngan darah yang indah , sperti darah anak-domba yang t’ada chla dan t’ada chachat , ia’itu dngan darah Almaseh :
60001020	yang Allah sudah tahu lbeh dhulu , s-blum kjadian alam ini , ttapi pada pnghabisan sgala jman dia sudah di-nyatakan kerna kamu smoa ,
60001021	yang deri sbab Almaseh itu sudah perchaya sama Allah , yang sudah bangkitkan dia deri antara orang mati , dan sudah kasi dia kmulia’an ; sampaikan kamu punya perchaya dan harap ada ttap dalam Allah juga .
60001022	Sdang kamu sudah suchikan jiwa kamu dalam hal kamu turut perkara kbtulan itu , sampaikan kamu kaseh sama sgala sudara-sudara dngan t’ada pura-pura , kaseh-lah satu sama lain dngan hati btul dan dngan rajin :
60001023	dan kamu sudah di-peranakkan s-mula bukan-nya deri-pada bneh yang binasa , ttapi deri-pada bneh yang ta’boleh binasa , ia’itu oleh Allah punya perkata’an yang hidop dan kkal itu .
60001024	Kerna , " Sgala manusia sperti rumput , Dan sgala kmulia’an-nya sperti bunga rumput . Rumput layu , dan bunga pun gugur :
60001025	Ttapi perkata’an Tuhan tinggal s-lama-lama-nya . " Dan ini-lah perkata’an khabar baik yang sudah di-khabarkan k-pada kamu .
60002001	Sbab itu sblahkan-lah sgala kjahatan , dan sgala tipu-daya , dan pura-pura , dan dngki , dngan sgala umpatan ,
60002002	dan sperti anak-anak yang bharu jadi , ingin-lah sama susu rohani yang t’ada tipu-daya itu , spaya oleh itu kamu boleh bertambah-tambah sampai dapat slamat ;
60002003	ia’itu jikalau kamu sudah rasa yang Tuhan ada murah-hati :
60002004	mari-lah k-pada dia , ia’itu batu yang hidop , yang sudah di-buangkan juga oleh manusia , ttapi sama Allah terpileh dan indah ,
60002005	dan baik kamu pun di-bangunkan sperti batu-batu yang hidop mnjadi satu rumah rohani , mnjadi imam-imam yang kudus , spaya persmbahkan korban rohani , yang berknan k-pada Allah oleh Isa Almaseh .
60002006	Kerna ada tersbot dalam kitab , " Ada-lah sahya taroh dalam negri Sion s-buah batu kpala pnjuru , yang terpileh dan indah : Dan orang yang perchaya sama dia ta’nanti kna malu . "
60002007	Jadi , sama kamu ini yang perchaya ada dia punya indah : ttapi sama orang yang ta’mau perchaya , " Batu yang sudah di-buangkan oleh tukang-tukang , Itu-lah juga sudah di-buatkan kpala-pnjuru ; "
60002008	dan lagi , " Satu batu terantok , dan satu batu sntohan ; " kerna dia-orang terantok k-pada itu perkata’an , sbab dia-orang derhaka , dan bgini-lah juga sudah di-tntukan k-pada dia-orang .
60002009	Ttapi kamu ini-lah satu kturunan yang terpileh , imam-imam yang ada kraja’an , satu bangsa yang kudus , satu kaum kerna Allah sndiri , spaya kamu boleh mashhurkan sgala kbaikan Tuhan yang sudah panggil kamu kluar deri glap , masok dia punya trang yang hairan itu :
60002010	ia’itu kamu yang dhulu buka satu bangsa , ttapi skarang sudah jadi Allah punya bangsa : yang dhulu blum dapat ksian , ttapi skarang sudah dapat ksian .
60002011	Hei sgala kkaseh , sahya minta sama kamu , sperti sama orang-orang dagang dan orang yang mnumpang , jauhkan-lah diri kamu deri k’inginan tabi’at dunia , yang berprang sama jiwa ;
60002012	dan biar-lah kamu punya klakuan jadi snonoh di antara orang bangsa-asing ; spaya dalam hal dia-orang jahatkan kamu , sperti kamu orang yang buat jahat , ttapi oleh sbab kamu punya perbuatan baik yang dia-orang tengok , dia-orang boleh muliakan Allah tempo Tuhan mlawat orang .
60002013	Deri kerna Tuhan punya sbab , tundok-lah k-pada tiap-tiap kuasa yang sudah di-tntukan oleh manusia : baik k-pada raja , sdang dia yang di atas skali ;
60002014	baik k-pada sgala gobernor , sdang dia-orang-lah yang sudah di-surohkan oleh raja mau bawa balasan k-pada orang yang buat jahat , dan puji k-pada orang yang buat baik .
60002015	Kerna bgitu-lah kahandak Allah , ia’itu yang kamu boleh diamkan kbodohan orang-orang yang bbal , oleh perbuatan yang baik :
60002016	sperti orang-orang bebas , dngan t’ada pakai kbebasan itu mau tudong kjahatan , ttapi sperti Allah punya hamba-hamba .
60002017	Hormatkan smoa orang . Kaseh sama sklian sudara-sudara itu . Takot-lah sama Allah . Hormatkan raja .
60002018	Hei hamba-hamba orang , tundok-lah k-pada kamu punya tuan-tuan dngan s-chukop takot ; bukan saja k-pada tuan-tuan yang baik dan manis , ttapi k-pada yang bngis pun .
60002019	Kerna bgini-lah yang berknan , ia’itu jikalau orang mnanggong susah deri sbab angan-angan hati dpan Allah , mski pun dia kna susah dngan t’ada adil .
60002020	Kerna jikalau kamu buat dosa , dan trima palu dngan sabar-hati , apa-kah pahala-nya ? ttapi jikalau kamu sudah buat baik , dan trima susah dngan sabar-hati , ini-lah berknan dpan Allah .
60002021	Kerna kamu sudah di-panggil sbab perkara ini juga : sbab Almaseh sudah kna susah kerna kamu , dan sudah tinggalkan kamu satu tuladan , spaya kamu boleh ikut tapak-kaki-nya :
60002022	dia-lah yang t’ada buat dosa , dan t’ada orang dapat tipu-daya dalam mulut-nya :
60002023	bila orang maki sama dia , t’ada dia balas maki ; bila dia kna susah , t’ada dia gertak : ttapi sudah srahkan k-pada Tuhan yang hukumkan dngan adil :
60002024	dia-lah sndiri sudah tanggongkan dosa-dosa kita di badan-nya di atas kayu itu , spaya sdang kita sudah mati k-pada dosa , kita boleh hidop k-pada kbnaran pula ; dan deri sbab dia punya bkas-luka kamu sudah di-smbohkan .
60002025	Kerna dhulu kamu sudah jalan ssat sperti kambing ; ttapi skarang ini kamu sudah pulang balek k-pada kamu punya jiwa punya Gombala dan Pnjaga .
60003001	Bgitu-lah juga , hei kamu yang jadi bini , tundok-lah k-pada kamu sndiri punya laki ; spaya jikalau ada orang ta’mau turut perkata’an itu , ttapi dia-orang boleh kna pujok deri sbab bini-nya punya klakuan , dngan ta’usah satu patah pun ,
60003002	bila dia-orang tengok kamu punya klakuan yang suchi dan yang champur dngan takot .
60003003	Dan dia-orang punya perriasan jangan-lah jadi perriasan yang di luar itu , ia’itu slampitan rambot , pakai barang-barang mas , atau pakai macham-macham kain baju ;
60003004	ttapi biar-lah perriasan-nya jadi diri-nya yang tersmbunyi , ia’itu hati-nya , dngan perriasan yang ta’boleh binasa , sperti prangai yang lmah-lmbot dan diam-diam , yang banyak herga-nya di dpan Allah .
60003005	Kerna dhulu-kala bgini-lah prempuan-prempuan kudus yang harap sama Allah sudah riaskan diri-nya , dngan tundok k-pada laki-nya sndiri :
60003006	sperti Sarah sudah turut prentah Ibrahim , dan triak dia " tuan : " dan kamu ini dia-lah punya anak-chuchu , kalau kamu buat baik , dan t’ada di-kjotkan oleh baik apa ktakotan pun .
60003007	Dan kamu yang jadi laki pun bgitu juga , biar-lah kamu tinggal sama kamu punya bini dngan bijaksana , dan kasi hormat k-pada bini , sbab dia prempuan yang lbeh lmah , dan sbab kamu sama-sama dapat kurnia Allah , ia’itu hidop , mnjadi psaka ; spaya jangan kamu punya do’a di-tgahkan .
60003008	Pnghabisan skali , biar-lah kamu sklian satu hati , taroh sayang satu sama lain , kaseh-mngaseh sperti sudara , lmah-lmbot dan rndah-hati pun :
60003009	dan jangan kamu balas jahat sama jahat , atau maki balas maki ; ttapi balek kasi berkat ; kerna kamu sudah di-panggil sbab ini , ia’itu spaya kamu dapat berkat jadi psaka .
60003010	Kerna , " Orang yang mau sayang hidop , Dan mau jumpa hari yang baik . Biar dia tahankan lidah-nya deri-pada jahat , Dan bibir mulut-nya deri-pada chakap tipu-daya :
60003011	Dan biar dia balek deri-pada yang jahat , dan buat baik ; Biar dia chari perdamaian , dan kjar itu baik-baik .
60003012	Kerna Tuhan punya mata ada tengok orang yang bnar , Dan kuping-nya dngar perminta’an-nya : Ttapi muka Tuhan mnntang orang yang buat jahat . "
60003013	Dan siapa-kah yang nanti buat chlaka sama kamu , jikalau kamu rajin buat baik ?
60003014	Ttapi jikalau kamu kna susah pun deri sbab kbnaran , berkat-lah kamu : dan jangan takot dia-orang punya ktakotan , dan jangan kamu jadi terkachau ;
60003015	ttapi kuduskan-lah Almaseh jadi Tuhan dalam kamu punya hati : slalu sdia kasi jawab k-pada tiap-tiap orang yang tanya apa sbab itu pngharapan yang kamu ada , ttapi dngan lmah-lmbot dan dngan takot :
60003016	dan biar-lah puteh hati kamu ; spaya dalam hal orang chakap jahat fasal kamu , itu orang smoa boleh kna malu yang maki kamu punya klakuan baik yang dalam Almaseh .
60003017	Kerna jikalau bgitu-lah kahandak Allah punya mau , lbeh baik kamu kna susah sbab buat baik , deri-pada kna susah sbab buat jahat .
60003018	Kerna Almaseh pun sudah satu kali saja kna susah kerna dosa-dosa , satu orang yang bnar ganti orang-orang yang t’ada bnar , spaya dia boleh bawa kita k-pada Allah ; badan-nya di-matikan juga , ttapi roh-nya di-hidopkan ;
60003019	dan dalam ini hal-lah dia sudah pergi ajar sgala roh di dalam jel ,
60003020	yang dhulu derhaka ktika Allah punya panjang-hati ada nantikan tempo jman Noh , sambil bahtra itu lagi di-lngkapkan , yang di dalam-nya ada sdikit orang , ia’itu lapan jiwa smoa-nya , sudah di-slamatkan oleh ayer :
60003021	dan ayer itu dngan satu chontoh skarang ada slamatkan kamu juga , ia’itu baptis ( bukan dalam hal badan kamu punya kotor hilang , ttapi dalam hal kamu tuntut Allah dngan hati puteh ) , oleh kbangkitan Isa Almaseh ;
60003022	yang sudah naik shorga , dan ada dudok di sblah kanan Allah : dngan sgala mla’ikat dan sgala kuasa dan sgala prentah tundok k-pada dia .
60004001	Jadi , sdang Almaseh sudah kna susah dalam badan manusia , pakai-lah itu niat juga jadi kamu punya snjata ; kerna orang yang sudah kna susah dalam badan sudah brenti deri-pada dosa ;
60004002	spaya s-lama ada kamu punya umor lagi dalam badan , jangan lagi kamu turut manusia punya k’inginan , ttapi turut Allah punya kahandak .
60004003	Kerna tempo yang lalu itu sudah chukop kerjakan sperti orang bangsa-asing punya suka , serta bawa diri dngan perchabolan , k’inginan , mabok , lazat , minum-minum , dan smbahyang datok , ia’itu kbnchian :
60004004	yang orang hairan dalam hal kamu t’ada berlari sama-sama masok itu perchabolan yang terlampon banyak , dan dia-orang chakap jahat fasal kamu :
60004005	dan dia-orang pun msti kasi kira-kira k-pada dia yang ada sdia mau hukumkan orang yang lagi hidop dan orang yang mati pun .
60004006	Ini-lah sbab-nya injil sudah di-khabarkan k-pada orang yang sudah mati pun , spaya orang-orang itu punya roh boleh hidop sperti Allah , sunggoh pun dia-orang kna hukum dalam badan-nya sperti manusia .
60004007	Ttapi sgala perkara sudah dkat-lah ksudahan-nya : sbab itu baik kamu mnahan diri , dan ingat-ingat minta do’a :
60004008	lbeh deri-pada smoa , taroh-lah kaseh satu sama lain dngan rajin ; kerna kaseh itu lindongkan banyak-banyak dosa
60004009	dan suka sambot satu sama lain di rumah dngan t’ada bersungut :
60004010	s-kdar tiap-tiap orang sudah trima kurnia , layankan itu satu sama lain , sperti juru-kunchi yang baik di atas macham-macham anugrah Allah ;
60004011	jikalau barang-siapa berchakap , biar-lah sperti firman Allah ; jikalau barang-siapa mlayan , biar-lah dngan kkuatan yang Allah kasi : spaya dalam smoa perkara Allah juga boleh di-muliakan deri sbab Isa Almaseh , dan mulia pada Tuhan , dan kuasa pun sampai s-lama-lama-nya . Amin .
60004012	Hei sgala kkaseh , jangan hairan fasal kamu kna uji dngan api yang ada choba sama kamu , spertikan satu perkara yang hairan sudah datang atas kamu :
60004013	ttapi sdang kamu ada bhagian dalam Almaseh punya sngsara , baik kamu bersuka-suka ; spaya pada waktu kmulia’an Almaseh di-nyatakan kamu pun boleh bersuka-suka dngan ksuka’an yang bsar skali .
60004014	Jikalau kamu kna chla deri sbab nama Almaseh , berkat-lah kamu ; kerna Roh kmulia’an , ia’itu Roh Allah , ada tinggal atas kamu .
60004015	Kerna jangan-lah satu orang pun antara kamu kna susah sperti satu pmbunoh , atau pnchuri , atau orang yang buat jahat , atau sperti orang yang suka masok orang lain punya fasal ;
60004016	ttapi jikalau kna susah sperti satu Kristen , jangan-lah itu orang jadi malu ; ttapi baik dia muliakan Allah dngan ini nama juga .
60004017	Kerna sudah sampai ktika-nya yang hukuman msti mula’i deri-pada isi rumah Allah : dan jikalau hukuman mula ’ I deri-pada kita , apa-kah itu orang punya ksudahan yang t’ada turut Allah punya injil punya prentah ?
60004018	Dan jikalau satu orang yang bnar dapat slamat dngan susah , di mana-kah orang yang t’ada kbaktian dan yang berdosa nanti ternampak ?
60004019	Sbab itu biar-lah sgala orang yang kna susah sperti kahandak Allah srahkan jiwa dia-orang k-pada Pnjadi yang stiawan itu , dalam hal dia-orang buat baik .
60005001	Sbab itu sama orang-orang yang jadi ktua antara kamu sahya nasihatkan , sahya ini yang sama-sama jadi ktua juga , dan sudah saksikan sgala sngsara Almaseh , dan yang sama-sama dapat bhagian dalam kmulia’an yang nanti di-nyatakan itu :
60005002	Gombalakan-lah Allah punya kawan-domba yang di antara kamu itu , dan jagakan dia-orang , bukan sbab kna paksa , ttapi dngan suka-hati , sperti kahandak Allah ; dan jangan sbab mau dapat untong jahat , ttapi dngan sunggoh hati ;
60005003	dan jangan sperti tuan-tuan atas kamu punya bhagian , ttapi jadi tuladan k-pada kawan-domba itu .
60005004	Dan bila Gombala yang kpala itu nanti di-nyatakan , kamu nanti trima makota kmulia’an yang t’ada layu .
60005005	Dan bgitu juga kamu smoa yang muda-muda , tundok-lah k-pada yang tua-tua . Dan kamu sklian , pakaikan rndah-hati di-pinggang mnjadi hamba satu sama lain : kerna Allah mlawan orang-orang yang sombong-hati , ttapi dia kasi anugrah k-pada orang-orang yang rndah-hati .
60005006	Sbab itu rndahkan-lah diri kamu di bawah Allah punya tangan yang berkuasa itu , spaya pada ktika-nya dia boleh tinggikan kamu ;
60005007	dan smoa kamu punya khuatir pulangkan-lah sama dia , kerna dia ada pdulikan kamu .
60005008	Baik-lah kamu ingat-ingat , dan berjaga ; kamu punya musoh iblis itu sperti singa yang mngaum ada berjalan sini-sana chari siapa yang dia boleh tlan :
60005009	tahankan dia ini tgoh-tgoh dngan perchaya , sbab kamu tahu yang itu ksusahan juga ada jadi dalam hal sklian sudara-sudara kamu yang di dalam dunia ini .
60005010	Dan Allah yang bri sgala anugrah , dan sudah panggil kamu masok dalam kmulia’an-nya yang kkal dalam Almaseh itu , bila kamu sudah habis kna susah sdikit punya lama , dia-lah juga nanti sndiri smpurnakan , tgohkan , kuatkan sama kamu .
60005011	K-pada dia-lah kuasa sampai s-lama-lama-nya . Amin .
60005012	Dngan tangan sudara Silwanus yang stiawan itu , sperti sahya fikir , sahya sudah tulis k-pada kamu dngan pendek saja , serta kasi nasihat dan bersaksi yang ini-lah Allah punya anugrah yang btul itu : baik-lah kamu berdiri ttap dalam-nya .
60005013	Kamu punya sudara di Babil , yang terpileh sama-sama kamu , kirim tabek k-pada kamu ; dan anak sahya Markus .
60005014	Kasi tabek satu sama lain dngan chium pngasehan itu . Sjahtra-lah k-pada kamu smoa yang di dalam Almaseh .
61001001	Deri-pada Simon Petrus , hamba dan rasul Isa Almaseh , k-pada orang-orang yang sudah trima satu perchaya yang sama indah sperti kita punya , dngan kbnaran kita punya Allah dan Juru-slamat , ia’itu Isa Almaseh :
61001002	biar-lah bertambah-tambah k-pada kamu anugrah dan sjahtra dalam hal kamu tahu Allah dan Tuhan kita Isa ;
61001003	sdang dia punya kuasa ktuhanan sudah kasi sama kita sgala perkara yang berguna kerna hidop dan kbaktian , sbab kamu sudah tahu dia yang sudah panggil kita dngan kmulia’an dan kbaikan-nya sndiri ;
61001004	dan oleh itu smoa-lah , dia sudah kurniakan k-pada kita dia punya perjanjian yang indah-indah dan yang sangat bsar itu , spaya oleh ini perjanjian smoa kamu boleh jadi orang yang ada bhagian dalam tabi’at ktuhanan-nya , sdang kamu sudah lpas deri-pada hal kbinasa’an yang ada dalam dunia deri sbab k’inginan .
61001005	Dan itu sbab juga , dngan s-gnap rajin , dalam kamu punya perchaya tunjokkan-lah kbaikan ; dan dalam kbaikan pngtahuan ;
61001006	dan dalam pngtahuan mnahan diri ; dan dalam mnahan diri sabar-hati ; dan dalam sabar-hati kbaktian ;
61001007	dan dalam kbaktian kaseh k-pada sudara-sudara ; dan dalam kaseh k-pada sudara-sudara itu kaseh .
61001008	Kerna jikalau itu smoa jadi kamu punya dan bertambah-tambah , itu nanti tahankan kamu jadi malas atau ta’berbuah dalam pngtahuan deri-hal Tuhan kita Isa Almaseh .
61001009	Kerna orang yang ada kurang dalam ini smoa , dia itu ada buta dan mata kabur , dan sudah lupa yang dia sudah di-suchikan deri-pada dosa-dosa-nya yang lama .
61001010	Jadi itu , baik-lah kamu makin rajin bikin tntu kamu punya panggilan dan pilehan : kerna jikalau kamu buat ini smoa , ta’pernah-lah kamu nanti terantok :
61001011	kerna bgini bharu-lah kamu nanti dapat masok dngan banyak kkaya’an dalam Tuhan dan Juru-slamat kita Isa Almaseh punya kraja’an yang kkal .
61001012	Sbab itu sahya slalu ada sdia mau ingatkan kamu deri-hal ini smoa , sunggoh pun kamu sudah tahu , dan kamu sudah tgoh dalam kbtulan itu yang ada sama kamu .
61001013	Dan s-lagi sahya ada dalam khemah ini , sahya fikir patut juga sahya bangunkan kamu dngan ingatkan ;
61001014	sbab sahya tahu yang sahya punya khemah ini chpat nanti hilang , sperti Tuhan kita Isa Almaseh sudah tunjokkan sama sahya .
61001015	Dan sahya nanti usahakan diri sahya spaya pada tiap-tiap tempo , kmdian deri-pada sahya punya kmatian , kamu boleh ingat ini smoa .
61001016	Kerna kita sudah kasi tahu deri-hal kuasa dan deri-hal kdatangan Tuhan kita Isa Almaseh , bukan-nya dngan chrita yang bukan-bukan yang orang sudah karangkan dngan cherdek-nya , ttapi kita sndiri punya mata sudah tengok dia punya kbsaran .
61001017	Kerna dia sudah trima hormat dan kmulia’an deri-pada Allah Bapa , tempo satu suara yang bgini sudah datang k-pada dia deri-pada kmulia’an yang maha-bsar itu , " Ini-lah Anak sahya , yang sahya kaseh , dia-lah yang berknan sama sahya " :
61001018	dan ini suara kita sndiri sudah dngar terkluar deri langit , waktu kita ada sama-sama dia di gunong yang kudus itu .
61001019	Dan kita ada perkata’an nabuat , lbeh tgoh ; dan baik juga kamu perhatikan itu sperti sama plita yang berchahya dalam tmpat glap , sampai waktu hari siang , dan bintang timor kluar di dalam hati kamu :
61001020	sdang pertama skali kamu tahu ini perkara , ia’itu satu nabuat pun dalam kitab itu t’ada datang deri-pada pngertian orang sndiri .
61001021	Kerna t’ada pernah satu nabuat pun turun dngan kahandak manusia : ttapi orang punya perkata’an kluar deri-pada Allah , sbab di-grakkan oleh Roh Alkudus .
61002001	Ttapi sudah terkluar pula nabi-nabi yang dusta di antara bangsa itu , sama sperti antara kamu nanti ada guru-guru yang dusta , dan ini orang smoa nanti bawa masok dngan smbunyi pngajaran ssat yang binasakan orang , dan dia-orang nanti sangkalkan sama Tuhan yang sudah tbuskan dia-orang skali pun , serta bawa kbinasa’an chpat-chpat atas diri-nya sndiri .
61002002	Dan banyak orang nanti ikut dia punya perchabolan ; dan orang nanti chakap jahat fasal jalan kbtulan deri sbab dia-orang .
61002003	Dan sbab tma’a dia-orang nanti chari untong deri-pada kamu dngan perkata’an yang pura-pura : dan deri dhulu-kala t’ada lengah hukuman orang-orang ini , dan dia-orang punya kbinasa’an t’ada mngantok .
61002004	Kerna jikalau Allah t’ada sayangkan mla’ikat-mla’ikat pun bila dia-orang sudah buat dosa , ttapi sudah buangkan masok dalam nraka , dan srahkan dalam lobang-lobang glap tersimpan sampai tempo hukuman ;
61002005	dan t’ada juga Allah sayangkan orang isi dunia dhulu kala , chuma Noh saja , yang khabarkan deri-hal kbnaran , dia sudah slamatkan dngan lain tujoh orang , ktika dia turunkan ayer-bah atas orang isi dunia yang t’ada kbaktian .
61002006	Dan dia hukumkan negri Sadom sama negri Amurah dngan kbinasa’an , ia’itu dia hanguskan sampai jadi habu , dan dia buatkan satu larangan kerna orang-orang yang nanti bawa diri dngan t’ada kbaktian ;
61002007	dan dia lpaskan Lut orang yang bnar itu , yang rasa seksa sbab orang jahat itu punya klakuan chabol
61002008	( kerna itu orang bnar , s-lagi dia tinggal sama-sama itu orang smoa , sbab dia tengok dan dngar , sudah seksakan jiwa-nya yang bnar s-hari-hari deri sbab perbuatan yang derhaka ) :
61002009	dan Tuhan tahu lpaskan orang-orang yang ada kbaktian kluar deri pnchoba’an , dan simpankan orang-orang yang ta’bnar dalam kna seksa sampai hari hukuman ;
61002010	terlbeh skali orang yang bawa diri turut tabi’at dunia dalam k’inginan yang najis , dan ta’pdulikan prentah . Brani punya orang , kras-kpala , dia-orang t’ada takot umpatkan yang mulia-mulia :
61002011	sdang mla’ikat-mla’ikat , sunggoh pun kuat-kuasa-nya lbeh bsar , t’ada bawa di dpan Allah satu d’awa’an yang umpatkan dia-orang .
61002012	Ttapi ini smoa pula , sperti hidop-hidopan yang t’ada akal , di-beranakkan sperti binatang spaya kna buru dan kna binasa , ini smoa ada umpat-umpat dalam perkara-perkara yang dia ta’tahu , dan nanti kna binasa dalam kbinasa’an-nya sndiri ,
61002013	dan kna salah mnjadi upah kerna salah yang dia-orang buat ; lazat siang-hari itu pun dia-orang fikir satu ksuka’an , dia-orang jadi chachat dan chla , bila dia-orang berlazat dalam perjamuan-kaseh-nya , tempo dia makan sama-sama kamu ;
61002014	dia-orang punya mata pnoh dngan zina , dan ta’boleh brenti dosa ; dia-orang umpankan hati orang yang ta’tgoh ; dia-orang punya hati sudah biasa dalam tma’a ; smoa-nya anak-anak la’anat ;
61002015	yang tinggalkan jalan yang lurus dan jadi ssat , ikut jalan Bil’am anak Ba’ur , yang suka kjahatan punya upah ;
61002016	ttapi dia sudah kna kalot sbab dia sndiri punya ksalahan : ia’itu satu binatang yang ta’boleh chakap sudah chakap dngan suara manusia , dan sudah tahankan itu nabi punya gila .
61002017	Ini orang smoa mata-ayer yang kring awan-awan yang kna tolak oleh ribot ; dan kerna ini orang smoa glap-glita sudah tersimpan .
61002018	Kerna dia pakai sia-sia punya perkata’an yang bsar-bsar , dan orang yang ada bharu lpas deri-pada orang-orang yang buat klakuan ssat , dia-orang umpankan dngan perchabolan-nya dalam tabi’at dunia punya k’inginan ;
61002019	dan janji mau kasi kbebasan k-pada ini orang , ttapi dia-orang sndiri mnjadi hamba-hamba kbinasa’an ; kerna orang jadi hamba k-pada apa-apa yang kalahkan dia .
61002020	Kerna jikalau orang sudah lpas deri dunia ini punya perkara-perkara yang najis , deri sbab tahu Tuhan dan Juru-slamat kita Isa Almaseh , dan kmdian lagi skali tersangkot dalam ini najis smoa , dan kna kalah pula , dia-orang punya hal pnghabisan jadi lbeh ta’baik deri-pada hal mula-mula .
61002021	Kerna lbeh baik jikalau dia-orang blum tahu jalan kbnaran , deri-pada dia balek deri-pada hukum kudus itu yang sudah di-srahkan k-pada-nya , kmdian deri-pada dia-orang sudah tahu itu jalan .
61002022	Jadi , sudah datang atas dia-orang sperti perumpama’an yang btul itu , " Anjing sudah pulang makan muntah , " dan lagi , " Babi yang sudah mandi masok kubang lumpur . "
61003001	Hei sgala kkaseh , ini-lah surat yang nombor dua sahya ada tulis k-pada kamu smoa ; dan dalam dua-dua surat sahya bangunkan kamu punya ingatan yang tulus itu dalam hal sahya ingatkan kamu ;
61003002	spaya kamu boleh ingat apa-apa perkata’an yang nabi-nabi yang kudus sudah lbeh dhulu chakapkan , dan boleh ingat Tuhan Juru-slamat kita punya psanan yang dia sudah kasi oleh kamu punya rasul-rasul :
61003003	dan mula-mula kamu msti tahu ini , ia’itu pada jman yang pnghabisan skali nanti datang orang-orang yang mngolok dngan olok-olok-nya , yang bawa diri ikut k’inginan-nya sndiri ,
61003004	dan kata , " Di mana-kah itu perjanjian deri-hal kdatangan-nya ? kerna deri tempo nenek-moyang kita sudah tidor , smoa perkara ada tinggal sama sperti deri mula-mula kjadian . "
61003005	Kerna dngan sngaja itu orang-orang smoa lupakan ini satu perkara , ia’itu deri dhulu kala ada langit , dan ada bumi yang sudah di-jadikan deri-pada ayer dan dngan ayer , oleh perkata’an Allah ;
61003006	dan dngan ayer juga itu jman punya dunia sudah binasa , sbab kna tngglam oleh ayer-bah :
61003007	ttapi oleh itu perkata’an juga ini langit yang skarang ada dan ini bumi pun sudah di-tarohkan kerna api , tersimpan sampai hari hukuman dan hari kbinasa’an orang yang t’ada kbaktian .
61003008	Ttapi , hei sgala kkaseh , ini satu perkara jangan-lah lupakan , ia’itu sama Tuhan satu hari ada sperti s-ribu tahun , dan s-ribu tahun sperti satu hari .
61003009	Tuhan bukan-nya lengah fasal perjanjian-nya , sperti ada orang sangkakan dia lengah ; ttapi dia ada panjang-hati k-pada kamu , dan ta’mau satu orang pun binasa , ttapi spaya smoa orang boleh datang bertobat .
61003010	Ttapi hari Tuhan itu nanti datang sperti pnchuri bgitu ; dan itu hari langit nanti hilang dngan satu bunyi yang bsar skali , dan sgala anasir nanti kna bakar dan hanchor , dan bumi dngan sgala kjadian yang di dalam-nya nanti kna hangus .
61003011	Jadi itu , sdang ini smoa msti di-hanchorkan bgini , apa macham-kah punya orang kamu patut jadi , dngan klakuan yang kudus dan kbaktian ,
61003012	serta mnantikan dan lkaskan kdatangan hari Allah ? dan deri sbab itu hari langit nanti kna apa dan hanchur , dan sgala anasir nanti bakar sampaikan lbur .
61003013	Ttapi , ikut dia punya perjanjian , kita ini nantikan langit yang bharu dan bumi yang bharu , yang di dalam-nya ada tinggal kbnaran .
61003014	Sbab itu , hei sgala kkaseh , sdang kamu ada mnantikan ini perkara smoa , usahakan diri kamu spaya boleh terjumpa dalam sjahtra , dngan t’ada berchachat dan t’ada berchla dpan dia .
61003015	Dan bilangkan Tuhan punya panjang-hati itu mndatangkan slamat ; sama sperti kita punya sudara Paulus yang kkaseh itu sudah tulis k-pada kamu , sperti bijaksana yang sudah di-bri k-pada dia ;
61003016	dan bgini juga dalam sgala surat-nya , di mana dia ada chakap fasal ini perkara smoa ; dan dalam dia punya surat ada perkara-perkara yang susah mngerti , dan orang yang t’ada plajaran dan t’ada tgoh balek-balekkan , sama sperti dia-orang balekkan lain-lain kitab , sampai mndatangkan kbinasa’an atas dia-orang punya diri .
61003017	Sbab itu , hei sgala kkaseh , sdang kamu sudah tahu ini smoa lbeh dhulu , jaga baik-baik spaya jangan kamu pula kna hanyut sama-sama orang jahat punya ssat , dan jatoh deri-pada kamu punya hal yang tgoh .
61003018	Ttapi baik-lah kamu bertambah-tambah dalam anugrah , dan dalam pngtahuan Tuhan dan Juru-slamat kita Isa Almaseh . Mulia k-pada dia skarang dan sampai s-lama-lama-nya . Amin .
62001001	Apa yang sudah ada deri mula-mula , apa yang kita sudah dngar , apa yang kita sudah tengok dngan mata kita , apa yang kita sudah intai , dan kita punya tangan sudah jamah , ia’itu deri-hal Perkata’an hidop itu
62001002	( dan hidop itu sudah di-nyatakan , dan kita sudah tengok dan saksikan dan khabarkan k-pada kamu hidop yang kkal itu , yang sudah ada bersama-sama Bapa dan sudah di-nyatakan k-pada kita ) ;
62001003	apa yang kita sudah tengok dan dngar , kita khabarkan k-pada kamu pula , spaya kamu pun boleh dapat perskutuan sama-sama kita : dan kita punya perskutuan pun ada bersama-sama Bapa dan bersama-sama Anak-nya , Isa Almaseh :
62001004	dan ini smoa kita tulis spaya kita punya ksuka’an boleh di-chukopkan .
62001005	Dan ini-lah khabar yang kita sudah dngar deri-pada dia , dan yang kita khabarkan k-pada kamu , ia’itu Allah itu trang , dan dalam dia skali-kali t’ada glap .
62001006	Jikalau kita kata kita ada perskutuan bersama-sama dia , dan kita berjalan dalam glap , kita chakap bohong , dan t’ada buat kbtulan :
62001007	ttapi jikalau kita berjalan dalam trang sperti dia pun dalam trang , kita ada perskutuan satu sama lain , dan darah Isa , Anak-nya itu , suchikan kita deri-pada smoa dosa .
62001008	Jikalau kita kata yang kita tidak ada dosa , kita tipu diri kita , dan kbtulan itu tidak ada dalam kita .
62001009	Jikalau kita mngaku dosa-dosa kita , dia ada stiawan dan bnar mau ampunkan kita punya dosa , dan suchikan kita deri smoa kjahatan .
62001010	Jikalau kita bilang yang kita blum pernah buat dosa , kita bikin Allah satu pmbohong , dan dia punya perkata’an tidak ada dalam kita .
62002001	Hei anak-anak kchil , ini smoa sahya tulis k-pada kamu spaya kamu jangan buat dosa . Dan jikalau barang-siapa buat dosa , kita ada satu Pnolong sama Bapa , ia’itu Isa Almaseh yang bnar itu :
62002002	dan dia-lah korban perdamaian kerna dosa-dosa kita , dan bukan saja kerna kita punya , ttapi kerna satu isi dunia punya pula .
62002003	Dalam ini hal-lah kita tahu yang kita ada knal sama dia , ia’itu jikalau kita simpan dia punya hukum-hukum .
62002004	Orang yang kata , " Sahya knal sama dia , " dan t’ada pula simpan hukum-hukum-nya , dia itu satu pmbohong , dan kbtulan itu tidak ada dalam dia :
62002005	ttapi barang-siapa simpan perkata’an-nya , btul-lah dalam dia kaseh Allah sudah di-smpurnakan . Dalam ini hal-lah kita tahu yang kita ada dalam dia :
62002006	orang yang kata diri-nya ada tinggal dalam dia , patut sndiri berjalan sama sperti Almaseh sudah berjalan .
62002007	Hei sgala kkaseh , bukan-nya hukum bharu yang sahya ada tulis k-pada kamu , ttapi lama punya hukum yang kamu sudah ada deri mula-mula : itu hukum lama , ia’itu perkata’an yang kamu sudah dngar itu .
62002008	Ada pula satu hukum bharu yang sahya tulis k-pada kamu , dan ini hukum ada btul dalam dia punya hal dan dalam kamu punya ; kerna glap itu ada hilang , dan trang yang btul itu mula’i berchahya .
62002009	Orang yang katakan diri-nya ada dalam trang , ttapi bnchi dia punya sudara , itu orang ada dalam glap lagi sampai ini skarang .
62002010	Orang yang kaseh sama sudara-nya itu tinggal dalam trang , dan dalam itu orang t’ada batu terantok .
62002011	Ttapi orang yang bnchi sudara-nya , dia ada dalam glap , dan berjalan pun dalam glap , dan dia ta’tahu di mana dia ada pergi , kerna glap itu sudah butakan mata-nya .
62002012	Sahya ada tulis k-pada kamu , hei anak-anak kchil , sbab kamu punya dosa-dosa sudah di-ampunkan kerna nama Almaseh .
62002013	Dan sahya tulis k-pada kamu , hei bapa-bapa , sbab kamu sudah knal sama dia yang sudah ada deri mula-mula . Dan sahya ada tulis k-pada kamu , hei orang muda-muda , sbab kamu sudah kalahkan si jahat itu . Sahya sudah tulis k-pada kamu , hei budak-budak kchil , sbab kamu knal sama Bapa .
62002014	Sahya sudah tulis k-pada kamu , hei bapa-bapa , sbab kamu sudah knal sama dia yang sudah ada deri mula-mula . Sahya sudah tulis k-pada kamu , hei orang muda-muda , sbab kamu kuat , dan perkata’an Allah tinggal dalam kamu , dan kamu sudah kalahkan si jahat itu .
62002015	Jangan-lah kaseh sama dunia ini , atau perkara-perkara yang ada dalam dunia . Jikalau barang-siapa kaseh sama dunia ini , Bapa punya kaseh tidak ada dalam itu orang .
62002016	Kerna s-lagi perkara yang ada dalam dunia ini , ia’itu k’inginan badan , k’inginan mata , dan kmewahan hidopan , smoa itu bukan deri-pada Bapa , mlainkan deri-pada dunia ini juga .
62002017	Dan dunia ini ada hilang , dngan k’inginan-nya : ttapi orang yang buat kahandak Allah dia kkal s-lama-lama-nya .
62002018	Hei budak-budak kchil , ini-lah waktu yang pnghabisan : dan sperti kamu sudah dngar yang Almaseh punya lawan itu nanti datang , bgitu-lah skarang pun banyak sudah terkluar Almaseh punya lawan itu ; deri sbab itu kita tahu yang ini-lah waktu yang pnghabisan .
62002019	Orang-orang itu sudah kluar deri antara kita , ttapi dia-orang bukan deri antara kita ; kerna jikalau dia-orang ada deri antara kita , tntu-lah dia-orang sudah ttap tinggal bersama-sama kita : ttapi dia-orang sudah kluar , spaya nyata yang bukan sklian-nya deri antara kita .
62002020	Ttapi kamu smoa sudah dapat kurnia deri-pada Yang Kudus itu , dan kamu tahu sgala perkara .
62002021	Bukan-nya sahya tulis k-pada kamu sbab kamu ini ta’tahu kbtulan itu , ttapi sbab kamu tahu , dan sbab t’ada satu bohong pun yang asal-nya deri-pada kbtulan itu .
62002022	Siapa-kah itu pmbohong , kalau tidak itu orang yang sangkalkan Isa , ia’itu yang dia bukan-nya Almaseh ? Ini-lah Almaseh punya lawan , ia’itu dia yang sangkalkan Bapa dan Anak .
62002023	Barang-siapa sangkalkan Anak , dia-lah t’ada juga itu Bapa : orang yang mngaku Anak itu , dia ada juga itu Bapa .
62002024	Dan kamu ini , biar-lah apa yang kamu sudah dngar deri mula-mula itu tinggal dalam kamu . Jikalau apa yang kamu sudah dngar deri mula-mula itu tinggal dalam kamu , kamu pun nanti tinggal dalam Anak itu , dan dalam Bapa pun .
62002025	Dan ini-lah itu perjanjian yang dia sudah janji k-pada kita , ia’itu hidop yang kkal .
62002026	Sahya sudah tulis ini smoa k-pada kamu deri-hal orang-orang yang mau ssatkan kamu .
62002027	Dan kamu ini , itu kurnia roh yang kamu sudah trima deri-pada Allah ada tinggal dalam kamu , jadi ta’usah satu orang pun lagi ajar kamu ; ttapi sperti itu kurnia ajarkan kamu deri-hal sgala perkara , dan itu kurnia ada btul , bukan bohong , dan sperti itu sudah ajarkan kamu , tinggal-lah dalam dia .
62002028	Skarang , hei anak-anak kchil , tinggal-lah dalam dia , spaya kalau dia di-nyatakan , kita boleh dapat brani , dan jangan jadi malu dpan dia waktu kdatangan-nya .
62002029	Jikalau kamu tahu yang dia itu ada bnar , kamu tahu juga yang masing-masing orang yang buat kbnaran itu di-beranakkan deri-pada dia .
62003001	Tengok-lah apa macham punya kaseh Bapa sudah kurniakan k-pada kita , sampaikan kita di-sbot anak-anak Allah : dan ini-lah kita punya hal . Ini-lah sbab-nya ini dunia t’ada knal sama kita , ia’itu sbab dia-orang ta’knal sama dia .
62003002	Hei sgala kkaseh , skarang juga kita anak-anak Allah , dan blum lagi di-nyatakan ‘ ntah apa-kah hal kita kmdian . Kita tahu ini , ia’itu kalau dia di-nyatakan , kita nanti jadi sperti dia juga : kerna kita nanti tengok sama dia s-bagimana dia ada .
62003003	Dan tiap-tiap orang yang ada taroh ini harap atas dia , suchikan diri-nya sndiri , sperti dia pun ada suchi .
62003004	Tiap-tiap orang yang buat dosa , dia pun langgar hukum : dan dosa ia’itu langgar hukum .
62003005	Dan kamu tahu yang dia-lah sudah di-nyatakan spaya hilangkan dosa ; dan dalam dia tidak ada dosa .
62003006	Barang-siapa yang tinggal dalam dia , t’ada buat dosa : barang-siapa yang buat dosa blum tengok dia , dan blum knal sama dia .
62003007	Hei anak-anak kchil , jangan satu orang pun ssatkan sama kamu : orang yang buat kbnaran , dia-lah bnar , sperti Almaseh pun ada bnar :
62003008	orang yang buat dosa asal-nya deri-pada iblis ; kerna iblis buat dosa deri mula-mula . Ini-lah sbab Anak Allah sudah di-nyatakan , ia’itu spaya dia boleh binasakan iblis punya kerja .
62003009	Barang-siapa yang di-beranakkan deri-pada Allah t’ada buat dosa , sbab bneh Allah ada tinggal dalam dia : dan dia ta’boleh buat dosa , sbab dia sudah di-peranakkan deri-pada Allah .
62003010	Bgini-lah jadi nyata anak-anak Allah dan anak-anak iblis pun : barang-siapa yang t’ada buat kbnaran , dia bukan deri-pada Allah , bgitu juga orang yang t’ada kaseh sama sudara-nya .
62003011	Kerna ini-lah itu khabar yang kamu sudah dngar deri mula-mula , ia’itu kaseh-lah satu sama lain :
62003012	bukan sperti Kabil , yang deri-pada si jahat itu , dan sudah bunoh sudara-nya . Dan apa sbab dia sudah bunoh ? Ia’itu sbab dia punya perbuatan jahat , dan sudara-nya punya bnar .
62003013	Hei sudara-sudara , jangan jadi hairan jikalau dunia ini bnchi sama kamu .
62003014	Kita ini tahu yang kita sudah pindah deri-pada mati k-pada hidop , kerna kita ada kaseh sudara-sudara itu . Orang yang t’ada kaseh itu lagi tinggal dalam mati .
62003015	Barang-siapa yang bnchi sudara-nya itu satu pmbunoh : dan kamu tahu yang t’ada satu pmbunoh pun ada hidop yang kkal tinggal dalam diri-nya .
62003016	Kita sudah tahu kaseh dngan ini , ia’itu sbab Almaseh sudah srahkan nyawa-nya kerna kita : dan kita ini pun patut srahkan nyawa kerna sudara-sudara itu .
62003017	Ttapi barang-siapa yang ada ini dunia punya herta , dan tengok sudara-nya ada terkurang , ttapi jauhkan kmurahan hati-nya deri-pada dia , mana boleh kaseh Allah tinggal dalam-nya ?
62003018	Hei anak-anak kchil , jangan-lah kita tunjokkan kaseh dngan perkata’an , atau dngan mulut ; ttapi dngan perbuatan dan kbtulan .
62003019	Dngan ini hal kita boleh tahu yang kita deri-pada kbtulan itu , dan boleh tgohkan hati kita di dpan dia ,
62003020	jikalau ada apa-apa perkara yang hati kita salahkan kita ; kerna Allah lbeh bsar deri-pada kita punya hati , dan dia tahu smoa perkara .
62003021	Hei sgala kkaseh , jikalau hati kita t’ada salahkan kita , tntu-lah kita ada brani-hati dpan Allah ;
62003022	dan apa-apa kita minta , kita dapat deri-pada dia , sbab kita ada simpan dia punya hukum-hukum , dan sbab kita buat apa-apa yang berknan di dpan dia .
62003023	Dan ini-lah hukum-nya , ia’itu kita patut perchaya nama Anak-nya Isa Almaseh , dan kaseh satu sama lain , sperti hukum yang dia sudah psan kita .
62003024	Dan orang yang simpan dia punya hukum-hukum itu tinggal dalam dia , dan dia pun tinggal dalam itu orang . Dan kita boleh tahu yang dia tinggal dalam kita dngan ini , ia’itu oleh Roh yang dia sudah kasi sama kita .
62004001	Hei sgala kkaseh , jangan perchaya tiap-tiap roh , ttapi uji-lah sgala roh itu , ada-kah dia deri-pada Allah : kerna banyak nabi-nabi bohong sudah terkluar masok dunia ini .
62004002	Kita boleh tahu Roh Allah dngan ini , ia’itu tiap-tiap roh yang mngaku yang Isa Almaseh itu sudah datang dngan k’ada’an manusia , roh itu-lah deri-pada Allah :
62004003	dan tiap-tiap roh yang t’ada mngaku Isa , itu roh bukan deri-pada Allah : dan ini-lah Almaseh punya lawan punya roh , yang kamu sudah dngar nanti datang ; dan ini skarang pun dia sudah ada di dunia .
62004004	Hei anak-anak kchil , kamu ini deri-pada Allah , dan kamu sudah kalahkan dia-orang : kerna dia yang dalam kamu itu ada lbeh bsar deri-pada dia yang ada di dalam dunia .
62004005	Dia-orang ini deri-pada dunia : itu sbab-lah dia-orang chakap deri-pada dunia , dan dunia ini dngar sama dia-orang .
62004006	Kita ini deri-pada Allah : orang yang knal Allah dngar sama kita ; orang yang bukan deri-pada Allah t’ada dngar sama kita . Dngan ini kita boleh tahu roh kbtulan dan roh kssatan .
62004007	Hei sgala kkaseh , biar-lah kita kaseh satu sama lain : kerna kaseh itu deri-pada Allah ; dan tiap-tiap orang yang ada kaseh , dia sudah di-beranakkan deri-pada Allah , dan dia knal sama Allah .
62004008	Orang yang tidak ada kaseh , dia itu t’ada knal sama Allah , kerna Allah dia-lah kaseh .
62004009	Kaseh Allah sudah di-nyatakan dalam kita punya hal dngan ini , ia’itu yang Allah sudah hantarkan Anak-nya yang tunggal itu masok dunia ini , spaya kita boleh hidop oleh dia .
62004010	Kaseh itu ada dalam ini hal , ia’itu bukan dalam hal kita sudah kaseh sama Allah , ttapi dalam hal Allah sudah kaseh sama kita , dan sudah hantarkan Anak-nya mnjadi korban perdamaian kerna dosa-dosa kita .
62004011	Hei sgala kkaseh , jikalau bgitu-lah Allah sudah kaseh sama kita , patut-lah kita pun kaseh satu sama lain .
62004012	T’ada satu orang pun sudah tengok Allah baik bila pun : jikalau kita kaseh satu sama lain , Allah tinggal dalam kita , dan kaseh-nya nanti di-smpurnakan dalam kita :
62004013	kita boleh tahu yang kita tinggal dalam dia dan dia dalam kita dngan ini , ia’itu sbab dia sudah kasi kita s-bhagian deri-pada Roh-nya .
62004014	Dan kita sudah tengok dan kita bersaksi yang Bapa sudah hantarkan Anak itu mnjadi ini dunia punya Juru-slamat .
62004015	Barang-siapa nanti mngaku yang Isa itu Anak Allah , Allah tinggal dalam itu orang , dan dia dalam Allah .
62004016	Dan kita sudah tahu dan sudah perchaya itu kaseh yang Allah ada dalam kita punya hal . Allah dia-lah kaseh ; dan orang yang tinggal dalam kaseh , dia-lah tinggal dalam Allah , dan Allah pun tinggal dalam dia .
62004017	Dngan ini hal-lah kaseh di-smpurnakan sama kita , spaya kita dapat brani-hati tempo hari hukuman ; kerna sama sperti dia ada , bgitu-lah kita pun dalam dunia ini .
62004018	Dalam kaseh tidak ada ktakotan : ttapi kaseh yang smpurna buangkan ktakotan , kerna ktakotan bawa seksa ; dan orang yang ada takot , blum-lah smpurna dia punya kaseh .
62004019	Kita ada kaseh , sbab dia sudah kaseh sama kita lbeh dhulu .
62004020	Jikalau satu orang bilang , " Sahya ada kaseh sama Allah , " dan bnchi pula dia punya sudara , itu orang satu pmbohong : kerna orang yang t’ada kaseh sama sudara-nya yang dia sudah tengok , ta’boleh kaseh sama Allah yang dia blum tengok .
62004021	Dan ini hukum-lah kita dapat deri-pada Tuhan , ia’itu orang yang kaseh Allah , msti kaseh sama sudara-nya pun .
62005001	Barang-siapa perchaya yang Isa itu Almaseh , itu orang sudah di-peranakkan deri-pada Allah : dan barang-siapa yang kaseh sama dia yang sudah beranakkan , itu orang kaseh sama dia yang sudah di-beranakkan deri-pada dia .
62005002	Kita boleh tahu yang kita ada kaseh sama anak-anak Allah dngan ini , ia’itu bila kita kaseh sama Allah , dan ada buat dia punya hukum-hukum .
62005003	Kerna ini-lah kaseh Allah : ia’itu yang kita simpan dia punya hukum-hukum ; dan dia punya hukum-hukum bukan-nya brat .
62005004	Kerna apa-apa yang di-beranakkan deri-pada Allah kalahkan dunia ini : dan ini-lah kmnangan yang kalahkan dunia ini , ia’itu kita punya perchaya .
62005005	Dan siapa-kah yang kalahkan ini dunia , kalau tidak itu orang yang perchaya yang Isa itu Anak Allah ?
62005006	Ini-lah dia yang datang dngan ayer dan darah , ia’itu Isa Almaseh ; bukan saja dngan ayer , ttapi dngan ayer dan dngan darah pun .
62005007	Dan roh itu-lah yang bersaksi , kerna Roh itu dia-lah kbtulan .
62005008	Kerna ada tiga yang bersaksi , ia’itu Roh , dan ayer , dan darah , dan itu tiga ada s-tuju .
62005009	Jikalau kita trima manusia punya ksaksian , Allah punya ksaksian pula lbeh bsar : kerna ini-lah ksaksian Allah , ia’itu yang dia sudah bersaksi deri-hal Anak-nya .
62005010	Orang yang perchaya sama Anak Allah ada ksaksian itu dalam diri-nya : orang yang ta’perchaya sama Allah sudah buat dia satu pmbohong ; kerna itu orang t’ada perchaya itu ksaksian yang Allah sudah saksikan deri-hal Anak-nya .
62005011	Dan ini-lah ksaksian-nya , ia’itu Allah sudah kasi sama kita hidop yang kkal , dan ini hidop ada dalam Anak-nya .
62005012	Orang yang ada Anak itu , ada itu hidop : orang yang tidak ada Anak Allah , tidak ada itu hidop .
62005013	Ini smoa sahya sudah tulis k-pada kamu , spaya kamu boleh tahu yang kamu ada hidop yang kkal , ia’itu k-pada kamu yang perchaya sama nama Anak Allah .
62005014	Dan ini-lah kita punya brani-hati k-pada Tuhan , ia’itu jikalau kita minta apa-apa sperti dia punya kahandak , dia dngar sama kita :
62005015	dan jikalau kita tahu yang dia dngar apa-apa kita minta , kita tahu juga yang kita dapat sgala perminta’an yang kita sudah minta sama dia .
62005016	Jikalau satu orang tengok sudara-nya buat dosa yang t’ada bawa mati , baik dia berdo’a , dan Allah nanti kasi sama dia hidop , k-pada orang-orang yang buat dosa yang t’ada bawa mati . Ada juga dosa yang bawa mati : bukan fasal ini punya dosa yang sahya kata dia boleh minta .
62005017	Tiap-tiap ksalahan itu-lah dosa : dan ada pula dosa yang t’ada bawa mati .
62005018	Kita tahu yang barang-siapa di-beranakkan deri-pada Allah , dia itu t’ada buat dosa ; ttapi yang sudah di-beranakkan deri-pada Allah simpankan dia , dan si jahat itu t’ada jamah dia .
62005019	Kita tahu yang kita ini deri-pada Allah , dan s-gnap dunia ini dudok dalam kuasa si jahat itu .
62005020	Dan kita tahu juga yang Anak Allah sudah datang , dan sudah kasi kita pngertian , spaya kita boleh knal sama dia yang btul itu , dan kita ada dalam dia yang btul itu , ia’itu dalam Anak-nya , Isa Almaseh . Ini-lah Allah yang btul , dan hidop yang kkal .
62005021	Hei anak-anak kchil , jaga-lah diri kamu deri-pada datok-datok .
63001001	Deri-pada itu ktua k-pada Nyonya yang terpileh dngan anak-anak-nya , yang smoa-nya sahya kaseh dalam kbtulan ; dan bukan saja sahya ini , ttapi sgala orang yang sudah tahu kbtulan itu ;
63001002	kita punya kaseh itu deri sbab kbtulan yang tinggal dalam kita , dan nanti ada sama-sama kita s-lama-lama-nya :
63001003	anugrah dan ksian dan sntosa nanti bersama-sama kita , deri-pada Allah Bapa itu , dan deri-pada Isa Almaseh , Anak Bapa itu , dalam kbtulan dan kaseh .
63001004	Sahya banyak suka-hati sbab sahya sudah jumpa ada brapa anak-anak Nyonya berjalan dalam kbtulan , sperti kita sudah trima hukum deri Bapa .
63001005	Dan skarang , hei Nyonya , bukan-nya sperti sahya ada tulis satu hukum yang bharu k-pada Nyonya , ttapi itu hukum yang kita sudah ada deri mula-mula , ia’itu sahya minta sama Nyonya yang kita kaseh satu sama lain .
63001006	Dan ini-lah kaseh , ia’itu yang kita berjalan turut hukum-hukum-nya . Ini-lah itu hukum , sperti kamu smoa sudah dngar deri mula-mula , yang kamu msti berjalan dalam-nya .
63001007	Kerna banyak pnipu sudah terkluar masok dunia ini , orang yang t’ada mngaku Isa Almaseh itu datang dngan k’ada’an manusia . Ini-lah pnipu itu , dan Almaseh punya lawan .
63001008	Preksa-lah diri kamu sndiri , spaya kamu jangan hilang perkara-perkara yang kita sudah kerjakan , ttapi spaya kamu boleh trima kamu punya pahala dngan s-chukop-nya .
63001009	Barang-siapa yang berjalan dhulu dan t’ada tinggal ttap dalam Almaseh punya ajaran , Allah t’ada sama itu orang : orang yang tinggal ttap dalam ajaran itu , sama itu orang ada Bapa itu , dan Anak pun .
63001010	Jikalau siapa pun datang sama kamu , dan t’ada bawa ini ajaran , jangan sambot dia masok rumah , dan tabek pun jangan kasi sama dia :
63001011	kerna orang yang kasi tabek sama dia , ada s-bhagian dalam pkerja’an-nya yang jahat itu .
63001012	Sahya ada banyak perkara mau tulis k-pada kamu smoa , ttapi sahya t’ada mau tulis dngan kertas sama tinta : ttapi sahya harap mau pergi k-pada kamu , dan berchakap dngan s-muka , spaya kamu punya ksuka’an boleh di-gnapkan .
63001013	Anak-anak Nyonya punya sudara prempuan yang terpileh smoa-nya kirim tabek k-pada Nyonya .
64001001	Deri-pada itu ktua k-pada Gayus yang kkaseh itu , yang sahya pun kaseh dalam kbtulan .
64001002	Hei kkaseh , sahya minta do’a spaya dalam sgala perkara angkau boleh beruntong , dan boleh bersehat , sama sperti jiwa angkau ada beruntong .
64001003	Kerna sahya sudah banyak suka-hati bila ada bbrapa sudara datang bersaksi deri-hal angkau punya kbtulan , sperti angkau ada berjalan dalam kbtulan .
64001004	Sahya t’ada satu ksuka’an yang lbeh bsar deri-pada ini , ia’itu yang sahya dngar deri-hal anak-anak sahya berjalan dalam kbtulan .
64001005	Hei kkaseh , angkau ada buat pkerja’an yang stiawan , apa-apa yang angkau buat k-pada sudara-sudara kita , mski-pun dia-orang bukan angkau punya knalan ;
64001006	dia-orang sudah bersaksi dpan eklisia deri-hal angkau punya kaseh : dan baik juga angkau punya perbuatan kalau angkau hantarkan dia-orang sperti yang padan dngan Allah :
64001007	kerna deri sbab Nama itu dia-orang sudah kluar , dngan t’ada trima apa-apa deri-pada orang bangsa-asing .
64001008	Sbab itu kita patut sambot orang-orang yang bgini , spaya kita pula boleh dapat bhagian dalam kerja-nya kerna kbtulan itu .
64001009	Sahya sudah tulis k-pada eklisia sdikit perkara : ttapi Diotrifis pula , yang suka jadi kpala antara dia-orang smoa , t’ada sambot sama kita .
64001010	Sbab itu , kalau sahya datang , sahya nanti ingat pkerja’an-nya yang dia buat itu , ia’itu yang dia maki kita dngan perkata’an yang jahat : dan dia t’ada puas dngan ini , kerna bukan saja dia sndiri t’ada sambot sudara-sudara itu , ttapi orang yang mau sambot pun dia tahankan pula , dan buangkan kluar eklisia .
64001011	Hei kkaseh , jangan-lah ikut jahat punya tuladan , ttapi yang baik punya . Orang yang buat baik , ia’itu deri-pada Allah : orang yang buat jahat , ia’itu blum tengok Allah .
64001012	Dimitrius itu ada dapat ksaksian deri-pada smoa orang , dan deri-pada kbtulan itu pun : dan kita ini pun bersaksi ; dan angkau tahu juga kita punya ksaksian ada btul .
64001013	Sahya ada banyak perkara mau tulis k-pada angkau , ttapi sahya t’ada mau tulis k-pada kamu dngan tinta sama pen :
64001014	ttapi sahya harap ta’brapa lama lagi mau jumpa sama angkau , dan kita boleh chakap dngan s-muka . Sjahtra-lah k-pada angkau . Sohbat-sohbat di sini kasi tabek . Kasi-lah tabek sama sohbat-sohbat di sana dngan sbot nama masing-masing .
64001015	
65001001	Deri-pada Yahuda , hamba Isa Almaseh dan sudara Yakob , k-pada orang-orang panggilan , yang sudah di-kasehkan dalam Allah Bapa , dan di-simpan kerna Isa Almaseh :
65001002	biar-lah bertambah-tambah k-pada kamu smoa ksian dan sjahtra dan kaseh pun .
65001003	Hei sgala kkaseh , waktu sahya lagi usahakan diri sahya dngan s-boleh-boleh-nya mau tulis k-pada kamu deri-hal kita punya slamat yang satu itu , sahya rasa msti tulis k-pada kamu dan nasihatkan kamu mlawan dngan sunggoh hati kerna itu perchaya yang sudah di-srahkan satu kali saja k-pada orang-orang kudus .
65001004	Kerna ada orang sudah masokkan diri-nya antara kamu dngan churi-churi , ia’itu orang-orang yang dhulu kala sudah tersurat msti kna ini hukuman , orang yang t’ada kbaktian , yang tukarkan kita punya Allah punya anugrah jadi perchabolan , dan lagi pun dia-orang sangkalkan Pnghulu dan Tuan kita yang tunggal itu , Isa Almaseh .
65001005	Sunggoh pun kamu sudah tahu smoa perkara dngan satu kali juga , ttapi sahya mau ingatkan kamu , bagimana bila Tuhan sudah slamatkan satu bangsa deri negri Masir , kmdian dia binasakan pula orang-orang yang t’ada perchaya .
65001006	Dan mla’ikat-mla’ikat pun yang t’ada simpan pangkat-nya sndiri , ttapi sudah tinggalkan dia-orang sndiri punya tmpat kdiaman , dia sudah simpankan dngan ikatan yang kkal dalam kglapan sampai hukuman hari yang bsar itu .
65001007	Sperti Sadom dan Amurah dngan sgala negri yang kliling situ , yang sama sperti ini smoa sudah habis-habis buat perchabolan , dan sudah pergi chari kjadian yang lain jnis , dan ini smoa jadi satu chontoh , dalam hal kna hukuman api yang kkal .
65001008	Ttapi bgitu juga ini orang-orang pun , dngan dia-orang punya mimpi , najiskan badan , dan hinakan prentah , dan umpatkan yang mulia-mulia .
65001009	Ttapi Mika’el , pnghulu mla’ikat itu , bila dia bertngkar sama iblis dan berbantah deri-hal mayat Musa , t’ada brani ltakkan atas iblis hukuman dngan umpat , ttapi dia chuma kata , " Biar Tuhan tgurkan angkau . "
65001010	Ttapi ini orang smoa umpatkan apa yang dia-orang ta’tahu pun : dan apa-apa pula yang dia-orang mngerti dngan k’ada’an-nya , sperti hidop-hidopan yang t’ada akal , dalam itu smoa dia-orang binasakan diri-nya .
65001011	Susah-lah dia-orang ! kerna dia-orang sudah ikut Kabil punya jalan , dan sudah buangkan diri-nya ikut ksalahan Bil’am sbab mau dapat upah , dan sudah binasa dngan derhaka yang sperti Karun punya .
65001012	Ini smoa-lah yang jadi batu karang yang tersmbunyi dalam kamu punya perjamuan-kaseh , bila dia-orang makan sama-sama kamu , sperti gombala yang knnyangkan diri dia-orang sndiri dngan t’ada takot ; ia’itu sperti awan-awan yang t’ada mngandong hujan , yang kna tolak oleh angin ; dan sperti pokok pada musim kmarau yang t’ada berbuah , dua kali mati , dan terchabot dngan akar-nya skali ;
65001013	sperti ombak laut yang mndru , yang smburkan dia-orang sndiri punya malu ; sperti bintang beridar , yang kerna-nya glap-glita sudah di-sdiakan sampai s-lama-lama-nya .
65001014	K-pada ini orang smoa , Hanuk , yang kturunan nombor tujoh deri-pada Adam , sudah bernabuat , dan kata , " Tengok-lah , Tuhan sudah datang dngan berlaksa-laksa orang-kudus-nya ,
65001015	mau jatohkan hukum atas sklian , dan mau kalotkan orang yang t’ada kbaktian deri-hal smoa dia-orang punya pkerja’an derhaka yang dia-orang sudah buat dngan derhaka-nya , dan deri-hal smoa kkrasan yang orang berdosa yang t’ada kbaktian sudah chakap mlawan dia .
65001016	Ini-lah orang yang bersungut-sungut , dan mngadu-mngadu , dngan ikut sperti k’inginan-nya ( dan mulut-nya chakap perkata’an yang bsar-bsar ) , dan dia-orang hormatkan rupa orang sbab mau chari untong .
65001017	Ttapi kamu ini , hei sgala kkaseh , ingat-lah perkata’an yang sudah di-katakan lbeh dhulu oleh rasul-rasul Tuhan kita Isa Almaseh ;
65001018	bagimana dia-orang sudah kata sama kamu , " Tempo jman yang pnghabisan nanti ada orang yang olok-olok , yang nanti ikut k’inginan-nya yang derhaka itu . "
65001019	Ini-lah orang yang buat perchraian , orang tabi’at binatang , dan yang t’ada Roh itu .
65001020	Ttapi kamu ini , hei sgala kkaseh , tgohkan-lah kamu punya diri atas alasan iman kamu yang sangat kudus itu , dan berdo’a dalam Roh Alkudus ,
65001021	spaya simpan kamu punya diri dalam kaseh Allah , sambil nantikan ksian Tuhan kita Isa Almaseh , sampai kamu dapat hidop yang kkal .
65001022	Ada orang yang kamu patut ksiankan , ia’itu orang yang bimbang hati ;
65001023	dan ada orang yang kamu patut slamatkan dngan sambarkan dia kluar deri-pada api ; dan ada lain orang pula yang kamu patut ksiankan , ttapi dngan takot ; dan dngan bnchi dia-orang punya pakaian skali pun , yang sudah kotor oleh sbab nafsu dunia .
65001024	K-pada dia yang ada kuasa jagakan kamu spaya jangan terantok , dan mnghadapkan kamu dpan kmulia’an-nya dngan t’ada chla dan dngan sangat ksuka’an ,
65001025	ia’itu k-pada Juru-slamat kita , Allah yang satu itu , kmulia’an , kkuatan dan kuasa k-pada dia oleh Tuhan kita Isa Almaseh , deri s-blum ada jman , dan skarang ini pun , dan sampai s-lama-lama-nya . Amin .
66001001	Ini-lah Knyata’an Isa Almaseh , yang Allah sudah kasi sama dia , spaya dia boleh tunjokkan k-pada dia punya hamba-hamba , ia’itu perkara-perkara yang msti jadi dngan sgra : dan dia hantarkan dan trangkan oleh mla’ikat-nya k-pada hamba-nya Yahya ;
66001002	yang saksikan pula perkata’an Allah , dan ksaksian Isa Almaseh , ia’itu apa-apa yang dia sudah tengok .
66001003	Berkat-lah orang yang bacha , dan orang-orang yang dngar perkata’an nabuat ini , dan simpan apa-apa yang ada tertulis dalam-nya , kerna waktu-nya sudah dkat .
66001004	Deri-pada Yahya , datang k-pada itu tujoh eklisia yang di negri Asiah : biar-lah anugrah dan sjahtra datang k-pada kamu deri-pada dia itu yang ada , dan sudah ada , dan nanti datang ; dan deri-pada itu tujoh Roh yang di dpan takhta-nya ;
66001005	dan deri-pada Isa Almaseh , saksi yang kperchaya’an , ia’itu yang sulong deri antara orang-orang mati , dan yang prentahkan sgala raja-raja dunia ini . K-pada dia yang kaseh sama kita , dan sudah lpaskan kita deri-pada dosa-dosa kita oleh darah-nya ;
66001006	dan sudah jadikan kita satu kraja’an dan imam-imam k-pada Bapa-nya Allah : k-pada dia datang-lah kmulia’an dan kuasa sampai s-lama-lama-nya . Amin .
66001007	Tengok , dia ada datang dngan awan-awan ; dan tiap-tiap mata nanti nampak sama dia , dan orang-orang yang sudah tikam dia ; dan smoa bangsa dunia ini nanti mratap kerna dia . Bgitu-lah . Amin .
66001008	Sahya-lah Alfa dan Omega , bgini-lah perkata’an Tuhan Allah , yang ada , dan sudah ada , dan nanti datang , ia’itu yang Maha Kuasa .
66001009	Sahya ini Yahya , kamu punya sudara , dan yang s-bhagian sama kamu dalam ksusahan , dan kraja’an , dan sabar yang di dalam Isa , sudah ada di pulau yang bernama Patmos , deri sbab perkata’an Allah dan ksaksian deri-hal Isa .
66001010	Sahya ada dalam roh tempo hari Tuhan , dan sahya dngar deri blakang sahya satu suara bsar , sperti bunyi trompet ,
66001011	yang kata , " Apa yang angkau tengok , tulis-lah dalam satu buku , dan kirimkan k-pada itu tujoh eklisia ; ia’itu k-pada Ifisus , dan Smurnah , dan Pergamun , dan Tuatirah , dan Sardis , dan Filadelfiah , dan Laodikiah .
66001012	Dan sahya balek muka mau tengok itu suara yang berchakap sama sahya . Dan bila sahya sudah balek muka , sahya tengok tujoh kaki-plita mas ;
66001013	dan di tngah-tngah itu kaki-plita ada satu orang yang sperti anak-manusia , dngan pakaian yang sampai di kaki , dan berkmban dngan tali mas .
66001014	Dan kpala dan rambut-nya puteh sperti bulu domba yang puteh , dan sperti salju ; dan dia punya mata sperti nyala api ;
66001015	dan dia punya kaki sperti tmbaga yang sudah di-kilatkan , spertikan kna bakar dalam dapur ; dan dia punya suara sperti bunyi banyak-banyak ayer .
66001016	Dan dalam tangan kanan-nya dia ada tujoh bintang : dan deri mulut-nya terkluar satu pdang tajam yang dua mata : dan dia punya muka sperti matahari berchahya bila panas trek .
66001017	Dan bila tengok dia , sahya jatoh di kaki-nya sperti satu orang mati . Dan dia taroh tangan kanan-nya atas sahya , dan kata , " Jangan takot ; sahya-lah yang mula-mula , dan yang kmdian skali , dan yang hidop itu ;
66001018	dan sahya sudah mati , dan tengok , sahya ada hidop sampai s-lama-lama-nya , dan sahya pegang kunchi kmatian dan Alam-maut .
66001019	Sbab itu , tulis-lah apa-apa yang angkau sudah tengok , dan yang skarang ada , dan yang nanti jadi kmdian ;
66001020	ruhsia itu tujoh bintang yang angkau sudah tengok di tangan kanan sahya , dan itu tujoh kaki-plita mas . Itu tujoh bintang jadi tujoh eklisia punya mla’ikat : dan itu tujoh kaki-plita jadi tujoh eklisia .
66002001	K-pada eklisia yang di Ifisus punya mla’ikat , tulis bgini : Ini-lah smoa yang di-katakan oleh dia itu yang pegang itu tujoh bintang di tangan kanan-nya , yang berjalan di tngah-tngah itu tujoh kaki-plita mas :
66002002	sahya tahu angkau punya perbuatan , dan angkau punya pnat dan sabar , dan sahya tahu angkau ta’boleh tahan sama orang yang jahat , dan sudah choba sama orang yang katakan diri-nya rasul-rasul , dan yang bukan-nya rasul , dan sudah dapat tahu dia-orang pmbohong ,
66002003	dan angkau ada sabar , dan sudah tahan susah deri sbab nama sahya , dan t’ada angkau pnat .
66002004	Ttapi sahya ada ini perkara atas angkau , ia’itu angkau sudah tinggalkan angkau punya kaseh yang mula-mula .
66002005	Sbab itu , ingat-lah deri mana angkau sudah jatoh , dan bertobat , dan buat-lah mula-mula punya perbuatan ; kalau tidak sahya nanti datang k-pada angkau , dan nanti pindahkan angkau punya kaki-plita deri tmpat-nya , jikalau angkau t’ada bertobat .
66002006	Ttapi ini satu perkara angkau ada , ia’itu angkau bnchi orang Nikola’i punya perbuatan smoa , yang sahya pun bnchi .
66002007	Orang yang ada kuping , biar dia dngar apa Roh bilang sama itu eklisia smoa Orang yang mnang , k-pada dia sahya nanti kasi makan deri pokok hidop yang di dalam Firdus Allah .
66002008	Dan pada eklisia yang di Smurnah punya mla’ikat , tulis bgini : Ini-lah smoa yang di-katakan oleh dia itu yang mula-mula dan yang kmdian skali , yang sudah mati , dan hidop s-mula :
66002009	sahya tahu angkau punya ksusahan dan angkau punya hal miskin ( ttapi kaya juga angkau ) , dan sahya tahu umpat orang-orang yang katakan diri-nya orang Yahudi , dan yang bukan Yahudi , ttapi Setan punya kumpolan .
66002010	Jangan takot itu ksusahan yang angkau nanti kna : ingat , ada orang antara kamu yang iblis nanti masokkan dalam jel , spaya kamu kna choba ; dan kamu nanti mrasa s-puloh hari punya ksusahan . Jadi-lah angkau stiawan sampai mati , dan sahya nanti kasi angkau hidop punya makota .
66002011	Orang yang ada kuping , biar dia dngar apa Roh bilang sama itu eklisia smoa . Orang yang mnang skali-kali t’ada nanti kna chlaka oleh nombor dua kali punya kmatian .
66002012	Dan k-pada eklisia yang di Pergamun punya mla’ikat , tulis bgini ; Ini-lah smoa yang di-katakan oleh dia itu yang ada itu pdang tajam yang mata dua :
66002013	sahya tahu di mana angkau ada tinggal , ia’itu di tmpat di mana ada Setan punya takhta : dan angkau sudah pegang sahya punya nama , dan t’ada sangkalkan sahya punya iman , tempo Antipas skali pun , ia’itu sahya punya saksi yang kperchaya’an yang sudah kna bunoh di antara kamu , di mana Setan ada tinggal .
66002014	Ttapi sahya ada sikit perkara atas angkau , sbab di situ angkau ada orang yang pegang pngajaran Bil’am , yang sudah ajarkan Balak kasi satu batu terantok k-pada anak-anak Isra’el , ia’itu makan lauk-datok dan buat perchabolan .
66002015	Bgitu juga ada orang antara kamu yang pegang pngajaran orang Nikola’i pun sama juga .
66002016	Sbab itu , bertobat-lah ; kalau tidak , sahya nanti datang k-pada angkau dngan sgra , dan sahya nanti berprang sama itu orang smoa dngan sahya punya mulut punya pdang .
66002017	Orang yang ada kuping , biar dia dngar apa Roh bilang k-pada itu eklisia smoa . Orang yang mnang , k-pada dia sahya nanti kasi manna yang tersmbunyi itu , dan sahya nanti kasi dia satu batu lichin yang puteh , dan atas itu batu ada tertulis satu nama bharu , yang satu orang pun ta’tahu chuma orang yang trima .
66002018	Dan k-pada eklisia yang di Tuatirah punya mla’ikat , tulis bgini ; Ini-lah smoa yang di-katakan oleh Anak Allah , yang mata-nya sperti satu nyala api , dan kaki-nya sperti tmbaga yang sudah di-kilatkan :
66002019	sahya tahu angkau punya perbuatan , dan angkau punya kaseh dan perchaya dan playanan dan sabar , dan sahya tahu angkau punya perbuatan yang kmdian ada lbeh deri-pada yang mula-mula punya .
66002020	Ttapi sahya ada ini satu perkara atas angkau , ia’itu angkau ada biarkan itu prempuan Izibil yang katakan diri-nya satu nabi ; dan dia ajarkan dan ssatkan sahya punya hamba-hamba , sampaikan dia-orang buat perchabolan dan makan lauk-datok .
66002021	Dan sahya sudah kasi dia tempo spaya boleh bertobat ; ttapi ta’mau juga dia bertobat deri-pada dia punya persundalan .
66002022	Ingat , sahya nanti kasi dia baring atas tmpat-tidor , dan itu orang smoa yang buat zina sama dia sahya nanti kasi kna ksusahan yang bsar , jikalau dia-orang t’ada bertobat deri-pada itu prempuan punya perbuatan .
66002023	Dan smoa anak-anak-nya sahya nanti kasi mati ; dan smoa eklisia nanti dapat tahu yang sahya-lah yang preksa orang punya jiwa dan hati : dan sama masing-masing kamu sahya nanti kasi sperti kamu punya perbuatan .
66002024	Ttapi sahya bilang sama kamu , ia’itu sama orang yang lain di Tuatirah , s-brapa banyak kamu yang t’ada pegang itu pngajaran , dan yang t’ada knal perkara Setan yang dalam-dalam itu ( sperti orang kata ) ; sahya t’ada ltakkan atas kamu lain apa-apa punya pikulan .
66002025	Ttapi apa yang kamu ada , pegang-lah sampai sahya datang .
66002026	Dan orang yang mnang , dan orang yang simpan sahya punya perbuatan sampai ksudahan , sama dia-lah sahya nanti kasi kuasa atas smoa bangsa-asing ;
66002027	dan dia nanti prentahkan dia-orang dngan tongkat bsi , sperti priok blanga kna orang rmokkan ; bgitu-lah sahya pun sudah trima deri-pada sahya punya Bapa :
66002028	dan sahya nanti kasi sama dia bintang pagi .
66002029	Orang yang ada kuping , biar dia dngar apa Roh bilang k-pada itu eklisia smoa .
66003001	Dan k-pada eklisia yang di Sardis punya mla’ikat , tulis bgini ; Ini-lah smoa yang di-katakan oleh dia itu yang ada itu tujoh Roh Allah , dan itu tujoh bintang : sahya tahu angkau punya perbuatan , ia’itu angkau bernama hidop , ttapi angkau ada mati .
66003002	Berjaga-lah , dan ttapkan apa-apa yang ada tertinggal lagi , yang hampir mau mati itu : kerna sahya t’ada dapat jumpa satu pun perbuatan kamu sudah smpurna di dpan Allah sahya .
66003003	Sbab itu ingat-lah bagimana angkau sudah trima dan sudah dngar ; dan turut itu , dan bertobat . Sbab itu , jikalau angkau t’ada jaga , sahya nanti datang sperti pnchuri , dan angkau skali-kali t’ada nanti tahu apa waktu-kah sahya nanti datang atas angkau .
66003004	Ttapi angkau ada sikit nama-nama orang di Sardis yang t’ada kotorkan dia-orang punya pakaian ; dan dia-orang nanti berjalan sama-sama sahya dngan pakai puteh ; kerna dia-orang ada layak .
66003005	Dia yang mnang nanti di-pakaikan puteh bgini , dan t’ada skali-kali sahya nanti hapuskan nama-nya deri dalam kitab hidop , dan sahya nanti mngaku dia punya nama dpan Bapa sahya , dan dpan dia punya mla’ikat smoa .
66003006	Orang yang ada kuping , biar dia dngar apa Roh kata sama itu eklisia smoa .
66003007	Dan k-pada eklisia di Filadelfiah punya mla’ikat , tulis bgini ; Ini-lah smoa yang di-katakan oleh dia itu yang kudus , dia yang btul , dia yang ada Da’ud punya kunchi , dia yang buka dan t’ada orang boleh tutop , dan tutop dan t’ada orang boleh buka :
66003008	sahya tahu angkau punya perbuatan ( tengok-lah , sahya sudah mnghadapkan dpan angkau satu pintu yang terbuka , yang satu orang pun ta’boleh tutop ) sahya tahu yang angkau chuma ada sikit kuasa saja , dan sudah simpan sahya punya perkata’an , dan t’ada sangkalkan sahya punya nama .
66003009	Ingat , sahya nanti kasi orang deri antara kumpolan Setan , yang katakan diri-nya orang Yahudi dan yang bukan Yahudi , ttapi pmbohong ; sahya nanti paksa dia-orang datang smbah dpan kaki angkau , sampaikan dia-orang tahu yang sahya sudah kaseh sama angkau .
66003010	Deri sbab angkau sudah simpan sahya punya perkata’an deri-hal sabar , sahya pun nanti simpan angkau deri-pada waktu pnchoba’an yang nanti datang atas smoa dunia , spaya boleh choba orang yang tinggal atas bumi ini .
66003011	Sahya datang dngan sgra : baik-lah angkau pegang apa-apa yang angkau ada itu , spaya jangan satu orang pun ambil angkau punya makota .
66003012	Orang yang mnang , sahya nanti jadikan dia satu tiang dalam sahya punya Allah punya ka’abah , dan dia skali-kali t’ada nanti kluar lagi deri situ : dan sahya nanti tulis atas dia nama Allah sahya , dan nama negri Allah sahya , ia’itu Yerusalim yang bharu , yang kluar deri shorga turun deri-pada sahya punya Allah , dan sahya sndiri punya nama yang bharu pun .
66003013	Orang yang ada kuping , biar dia dngar apa Roh kata sama itu eklisia smoa .
66003014	Dan k-pada eklisia di Laodikiah punya mla’ikat , tulis bgini ; Ini smoa-lah yang di-katakan oleh Amin itu , ia’itu saksi yang kperchaya’an dan btul itu , dan permula’an sgala kjadian Allah :
66003015	sahya tahu angkau punya perbuatan , yang angkau sjok pun t’ada , panas pun t’ada : baik juga kalau angkau ada sjok atau panas .
66003016	Jadi , sbab angkau ada suam , ia’itu panas pun t’ada , sjok pun t’ada , sahya nanti smburkan angkau kluar deri mulut sahya .
66003017	Sbab angkau kata , " Sahya kaya , dan sudah dapat kkaya’an , dan t’ada terkurang apa-apa ; " dan sbab t’ada tahu yang angkau-lah itu orang yang chlaka , dan malang dan miskin dan buta dan tlanjang :
66003018	sbab itu sahya kasi nasihat sama angkau , bli-lah deri sahya mas yang sudah di-suchikan oleh api , spaya angkau jadi kaya ; dan bli pakaian puteh , spaya angkau ada pakaian , dan jangan ternampak angkau punya tlanjang punya hal malu ; dan bli minyak mau minyakkan angkau punya mata , spaya angkau boleh nampak .
66003019	S-brapa banyak orang yang sahya kaseh , sama dia sahya kalot dan ajarkan : sbab itu jadi-lah rajin , dan bertobat .
66003020	Ingat , sahya ada berdiri di pintu dan mngtok : jikalau barang-siapa dngar sahya punya suara dan buka pintu , sahya nanti masok k-pada dia , dan nanti makan sama-sama dia , dan dia pula sama-sama sahya .
66003021	Dia yang mnang , sahya nanti kasi dudok sama-sama sahya di atas sahya punya takhta , sperti sahya pun sudah mnang , dan dudok sama-sama sahya punya Bapa di atas dia punya takhta .
66003022	Orang yang ada kuping , biar dia dngar apa Roh kata sama itu eklisia smoa .
66004001	Kmdian deri-pada itu smoa , sahya tengok , dan ada satu pintu terbuka di shorga , dan ada pula itu suara yang sahya dngar mula-mula , sperti satu trompet berchakap sama sahya , dan kata , " Mari naik sini , dan sahya nanti tunjokkan angkau perkara-perkara yang nanti jadi kmdian . "
66004002	Itu juga sahya ada dalam roh ; dan ada satu takhta terdiri di shorga , dan dia yang dudok di atas itu takhta ;
66004003	dan yang dudok itu , s-rupa batu yashab dan akek , dan ada plangi kliling itu takhta , sperti zamrud rupa-nya .
66004004	Dan kliling itu takhta ada dua-puloh-ampat takhta : dan di atas itu takhta-takhta ada dua-puloh-ampat ktua dudok , yang pakai pakaian puteh ; dan makota mas di kpala-nya .
66004005	Dan deri-pada itu takhta Allah terkluar kilat dan suara-suara dan guntor . Dan ada tujoh plita bernyala di dpan itu takhta , ia’itu itu tujoh Roh Allah ;
66004006	dan di dpan itu takhta ada sperti lautan kacha , rupa-nya sperti hablur , dan di tngah-tngah itu takhta dan kliling itu takhta ada ampat hidop-hidopan yang pnoh dngan mata , di dpan dan di blakang .
66004007	Dan mula-mula punya hidop-hidopan sperti singa , dan nombor dua punya sperti anak-lmbu , dan nombor tiga punya ada muka sperti manusia , dan nombor ampat punya sperti burong lang yang terbang .
66004008	Dan itu ampat-ampat hidop-hidopan masing-masing ada anam sayap-nya , dan kliling-nya dan di dalam-nya pnoh dngan mata : dan siang-malam dia-orang t’ada brenti kata , " Kudus , kudus , kudus , Allah , Tuhan yang maha kuasa , yang sudah ada , dan yang ada , dan yang nanti datang . "
66004009	Dan bila smoa itu hidop-hidopan kasi mulia dan hormat dan shukor k-pada dia yang dudok di atas itu takhta , dan yang hidop sampai s-lama-lama-nya ,
66004010	itu dua-puloh-ampat ktua nanti berlutut di dpan dia yang dudok di atas itu takhta , dan nanti smbah sama dia yang hidop s-lama-lama-nya , dan nanti champakkan dia-orang punya makota di dpan itu takhta , sambil kata ,
66004011	" Ya Allah , ya Tuhan kita , Tuhan-lah layak trima mulia dan hormat dan kuasa : kerna Tuhan-lah yang sudah jadikan sgala perkara , dan deri sbab Tuhan punya kahandak smoa-nya sudah ada , dan sudah di-jadikan .
66005001	Dan di tangan kanan dia itu yang dudok di atas itu takhta , sahya tengok satu kitab yang tersurat luar-dalam-nya , dan tersil dngan tujoh sil .
66005002	Dan sahya tengok satu mla’ikat yang kuat , bertriak dngan suara yang bsar , " Siapa-kah yang layak bukakan itu kitab , dan kopekkan sil-nya smoa ? "
66005003	Dan satu orang pun t’ada , baik di shorga , baik di atas bumi , baik di bawah bumi pun , yang ada kuasa bukakan itu kitab , atau tengok itu .
66005004	Dan sahya mnangis banyak-banyak , sbab satu orang pun t’ada dapat yang layak bukakan itu kitab atau tengok itu :
66005005	dan ada satu orang deri antara itu ktua-ktua kata sama sahya , " Ta’usah mnangis : ingat , itu Singa yang deri-pada suku-bangsa Yahuda , ia’itu Akar Da’ud , sudah mnang , sampaikan boleh bukakan itu kitab sama tujoh sil-nya .
66005006	Dan sahya tengok pula di antara itu takhta dngan itu ampat hidop-hidopan , dan di antara itu ktua-ktua , ada satu Anak-domba berdiri , sperti sudah kna smbleh rupa-nya , dngan tujoh tandok dan tujoh mata ; dan itu mata ia’itu tujoh Roh Allah itu , yang sudah di-hantarkan k-pada sluroh bumi ini .
66005007	Dan itu Anak-domba datang , dan ambil itu kitab deri-pada tangan dia itu yang dudok di atas itu takhta .
66005008	Dan bila dia sudah ambil itu kitab , itu ampat hidop-hidopan dan itu dua-puloh-ampat ktua-ktua berlutut-lah di dpan itu Anak-domba , masing-masing ada pegang satu kchapi , dan mangkok-mangkok mas yang pnoh dngan bau-bauan , ia’itu sgala orang kudus punya do’a .
66005009	Dan dia-orang nyanyi satu nyanyian yang bharu , bgini , " Layak-lah angkau ambil itu kitab , dan bukakan sil-nya kerna angkau sudah kna smbleh , dan sudah tbuskan orang k-pada Allah dngan darah-mu deri-pada tiap-tiap suku-bangsa , dan bhasa , dan kaum , dan bangsa ,
66005010	dan sudah jadikan dia-orang k-pada Allah kita satu kraja’an dan imam-imam pula ; dan dia-orang jadi raja atas bumi . "
66005011	Dan sahya tengok , dan sahya dngar suara banyak-banyak mla’ikat kliling itu takhta dan itu hidop-hidopan dan itu ktua-ktua ; dan bilangan-nya berlaksa-laksa dan berribu-ribu ;
66005012	yang kata dngan suara yang bsar , " Layak-lah itu Anak-domba yang sudah kna smbleh mau trima kuasa , dan kkaya’an dan bijaksana dan kkuatan , dan hormat dan kmulia’an dan puji .
66005013	Dan tiap-tiap kjadian yang di shorga , dan di bumi , dan di bawah bumi , dan di lautan , dan sgala perkara yang di dalam-nya sahya dngar ada bilang , " Sgala puji dan hormat dan mulia dan kuasa k-pada dia yang dudok di atas itu takhta , dan k-pada Anak-domba , sampai s-lama-lama-nya .
66005014	Dan itu ampat hidop-hidopan kata , " Amin " . Dan itu ktua-ktua berlutut mnymbah .
66006001	Dan sahya ada tengok bila itu Anak-domba bukakan satu deri-pada itu tujoh sil , dan sahya dngar satu antara itu ampat hidop-hidopan kata sperti bunyi guntor , " Mari-lah . "
66006002	Dan sahya tengok , dan ada satu kuda puteh , dan dia yang dudok di atas-nya pegang satu panah ; dan dia sudah di-bri satu makota : dan dia kluar dngan kmnangan-nya , dan spaya dia lagi mnang .
66006003	Dan bila dia bukakan sil yang nombor dua , sahya dngar hidop-hidopan yang nombor dua kata , " Mari-lah . "
66006004	Dan terkluar lain kuda pula , ia’itu merah : dan k-pada orang yang dudok di atas-nya sudah di-bri kuasa bawa pergi sjahtra deri bumi , sampaikan orang bunoh satu sama lain : Dan satu pdang yang bsar sudah di-bri k-pada dia .
66006005	Dan bila dia bukakan sil yang nombor tiga , sahya dngar hidop-hidopan yang nombor tiga kata , " Mari-lah . " Dan sahya tengok ada satu kuda hitam ; dan dia yang dudok di atas-nya ada s-pasang timbangan di tangan-nya .
66006006	Dan sahya dngar sperti satu suara di tngah-tngah itu ampat hidop-hidopan yang kata , " S-chupak trigu herga-nya satu ringgit , dan tiga chupak bras blanda herga-nya satu ringgit ; ttapi minyak sama ayer-anggor jangan angkau rosakkan . "
66006007	Dan bila dia bukakan sil yang nombor ampat , sahya dngar suara hidop-hidopan yang nombor ampat kata , " Mari-lah . "
66006008	Dan sahya tengok , ada satu kuda puchat : dan yang dudok di atas-nya bernama Maut ; dan Alam-maut ada ikut sama dia . Dan k-pada itu dua sudah di-bri kuasa atas suku bhagian bumi ini , mau bunoh orang dngan pdang , dngan klaparan , dan dngan kmatian , dan oleh sgala binatang bumi yang buas-buas .
66006009	Dan bila dia bukakan sil yang nombor lima , sahya tengok di bawah tmpat korban ada jiwa orang-orang yang sudah kna bunoh deri sbab perkata’an Allah dan sbab ksaksian yang dia-orang sudah saksikan :
66006010	dan dia-orang bertriak dngan suara yang bsar , dan kata , " Ya Tuan , yang kudus dan btul itu , brapa lama lagi Tuan blum tuntut hukuman dan balasan atas sgala orang yang tinggal di bumi ini kerna kita punya darah ? "
66006011	Dan k-pada dia-orang masing-masing sudah di-bri satu baju puteh , dan sudah di-kata k-pada dia-orang suroh brenti sdikit lama lagi , sampaikan sudah gnap bilangan smoa orang yang jadi hamba sama-sama dia-orang , ia’itu sudara-sudara-nya yang nanti kna bunoh , sperti dia-orang pun sudah kna .
66006012	Dan sahya tengok bila dia bukakan sil yang nombor anam , ada satu gmpa bumi yang bsar : dan matahari mnjadi hitam , sperti kain muri , dan s-gnap bulan mnjadi sperti darah ;
66006013	dan bintang-bintang di langit pun gugur di bumi , sperti satu pokok ara gugurkan buah burok-nya bila kna gonchang oleh angin kras .
66006014	Dan langit pun hilang-lah sperti surat yang kna gulong : dan tiap-tiap gunong dan pulau pun kna pindah deri-pada tmpat-nya .
66006015	Dan raja-raja dunia ini , dan pgawai dan pnglima dan orang kaya-kaya dan yang berkuasa , dan tiap-tiap orang , baik hamba baik bebas , smoa-nya smbunyikan diri-nya dalam goa-goa dan dalam batu-batu gunong ;
66006016	dan dia-orang kata sama gunong-gunong dan batu-batu itu , " Timpakan kita , dan lindongkan kita deri-pada muka dia yang dudok di atas takhta itu , dan deri-pada Anak-domba punya marah :
66006017	kerna itu hari yang bsar , ia’itu hari marah-nya sudah sampai ; dan siapa-kah boleh tahan ? "
66007001	Kmdian deri-pada itu , sahya tengok ampat mla’ikat berdiri di ampat pnjuru bumi , dan tahankan ampat mata angin di bumi , spaya jangan angin tiop di bumi , atau di laut , atau di atas satu pokok pun .
66007002	Dan sahya tengok lain satu mla’ikat naik deri-pada matahari hidop , yang pegang Allah yang hidop itu punya sil , dan dia bertriak dngan suara yang bsar k-pada itu ampat mla’ikat , yang sudah di-bri kuasa rosakkan bumi dan lautan itu ,
66007003	dan dia kata , " Jangan rosakkan bumi atau lautan atau pokok-pokok , kalau s-blum kita sudah silkan hamba-hamba Allah di dahi-nya .
66007004	Dan sahya dngar bilangan smoa orang yang sudah kna sil , ia’itu s-ratus ampat-puloh-ampat ribu , yang sudah di-silkan deri-pada tiap-tiap suku-bangsa anak-anak Isra’el .
66007005	Deri-pada suku-bangsa Yahuda sudah di-silkan dua-blas ribu : Deri-pada suku-bangsa Ra’ubin dua-blas ribu : Deri-pada suku-bangsa Gad dua-blas ribu :
66007006	Deri-pada suku-bangsa Ashir dua-blas ribu : Deri-pada suku-bangsa Naftali dua-blas ribu : Deri-pada suku-bangsa Manasseh dua-blas ribu :
66007007	Deri-pada suku-bangsa Shimun dua-blas ribu : Deri-pada suku-bangsa Liwi dua-blas ribu : Deri-pada suku-bangsa Yisakar dua-blas ribu :
66007008	Deri-pada suku-bangsa Zabulun dua-blas ribu : Deri-pada suku-bangsa Yusof dua-blas ribu : Deri-pada suku-bangsa Binyamin sudah di-silkan dua-blas ribu :
66007009	Dan kmdian deri-pada itu smoa , sahya tengok , ada terlalu banyak orang , yang satu orang pun ta’boleh hitong , datang deri-pada tiap-tiap bangsa , dan deri-pada sgala suku , dan sgala kaum , dan sgala bhasa , berdiri di dpan itu takhta dan di dpan Anak-domba itu , dngan pakai baju puteh , dan ada pegang plpah khurma di tangan-nya ;
66007010	dan dia-orang bertriak dngan suara yang bsar , dan kata , " Yang slamatkan kita , ia’itu Tuhan kita yang dudok di atas takhta itu , dan Anak-domba pun . "
66007011	Dan smoa mla’ikat berdiri kliling itu takhta , dan smoa ktua-ktua , dan itu ampat hidop-hidopan ; dan jatoh di muka-nya ; dan smbah Allah ,
66007012	kata , " Amin : sgala puji dan kmulia’an dan bijaksana dan shukor dan hormat dan kuasa dan kkuatan k-pada Tuhan kita sampai s-lama-lama-nya . Amin . "
66007013	Dan satu antara itu ktua-ktua jawab kata sama sahya , " Siapa-kah ini orang smoa yang pakai baju puteh , dan deri-mana dia-orang datang ?
66007014	Dan sahya kata sama dia , " Tuan juga yang tahu . " Dan dia kata , " Ini smoa yang sudah kluar deri-pada ksusahan yang bsar itu , dan dia-orang sudah chuchikan dia-orang punya pakaian , dan putehkan dalam darah Anak-domba .
66007015	Itu sbab-lah dia-orang ada di dpan takhta Allah dan buat smbahyang k-pada dia siang-malam dalam ka’abah-nya : dan dia yang dudok di atas takhta itu nanti bntangkan khemah-nya atas dia-orang .
66007016	T’ada dia-orang nanti lapar lagi , dan t’ada dia-orang nanti haus lagi , dan t’ada matahari nanti pukol atas-nya , atau apa-apa panas :
66007017	kerna itu Anak-domba yang di tngah-tngah itu takhta nanti jadi dia-orang punya gombala , dan nanti bawa dia-orang pergi mata-ayer yang kasi hidop : dan Allah nanti sapukan smoa ayer-mata-nya .
66008001	Dan bila dia bukakan sil yang nombor tujoh , snnyap-lah dalam shorga dkat s-tngah jam punya lama .
66008002	Dan sahya tengok itu tujoh mla’ikat yang berdiri di dpan Allah ; dan tujoh trompet sudah di-bri k-pada dia-orang .
66008003	Dan lain satu mla’ikat datang berdiri dkat itu tmpat-persmbahan , dan pegang satu mas punya tmpat-asap ; dan banyak bau-bauan sudah di-bri k-pada dia , spaya dia boleh tambahkan k-pada do’a sgala orang kudus di atas itu tmpat-persmbahan mas yang di dpan itu takhta .
66008004	Dan itu bau-bauan punya asap dngan do’a orang-orang kudus naik di dpan Allah deri tangan mla’ikat itu .
66008005	Dan itu mla’ikat ambil itu tmpat-asap ; dan pnohkan itu dngan api deri tmpat-persmbahan , dan champakkan di bumi , dan datang bunyi-bunyi guntor , dan suara-suara , dan kilat , dan satu gmpa bumi .
66008006	Dan itu tujoh mla’ikat yang ada itu tujoh trompet sdiakan diri mau tiop .
66008007	Dan yang pertama tiop trompet , dan datang hujan batu dngan api berchampur darah , dan itu smoa kna champak di atas bumi : dan s-pertiga bumi kna hangus , dan s-pertiga pokok-pokok pun hangus juga , dan smoa rumput-rumput yang hijau pun hangus .
66008008	Dan mla’ikat yang nombor dua pun tiop trompet , dan ada sperti satu gunong bsar yang bernyala dngan api kna champak dalam lautan : dan s-pertiga lautan itu mnjadi darah ;
66008009	dan deri-pada smoa kjadian di lautan yang ada nyawa s-pertiga-nya mati ; dan s-pertiga deri-pada kapal-kapal pun binasa-lah .
66008010	Dan mla’ikat yang nombor tiga pun tiop trompet , dan ada satu binatang bsar jatoh deri langit mnyala-nyala sperti satu suloh api , dan itu bintang timpakan s-pertiga deri-pada sungai-sungai , dan sgala mata-ayer ;
66008011	dan itu bintang punya nama di-sbot Kayu-pahit : dan s-pertiga ayer itu berubah mnjadi Kayu-pahit ; dan banyak orang mati sbab itu ayer sudah jadi pahit .
66008012	Dan mla’ikat yang nombor ampat pun tiop trompet , dan terkna s-pertiga matahari dan s-pertiga bulan dan s-pertiga bintang-bintang ; spaya s-pertiga smoa-nya mnjadi glap , dan s-pertiga siang hari jangan jadi trang , dan s-pertiga malam pun bgitu juga .
66008013	Dan sahya tengok , dan sahya dngar satu burong lang terbang di tngah langit , yang kata dngan suara yang bsar , " Susah , susah , susah-lah orang-orang yang tinggal di atas bumi , deri sbab bunyi-bunyi yang lain lagi , ia’itu bunyi trompet itu tiga mla’ikat nanti tiop .
66009001	Dan mla’ikat yang nombor lima pun tiop trompet , dan sahya tengok satu bintang sudah gugur deri langit sampai di bumi : dan sudah di-bri k-pada dia lobang yang t’ada terduga punya anak-kunchi .
66009002	Dan dia buka itu lobang yang t’ada terduga : dan kluar satu asap deri itu lobang sperti asap dapur bsar : dan matahari dan udara pun mnjadi glap deri sbab asap lobang itu .
66009003	Dan deri itu asap kluar bilalang turun di bumi ; dan kuasa sudah di-bri k-pada-nya , sperti kuasa kala-jngking yang di bumi .
66009004	Dan sudah di-katakan k-pada ini smoa , jangan rosakkan rumput yang di bumi , dan apa-apa yang hijau , dan pokok-pokok pun jangan , ttapi chuma manusia saja , barang-siapa yang t’ada sil Allah di atas dahi-nya .
66009005	Dan ini smoa di-bri kuasa bukan-nya mau bunoh dia-orang , ttapi chuma dia-orang boleh kna seksa lima bulan punya lama : dan seksa-nya sperti seksa bila orang kna sngat kala-jngking .
66009006	Dan itu ktika orang nanti chari kmatian , dan t’ada skali-kali boleh dapat ; dan nanti suka mati , ttapi kmatian lari deri-pada dia-orang .
66009007	Dan itu bilalang punya rupa sperti kuda-kuda yang sudah berlngkap mau prang ; dan atas kpala-nya ada sperti makota yang s-rupa mas , dan muka-nya sperti manusia punya muka .
66009008	Dan rambut-nya sperti rambut prempuan , dan gigi-nya sperti singa punya .
66009009	Dan dada-nya ada pakai sperti baju-bsi ; dan bunyi sayap-nya sperti bunyi kreta-kreta , yang ada banyak kuda berlari-lari mau pergi prang .
66009010	Dan ini bilalang smoa ada buntut sperti kala-jngking , dan ada sngat pun ; dan di buntut-nya-lah ada kuasa-nya boleh rosakkan orang lima bulan .
66009011	Dan ini smoa ada itu tmpat yang t’ada terduga punya mla’ikat jadi raja-nya , dan dia punya nama dalam bhasa Ibrani Abaddun , dan dalam bhasa Grik dia punya nama " Apolluon . "
66009012	Itu susah yang pertama sudah lpas : ingat , ada datang lagi dua susah kmdian deri-pada ini .
66009013	Dan mla’ikat yang nombor anam pun tiop trompet , dan sahya dngar satu suara kluar deri tandok-tandok tmpat-persmbahan mas itu yang di dpan Allah ,
66009014	yang kata sama itu mla’ikat yang nombor anam , yang pegang itu trompet , " Lpaskan itu ampat mla’ikat yang ada kna ikat dkat sungai bsar , ia’itu sungai Frat . "
66009015	Dan terlpas-lah itu ampat mla’ikat , yang sudah di-sdiakan kerna itu jam , dan itu hari , dan itu bulan , dan itu tahun , spaya boleh bunoh s-pertiga deri-pada smoa manusia .
66009016	Dan bilangan sgala tntra orang berkuda itu dua laksa laksa : sahya dngar dia-orang punya bilangan .
66009017	Dan sahya sudah tengok bgini-lah itu kuda-kuda dalam pnglihatan itu , dan orang-orang yang tunggang , yang ada baju bsi-nya sperti api dan merah-tua dan werna blerang , dan itu kuda punya kpala sperti kpala singa ; dan deri mulut-nya kluar api dan asap dan blerang .
66009018	Dngan ini tiga chlaka s-pertiga deri-pada sgala manusia sudah kna bunoh , ia’itu dngan api dan asap dan blerang yang kluar deri mulut-nya .
66009019	Kerna itu kuda-kuda punya kuasa ada di mulut-nya dan buntut-nya ; kerna buntut-nya sperti ular punya , dan ada kpala ; dan dngan itu-lah dia rosakkan orang .
66009020	Dan lain-lain manusia yang t’ada kna bunoh oleh ini tiga chlaka , t’ada juga bertobat deri-pada perbuatan tangan-nya , spaya jangan smbah sama jin , dan smoa mas perak , tmbaga , batu dan kayu punya patong ; yang t’ada kuasa boleh nampak atau dngar atau berjalan :
66009021	dan t’ada pula dia-orang bertobat deri-pada pmbunohan-nya , atau hobatan-nya , atau perchabolan-nya , atau pnchurian-nya .
66010001	Dan sahya tengok lagi satu mla’ikat yang kuat turun deri langit , pakaian-nya awan ; dan plangi di kpala-nya , dan muka-nya sperti matahari , dan kaki-nya sperti tiang api ;
66010002	dan di tangan-nya ada satu kitab kchil yang terbuka : dan dia taroh kaki kanan-nya atas lautan , dan kaki kiri-nya atas darat ;
66010003	dan dia bertriak dngan suara bsar , sperti singa mngaum : dan bila dia bertriak , itu tujoh guntor pun bunyikan masing-masing punya bunyi .
66010004	Dan bila itu tujoh guntor berbunyi , sahya mau tulis : dan sahya dngar satu suara deri langit yang kata , " Silkan apa-apa yang itu tujoh guntor sudah kata , dan jangan tulis . "
66010005	Dan itu mla’ikat , yang sahya tengok berdiri atas lautan dan atas darat , angkat dia punya tangan kanan k-langit ,
66010006	dan bersumpah dmi dia yang hidop sampai s-lama-lama-nya , dan yang mnjadikan langit dngan sgala isi-nya , dan bumi dngan sgala isi-nya , dan lautan dngan sgala isi-nya , ia’itu t’ada nanti ada tempo lagi :
66010007	ttapi waktu itu mla’ikat nombor tujoh bersuara , ktika dia mau tiop , bharu-lah ruhsia Allah jadi gnap , turut sperti khabar yang baik yang sudah di-khabarkan k-pada hamba-hamba-nya , ia’itu itu nabi-nabi .
66010008	Itu suara yang sahya sudah dngar deri langit , berchakap sama sahya lagi s-kali , dan kata , " Pergi ambil itu buku yang terbuka di tangan mla’ikat yang berdiri atas lautan dan atas darat .
66010009	Dan sahya pergi k-pada itu mla’ikat , dan kata sama dia , " Kasi sahya itu buku kchil . " Dan dia kata sama sahya , " Ambil-lah , makan ; dan itu nanti kasi pahit angkau punya prot , ttapi di mulut nanti jadi manis sperti gula-lbah . "
66010010	Dan sahya ambil itu buku kchil deri itu mla’ikat punya tangan , dan makan ; dan di mulut sahya itu jadi manis sperti gula-lbah : dan bila sahya sudah makan , sahya punya prot sudah jadi pahit .
66010011	Dan ada orang kata sama sahya , " Angkau msti bernabuat lagi deri-hal banyak-banyak kaum dan bangsa dan bhasa dan raja-raja .
66011001	Dan sudah di-bri k-pada sahya satu kayu ukor , rupa-nya sperti tongkat , orang kata , " Bangun-lah , dan ukor ka’abah Allah dngan tmpat korban dan sgala orang yang smbahyang di dalam-nya .
66011002	Tinggalkan-lah itu hlaman yang di sblah luar ka’abah , ta’usah ukor ; kerna itu sudah di-bri k-pada orang bangsa-asing : dan orang nanti pinjakkan negri kudus itu ampat-puloh-dua bulan punya lama .
66011003	Dan sahya nanti kasi izin k-pada sahya punya dua saksi itu , dan dia-orang nanti bernabuat s-ribu dua-ratus anam-puloh hari punya lama , dngan pakai kain karong . "
66011004	Ini-lah itu dua pokok zaitun dan itu dua kaki-plita , yang berdiri di dpan Tuhan yang ampunya bumi .
66011005	Dan jikalau orang mau rosakkan itu dua-orang , terkluar api deri-pada mulut-nya , dan makankan musoh-musoh-nya : dan jikalau orang mau rosakkan itu dua orang , dia msti kna bunoh bgini .
66011006	Ini dua-dua ada kuasa tutopkan langit , spaya jangan turun hujan s-lagi dia-orang ada bernabuat : dan ada kuasa pula atas ayer , boleh jadikan darah , dan palu ini dunia dngan macham-macham chlaka , s-brapa kali dia-orang suka .
66011007	Dan bila ini dua-orang sudah habis dia-orang punya ksaksian , itu binatang buas yang kluar deri dalam itu tmpat yang t’ada terduga nanti berprang sama itu dua orang , dan nanti mnang , dan bunoh sama dia-orang .
66011008	Dan dia-orang punya mayat ada di jalan negri yang bsar itu , ia’itu dalam satu ibarat di-sbot Sadom dan Masir pun , di tmpat di mana dia-orang punya Tuhan sudah kna salib .
66011009	Dan ada orang deri antara sgala kaum dan suku dan bhasa dan bangsa tengokkan itu mayat tiga hari s-tngah punya lama , dan t’ada biarkan itu mayat taroh dalam kubor .
66011010	Dan orang-orang yang tinggal di bumi bergmar atas-nya , dan buat suka-suka hati ; dan dia-orang kirim pmbrian satu sama lain ; sbab ini dua nabi sudah seksakan orang-orang yang tinggal di bumi .
66011011	Dan kmdian deri-pada itu tiga hari s-tngah , roh hidop yang datang deri-pada Allah masok dalam itu dua orang , dan dia-orang bangun berdiri ; dan orang-orang yang tengok naik ktakotan yang bsar .
66011012	Dan itu dua-dua dngar satu suara yang bsar datang deri langit yang kata sama dia-orang , " Mari naik sini . " Dan dia-orang naik langit dalam awan , dan musoh-musoh-nya tengok sama dia-orang .
66011013	Dan itu ktika ada satu gmpa bumi yang bsar , dan s-perpuloh negri itu ruboh ; dan dalam itu gmpa tujoh-ribu orang kna bunoh : dan yang lain itu jadi takot , dan muliakan Allah yang di shorga .
66011014	Itu susah yang nombor dua sudah lpas : ingat , susah yang nombor tiga pula ada datang dngan sgra .
66011015	Dan mla’ikat yang nombor tujoh pun tiop trompet : dan di shorga ada suara bsar-bsar yang kata , " Sgala kraja’an dunia ini sudah mnjadi kraja’an Tuhan kita , dan kraja’an Almaseh-nya , dan dia nanti jadi raja sampai s-lama-lama-nya . "
66011016	Dan itu dua-puloh-ampat ktua-ktua yang dudok atas masing-masing punya takhta di dpan Allah jatoh di muka-nya smbah Allah , dan kata ,
66011017	" Kita mnguchap shukor k-pada-mu , ya Allah , Tuhan yang maha kuasa , yang ada , dan yang sudah ada , kerna Tuhan sudah ambil Tuhan punya kuasa yang bsar itu , dan sudah jadi raja .
66011018	Dan sgala bangsa-asing jadi marah , dan Tuhan punya marah , sudah datang , dan tempo orang mati kna hukum , dan tempo kasi pmbalasan k-pada hamba-hamba-mu , ia’itu nabi-nabi , dan k-pada orang-orang kudus , dan k-pada orang yang takot nama-mu , baik kchil baik bsar ; dan tempo binasakan orang yang binasakan ini bumi . "
66011019	Dan Allah punya ka’abah yang di shorga itu sudah terbuka ; dan nampak-lah dalam ka’abah itu pti perjanjian-nya ; dan datang-lah kilat , dan suara-suara , dan guntor , dan satu gmpa bumi , dan hujan batu yang bsar .
66012001	Dan satu tanda yang bsar ternampak-lah di shorga ; ia’itu satu prempuan yang pakai matahari jadi pakaian-nya , dngan bulan jadi alas kaki-nya , dan di atas dia punya kpala ada satu makota dua-blas bintang ;
66012002	dan dia ada mngandong : dan bertriak sbab mau beranak punya sakit dan sngsara .
66012003	Dan ternampak-lah lain satu tanda di shorga ; ada satu naga bsar yang merah , yang ada tujoh kpala dan s-puloh tandok , dan di kpala-nya ada tujoh makota .
66012004	Dan dia punya buntut seret s-pertiga sgala bintang di langit , dan champakkan smoa-nya di bumi ; dan itu naga berdiri-lah dpan itu prempuan yang mau beranak , spaya bila dia beranak dia boleh tlankan dia punya anak .
66012005	Dan itu prempuan beranakkan satu anak , ia’itu anak jantan yang msti prentahkan sgala bangsa dngan tongkat bsi : dan dia punya anak kna bawa k-pada Allah dan k-pada takhta-nya .
66012006	Dan itu prempuan lari masok itu tanah sunyi , dan di situ dia ada satu tmpat yang Allah sudah sdiakan , spaya di situ orang boleh piarakan dia s-ribu dua-ratus anam-puloh hari punya lama .
66012007	Dan ada prang dalam shorga , ia’itu Mika’el sama sgala mla’ikat-nya berprang sama itu naga ; dan itu naga pun berprang sama-sama dia punya mla’ikat ;
66012008	dan t’ada juga dia mnang , dan tmpat-nya pun t’ada dapat di shorga lagi .
66012009	Dan itu naga bsar kna champak , ia’itu ular dhulu-kala , yang di-sbot iblis dan Setan pun , yang tipukan sgala orang dunia ; dia kna champak di bumi , dan dia punya mla’ikat pun kna champak sama-sama dia .
66012010	Dan sahya dngar satu suara yang bsar di shorga , yang kata , " Skarang-lah sudah datang slamat dan kkuatan dan kraja’an Tuhan kita , dan kuasa Almaseh-nya : kerna kita punya sudara punya pnd’awa sudah kna champak , ia’itu yang d’awa dia-orang dpan Allah siang-malam .
66012011	Dan dia-orang sudah mnang atas dia deri sbab darah Anak-domba itu , dan deri sbab perkata’an ksaksian-nya ; dan dia-orang t’ada sayang dia-orang punya nyawa sampai mati pun .
66012012	Sbab itu bersuka-suka-lah kamu , hei shorga , dan sgala yang tinggal di dalam-nya . Susah-lah bumi dan laut itu : kerna iblis sudah turun k-pada kamu dngan marah yang bsar , sbab dia tahu tempo-nya chuma sikit saja .
66012013	Dan bila itu naga tengok yang dia sudah kna champak di bumi , dia aniayakan itu prempuan yang sudah beranakkan itu budak dlaki .
66012014	Dan orang kasi itu prempuan burong lang yang bsar punya dua sayap , spaya dia boleh terbang masok tanah-sunyi di tmpat-nya sndiri , ia’itu tmpat di mana dia boleh di-piarakan dalam satu ktika , dan dua ktika , dan s-tngah ktika , jauh deri-pada itu ular punya mata .
66012015	Dan itu ular smburkan ayer sperti sungai deri dalam dia punya mulut , ikut itu prempuan , spaya dia boleh kna hanyut oleh itu sungai .
66012016	Dan bumi sudah tolong itu prempuan , dan bumi buka mulut tlankan itu sungai yang naga smburkan deri dalam dia punya mulut .
66012017	Dan itu naga jadi marah sama itu prempuan , dan pergi prang sama itu prempuan punya bneh yang lagi tinggal , yang simpan Allah punya hukum , dan pegang ksaksian deri-hal Isa :
66013001	dan dia berdiri di pasir tpi laut . Dan sahya tengok satu binatang buas kluar deri dalam laut , yang ada tandok s-puloh dan kpala tujoh , dan atas dia punya tandok ada s-puloh makota , dan atas dia punya kpala ada nama-nama hujat .
66013002	Dan binatang yang sahya tengok itu , rupa-nya sperti harimau akar , dan dia punya kaki sperti kaki bruang , dan dia punya mulut sperti mulut singa : dan itu naga kasi dia punya kkuatan sama dia , dan dia punya takhta , dan kuasa yang bsar .
66013003	Dan sahya tengok satu kpala-nya sperti sudah kna parang sampai mau mati ; ttapi dia punya luka yang parah itu sudah di-smbohkan : dan sgala isi bumi ikut binatang dngan hairan ;
66013004	dan dia-orang smbah sama itu naga , sbab dia sudah kasi dia punya kuasa k-pada itu binatang ; dan dia-orang smbah sama itu binatang pun , dan kata , " Siapa-kah yang sama sperti itu binatang ? dan siapa-kah yang boleh prang sama dia ? "
66013005	dan itu binatang sudah di-bri satu mulut yang chakap perkara yang bsar-bsar dan hujat ; dan dia sudah di-bri kuasa buat dia punya kahandak ampat-puloh-dua bulan .
66013006	Dan dia buka mulut mnghujat sama Allah , sampaikan dia mnghujat Allah punya nama , dan tmpat-tinggal , ia’itu orang-orang yang tinggal di shorga .
66013007	Dan sudah di-bri k-pada dia boleh prang sama orang-orang kudus , dan kalahkan dia-orang : dan di-bri kuasa pula atas sgala suku dan kaum dan bhasa dan bangsa .
66013008	Dan smoa orang yang tinggal di bumi nanti smbah sama dia , smoa yang nama-nya t’ada tertulis dalam buku hidop Anak-domba yang sudah kna smbleh deri-pada waktu dunia sudah di-jadikan .
66013009	Jikalau barang-siapa ada kuping , biar dia dngar .
66013010	Jikalau siapa-siapa patut kna tawan , nanti juga dia kna tawan : jikalau siapa-siapa bunoh orang dngan pdang , dngan pdang juga dia pun msti kna bunoh . Di sini-lah ada orang-orang-kudus punya sabar dan perchaya .
66013011	Dan sahya tengok lagi satu ekor binatang buas kluar deri dalam bumi ; dan dia ada dua tandok sperti satu anak-domba , dan dia chakap sperti satu naga .
66013012	Dan dia jalankan sgala kuasa binatang yang pertama itu di dpan mata-nya . Dan dia kasi ini bumi dngan smoa orang yang tinggal dalam-nya smbah sama itu binatang yang pertama , yang luka-nya yang parah itu sudah di-smbohkan .
66013013	Dan dia buat tanda yang bsar-bsar , sampaikan api pun dia kasi turun deri langit atas bumi ini di dpan manusia .
66013014	Dan dia tipukan orang-orang yang tinggal di bumi deri sbab itu tanda-tanda yang dia sudah di-bri kuasa boleh buat di dpan binatang itu ; dan dia suroh orang-orang yang tinggal di bumi buat satu patong kerna itu binatang , yang kna luka pdang ttapi sudah hidop pula .
66013015	Dan dia di-bri kuasa kasi nyawa k-pada itu binatang punya patong , spaya itu binatang punya patong boleh berchakap , dan boleh bikin s-brapa banyak orang yang ta’mau smbah itu binatang punya patong kna bunoh .
66013016	Dan smoa orang , baik kchil baik bsar , baik kaya baik miskin , baik bebas baik hamba , smoa-nya dia suroh kasi satu chap di tangan kanan-nya , atau di dahi-nya ;
66013017	dan spaya orang ta’boleh jual bli , chuma orang yang ada itu chap , ia’itu itu binatang punya nama , atau nama-nya punya nombor .
66013018	Di sini-lah ada bijaksana . Orang yang berakal , biar dia hitong itu binatang punya nombor ; kerna itu nombor manusia punya : dan dia punya nombor anam-ratus anam-puloh-anam .
66014001	Dan sahya tengok , dan ada itu Anak-domba berdiri di gunong Sion , dan sama-sama dia ada s-ratus ampat-puloh-ampat ribu orang yang ada nama Anak-domba dan nama Bapa-nya tertulis di dahi-nya .
66014002	Dan sahya dngar satu suara deri langit , sperti bunyi ayer banyak , dan sperti bunyi satu guntor yang bsar : dan itu suara yang sahya sudah dngar ada sperti bunyi orang berkchapi yang ada main kchapi-nya :
66014003	dan dia-orang mnyanyi satu nyanyian sperti bharu rasa-nya di dpan itu takhta , dan dpan itu ampat hidop-hidopan dan sgala ktua-ktua : dan satu orang pun ta’boleh blajar itu nyanyian , chuma itu s-ratus ampat-puloh-ampat ribu orang , yang sudah di-tbuskan deri bumi .
66014004	Ini-lah orang-orang yang t’ada najiskan diri-nya dngan prempuan ; kerna smoa-nya anak-dara . Ini-lah smoa yang ikut itu Anak-domba di mana-mana dia pergi . Smoa-nya sudah di-bli deri antara manusia , mnjadi buah-bungaran k-pada Allah dan k-pada Anak-domba .
66014005	Dan dalam dia-orang punya mulut t’ada dapat apa-apa bohong : dia-orang t’ada berchla .
66014006	Dan sahya tengok lagi satu mla’ikat terbang di tngah langit , yang ada injil yang kkal , mau khabarkan k-pada sgala orang yang tinggal di bumi , dan k-pada tiap-tiap bangsa dan suku dan bhasa dan kaum ;
66014007	dan dngan suara yang bsar dia kata , " Takot-lah sama Allah , dan kasi hormat sama dia ; kerna waktu hukuman-nya sudah sampai : dan smbah-lah sama dia yang sudah jadikan langit dan bumi dan lautan dan sgala mata-ayer .
66014008	Dan ada lagi satu , ia’itu mla’ikat yang nombor dua , ikut dia dan kata , " Sudah ruboh-lah , sudah ruboh-lah , Babil yang bsar itu , yang sudah kasi sgala bangsa punya orang minum deri-pada itu ayer-anggor , ia’itu marah yang datang sbab dia punya perchabolan .
66014009	Dan ada lagi satu mla’ikat , ia’itu nombor tiga , ikut itu dua , dan kata dngan suara yang bsar , " Jikalau satu orang smbah itu binatang sama dia punya patong , dan trima dia punya chap di dahi-nya , atau di tangan-nya ,
66014010	dia pun nanti minum deri-pada itu ayer-anggor , ia’itu Allah punya marah , yang sudah di-sdiakan dngan t’ada champur dalam chawan marah-nya : dan dia nanti kna sngsara dngan api dan blerang di dpan sgala mla’ikat yang kudus , dan di dpan Anak-domba :
66014011	dan dia-orang punya sngsara punya asap naik sampai s-lama-lama-nya ; dan dia-orang t’ada perhentian siang-malam , ia’itu orang-orang yang smbah itu binatang dan patong-nya , dan siapa-siapa yang trima nama-nya punya chap .
66014012	Di sini-lah orang-orang kudus punya sabar , ia’itu yang simpan Allah punya hukum-hukum , dan Isa punya iman .
66014013	Dan sahya dngar satu suara deri langit yang kata , " Tulis , ‘ Berkat-lah sgala orang mati yang mati dalam Tuhan deri-pada ini waktu : ’ ‘ Ya , ’ kata Roh , ‘ spaya dia-orang boleh brenti deri pnat-nya ; kerna dia-orang punya perbuatan smoa ikut sama-sama dia-orang . ’ "
66014014	Dan sahya tengok , ada satu awan puteh ; dan di atas itu awan ada dudok satu orang yang sperti Anak-manusia , yang pakai makota mas di kpala-nya , dan pegang satu sabit yang tajam di tangan-nya .
66014015	Dan lagi satu mla’ikat kluar deri itu ka’abah , dan bertriak dngan suara yang bsar k-pada dia yang dudok di atas awan , " Kluarkan-lah angkau punya sabit itu , dan mnyabit : kerna musim mnuai sudah sampai ; sbab bumi punya tuaian sudah chukop masak . "
66014016	Dan dia yang dudok di atas awan itu pakai-lah dia punya sabit di bumi ; dan bumi sudah di-tuai .
66014017	Dan lagi satu mla’ikat kluar deri dalam tmpat kudus yang di shorga , dan dia pun ada satu sabit yang tajam .
66014018	Dan lagi satu mla’ikat kluar deri tmpat korban , dia yang ada kuasa atas api ; dan dia bertriak dngan suara yang bsar k-pada dia yang ada sabit tajam itu , dan kata , " Kluarkan-lah angkau punya sabit itu , dan kumpolkan sgala tangkai anggor di dunia , kerna buah-nya sudah masak .
66014019	Dan itu mla’ikat pakai-lah dia punya sabit di dunia , dan kumpolkan dunia punya buah anggor , dan champakkan dalam irekan yang bsar , ia’itu Allah punya marah .
66014020	Dan orang irek itu irekan di luar negri , dan terkluar darah deri itu irekan , s-tinggi kuda punya tali kang , dan s-jauh dua-ratus batu .
66015001	Dan sahya tengok lagi satu tanda di langit , yang bsar dan hairan , ia’itu tujoh mla’ikat yang bawa tujoh chlaka yang pnghabisan , kerna dalam ini smoa gnap-lah Allah punya marah .
66015002	Dan sahya tengok pula sperti satu laut kacha berchampur api ; dan orang-orang yang sudah mnang deri-pada itu binatang , dan deri-pada dia punya patong , dan deri-pada dia punya nama punya nombor , ada berdiri di atas itu laut kacha , dan ada pegang Allah punya kchapi smoa .
66015003	Dan dia-orang nyanyi nyanyian Musa hamba Allah itu dan nyanyian Anak-domba itu , dan kata , " Ya Allah , Tuhan yang maha kuasa , bsar dan hairan-lah Tuhan punya perbuatan smoa ; ya Raja sgala jman , bnar dan btul-lah Tuhan punya jalan smoa .
66015004	Ya Tuhan , siapa-kah t’ada nanti takot dan muliakan Tuhan punya nama ? kerna Tuhan saja-lah yang kudus ; sbab smoa bangsa nanti datang smbah di dpan Tuhan ; kerna smoa Tuhan punya perbuatan yang bnar sudah di-nyatakan . "
66015005	Dan kmdian deri-pada ini smoa , sahya tengok pula , dan terbuka-lah tmpat kudus dalam khemah ksaksian yang di shorga ,
66015006	dan deri dalam itu tmpat kudus terkluar-lah itu tujoh mla’ikat yang bawa itu tujoh chlaka , berrias dngan batu yang suchi dan berkilat , dan dada-nya terikat dngan tali mas .
66015007	Dan satu deri-pada itu ampat hidop-hidopan kasi sama itu tujoh mla’ikat tujoh mangkok mas yang pnoh dngan marah Allah yang hidop s-lama-lama-nya .
66015008	Dan itu tmpat kudus pnoh-lah dngan asap deri-pada Allah punya kmulia’an dan kuasa ; dan t’ada satu orang pun yang boleh masok itu tmpat kudus , s-blum itu tujoh mla’ikat punya tujoh chlaka sudah habis .
66016001	Dan sahya dngar satu suara yang bsar kluar deri tmpat kudus , yang kata sama itu tujoh mla’ikat , " Pergi-lah , tumpahkan itu tujoh mangkok marah Allah di bumi . "
66016002	Dan yang pertama pergi tumpahkan dia punya mangkok di bumi ; dan itu jadi satu pkong yang susah dan jahat atas orang-orang yang ada itu binatang punya chap , dan yang smbah dia punya patong .
66016003	Dan yang nombor dua tumpahkan dia punya mangkok di laut ; dan itu jadi darah sperti orang mati punya ; dan tiap-tiap nyawa yang hidop itu mati-lah , ia’itu smoa yang ada di laut .
66016004	Dan yang nombor tiga tumpahkan dia punya mangkok dalam sungai-sungai dan sgala mata-ayer ; dan itu jadi darah .
66016005	Dan sahya dngar itu ayer punya mla’ikat kata , " Ya Tuhan , yang ada , dan yang sudah ada , dan yang kudus , bnar-lah Tuhan , sbab Tuhan sudah putuskan hukum yang bgini :
66016006	kerna itu orang smoa sudah sumpahkan orang-orang kudus dan nabi-nabi punya darah , dan darah-lah yang Tuhan sudah kasi dia-orang minum : dan patut dia-orang bgini .
66016007	Dan sahya dngar itu tmpat-persmbahan kata , " Ya Allah , Tuhan yang maha kuasa , btul dan bnar-lah Tuhan punya hukuman smoa . "
66016008	Dan yang nombor ampat tumpahkan dia punya mangkok di atas matahari ; dan itu di-bri kuasa hanguskan manusia dngan api .
66016009	Dan manusia kna hangus dngan hangat yang bsar : dan dia-orang hujatkan nama Allah , yang ada kuasa atas ini chlaka smoa ; dan dia-orang t’ada juga bertobat mau kasi hormat sama dia .
66016010	Dan yang nombor lima tumpahkan dia punya mangkok atas itu binatang punya takhta ; dan dia punya kraja’an mnjadi glap ; dan orang gigit-gigit masing-masing punya lidah sbab sakit ,
66016011	dan hujatkan Allah yang di shorga deri sbab sakit dan pkong-nya ; dan dia-orang t’ada juga bertobat deri-pada perbuatan-nya .
66016012	Dan yang nombor anam tumpahkan dia punya mangkok atas itu sungai bsar , ia’itu sungai Frat ; dan ayer-nya jadi kring , spaya boleh sdia satu jalan kerna raja-raja yang datang deri sblah matahari hidop .
66016013	Dan sahya tengok tiga jin yang najis , rupa-nya sperti kodok , terkluar deri mulut naga , dan deri mulut binatang itu dan deri mulut nabi bohong itu :
66016014	kerna itu smoa jadi jin setan , yang buat tanda-tanda ; dan yang pergi k-pada s-gnap dunia punya raja-raja , mau himponkan dia-orang kerna pprangan , waktu Allah yang maha kuasa punya hari yang bsar itu .
66016015	( Ingat-lah sahya ada datang sperti pnchuri . Berkat-lah orang yang berjaga dan simpankan dia punya pakaian , spaya jangan dia berjalan dngan tlanjang , dan jangan orang tengok dia punya malu . )
66016016	Dan itu tiga jin himponkan itu raja-raja di tmpat yang bernama dalam bhasa Ibrani Har-Magaddun .
66016017	Dan yang nombor tujoh tumpahkan dia punya mangkok di udara ; dan satu suara yang bsar terkluar deri dalam tmpat kudus deri itu takhta , yang kata , " Sudah habis : "
66016018	dan datang-lah kilat dan suara-suara dan guntor ; dan jadi satu gmpa bumi yang bsar skali , yang t’ada sama-nya s-lama ada manusia di atas bumi , bgitu bsar punya gmpa bumi dan bgitu kuat .
66016019	Dan itu negri yang bsar terblah tiga , dan sgala bangsa-asing punya negri-negri ruboh : dan Babil yang bsar itu t’ada di-lupakan di dpan Allah , mau kasi sama dia chawan ayer-anggor , ia’itu marah-nya yang panas itu .
66016020	Dan smoa pulau lnnyap , dan gunong-gunong pun ta’boleh terdapat lagi .
66016021	Dan hujan batu bsar , yang satu tlanta punya brat , turun deri langit timpa manusia : dan manusia mnghujat sama Allah deri sbab itu chlaka hujan batu ; kerna sangat-lah bsar itu chlaka .
66017001	Dan satu orang deri antara itu tujoh mla’ikat yang ada itu tujoh mangkok datang berchakap sama sahya , dan kata , " Mari sini , dan sahya nanti tunjokkan angkau hukuman yang sudah jatoh atas itu sundal yang bsar , yang dudok di atas banyak ayer ;
66017002	dan dngan dia-lah sklian raja-raja bumi sudah buat perchabolan , dan smoa orang yang tinggal di bumi pun sudah mabok dngan ayer-anggor persundalan-nya .
66017003	Dan dia bawa sahya dalam Roh pergi satu tanah sunyi : dan sahya tengok satu prempuan dudok di atas satu binatang merah , yang pnoh dngan nama hujat , dan ada tujoh kpala dan s-puloh tandok .
66017004	Dan itu prempuan pakai pakaian ungu dan merah , dan berrias dngan mas dan permata dan mutiara , dan tangan-nya pegang satu chawan mas yang pnoh dngan datok-datok kbnchian , dan sgala persundalan-nya punya kotor-kotor ,
66017005	dan di dahi-nya ada tersurat satu nama , ia’itu , RUHSIA BABIL YANG BSAR , IBU SGALA SUNDAL DAN SGALA DATOK KBNCHIAN DI BUMI .
66017006	Dan sahya tengok itu prempuan ada mabok dngan darah orang kudus , dan dngan darah sgala saksi Isa . Dan bila sahya tengok sama dia , sahya hairan dngan hairan yang bsar .
66017007	Dan itu mla’ikat kata sama sahya , " Knapa angkau hairan ? Sahya nanti bilang sama angkau ruhsia itu prempuan , dan ruhsia itu binatang yang dia tunggang , yang ada tujoh kpala dan s-puloh tandok .
66017008	Itu binatang yang angkau sudah tengok sudah ada , dan skarang t’ada ; dan dia nanti kluar deri-pada itu tmpat yang tiada terduga , dan pergi masok kbinasa’an . Dan orang-orang yang tinggal di bumi , ia’itu orang yang nama-nya t’ada tertulis dalam kitab hidop deri-pada tempo kjadian dunia , nanti hairan bila dia-orang tengokkan itu binatang , bagimana dia sudah ada , dan skarang t’ada , dan nanti datang pula .
66017009	Dalam ini hal ada akal yang bijaksana . Itu tujoh kpala jadi tujoh gunong , di mana itu prempuan ada dudok :
66017010	dan ada tujoh raja ; lima sudah jatoh , satu ada lagi , dan lagi satu pula blum datang ; dan bila dia datang dia msti tinggal sdikit tempo punya lama .
66017011	Dan itu binatang yang sudah ada , dan skarang t’ada , dia sndiri jadi yang nombor lapan , dan asal-nya deri-pada itu tujoh , dan dia pun pergi masok kbinasa’an .
66017012	Dan itu s-puloh tandok yang angkau sudah tengok jadi s-puloh raja , yang blum trima kraja’an-nya lagi ; ttapi dia-orang trima kuasa sperti raja sama-sama itu binatang , satu jam punya lama .
66017013	Dan ini smoa satu bichara , dan dia-orang srahkan dia-orang punya kkuatan dan kuasa k-pada itu binatang .
66017014	Ini smoa nanti berprang mlawan itu Anak-domba , dan itu Anak-domba nanti kalahkan dia-orang , kerna dia-lah Tuan atas sgala tuan dan Raja atas sgala raja ; dan sgala orang yang ada sama-sama dia pun nanti mnang , ia’itu sgala orang yang sudah di-panggil , dan sudah di-pileh , dan yang stiawan .
66017015	Dan dia kata sama sahya , " Itu ayer yang angkau sudah tengok , tmpat di mana itu sundal ada dudok , ia’itu bbrapa kaum , dan orang-orang banyak , dan bangsa-bangsa , dan bhasa-bhasa .
66017016	Dan itu s-puloh tandok yang angkau sudah tengok , dan itu binatang , smoa ini nanti bnchi sama itu sundal , dan nanti jadikan dia sunyi , dan tlanjangkan sama dia , dan nanti makankan dia punya daging , dan nanti hanguskan dia dngan api .
66017017	Kerna Allah sudah masokkan hati dia-orang mau buat dia punya bichara , dan mnjadi satu bichara , dan srahkan dia-orang punya kraja’an k-pada itu binatang , sampai perkata’an Allah sudah gnap .
66017018	Dan itu prempuan yang angkau sudah tengok , ia’itu negri yang bsar itu , yang jadi raja atas sgala raja bumi .
66018001	Kmdian deri-pada itu smoa , sahya tengok lagi satu mla’ikat turun deri langit , dan dia ada banyak kuasa ; dan bumi ada di-trangkan dngan dia punya kmulia’an .
66018002	Dan dia bertriak dngan suara yang kuat skali , dan kata , " Sudah ruboh-lah , sudah ruboh-lah , Babil yang bsar itu , dan sudah jadi sgala Setan punya tmpat tinggal , dan sgala jin yang najis punya jel , dan tiap-tiap burong yang najis dan yang kbnchian punya jel .
66018003	Kerna smoa bangsa sudah jatoh deri sbab ayer-anggor , ia’itu marah atas perchabolan-nya ; dan raja-raja bumi sudah buat perchabolan sama dia , dan sudagar-sudagar bumi pun sudah mnjadi kaya deri sbab lazat-nya punya kuasa . "
66018004	Dan sahya dngar lagi satu suara deri langit , yang kata , " Hei orang bangsa sahya , kluar-lah deri-pada-nya , spaya jangan kamu berskutu dngan dosa-dosa-nya , dan jangan kamu kna dia punya chlaka smoa :
66018005	kerna dia punya dosa sudah naik sampai langit , dan Allah sudah ingat dia punya kjahatan smoa .
66018006	Balaskan k-pada dia sperti dia pun sudah balaskan , dan kasi dia dua kali ganda ikut sperti dia punya perbuatan : dalam itu chawan yang dia sudah isikan , isikan dua kali ganda kerna dia .
66018007	S-bagimana dia sudah muliakan diri-nya sndiri , dan berlazat , bgitu juga kasi sama dia sngsara dan ratap ; kerna dia bilang dalam hati-nya , ‘ Sahya ini ada dudok sperti satu raja prempuan , dan sahya bukan bujang , dan t’ada skali-kali sahya nanti tahu mratap . ’
66018008	Sbab itu dalam satu hari juga nanti datang dia punya chlaka , ia’itu kmatian , dan ratap , dan klaparan ; dan dia nanti kna hangus dngan api ; kerna kuat-lah Allah , Tuhan yang sudah hukumkan dia .
66018009	Dan raja-raja bumi yang sudah berchabol dan berlazat sama dia nanti mnangis dan mratapkan dia , bila dia-orang tengok itu asap api yang bakarkan dia ,
66018010	dan berdiri jauh-jauh deri sbab takot sama dia punya sngsara , sambil kata , ‘ Susah , susah , negri yang bsar itu , ia’itu Babil , negri yang kuat itu ! kerna dalam satu jam juga sudah datang angkau punya hukuman .
66018011	Dan sgala sudagar di bumi mnangis dan mratapkan dia , kerna satu orang pun t’ada bli dia-orang punya barang-barang lagi ;
66018012	ia’itu barang-barang mas perak , dan permata , dan mutiara , dan kain khasah halus , dan kain ungu , dan stra , dan kain merah ; dan sgala kayu wangi , dan sgala bkas deri-pada gading , dan sgala bkas deri-pada kayu yang indah skali , dan deri-pada tmbaga , dan bsi , dan batu marmar ;
66018013	dan kayu manis , dan rmpah-rmpah , dan bau-bauan , dan mur , dan kmnyan , dan ayer-anggor , dan minyak , dan tpong halus , dan trigu , dan lmbu , dan domba ; dan kuda , dan kreta , dan hamba-hamba ; dan nyawa orang .
66018014	Itu buah-buahan yang angkau punya hati sudah inginkan sudah lnyap deri-pada angkau , dan smoa perkara yang sdap dan lazat sudah binasa deri-pada angkau , dan skali-kali t’ada lagi orang nanti dapat itu smoa .
66018015	Dan orang yang mniagakan itu smoa , dan sudah jadi kaya deri-pada itu negri , nanti berdiri jauh-jauh sbab takot dia punya sngsara , sambil mnangis dan mratap ;
66018016	dan kata , ‘ Susah , susah , negri yang bsar itu , yang pakai kain khasah halus , dan kain ungu dan merah , dan berrias dngan mas dan permata dan mutiara !
66018017	kerna dalam satu jam juga bgitu banyak punya kkaya’an sudah jadi sunyi . ’ Dan tiap-tiap kapitan , dan siapa-siapa yang blayer di mana-mana pun , dan sgala anak-prahu , dan s-brapa orang yang chari makan di laut , berdiri-lah deri jauh ,
66018018	dan bertriak , bila dia-orang tengok asap api yang bakarkan dia , dan kata , ‘ Negri yang mana-kah ada sama sperti negri yang bsar itu ? ’
66018019	Dan dia-orang buangkan habok di atas kpala-nya , dan bertriak , sambil mnangis dan mratap , dan kata , ‘ Susah , susah , negri yang bsar itu , yang dalam-nya sudah jadi kaya sgala orang yang ada kapal di laut , deri sbab dia punya kmewahan ! kerna dalam satu jam juga dia sudah jadi sunyi . ’
66018020	Hei shorga , bersuka-suka-lah sbab hal-nya , dan kamu orang-orang kudus dan rasul-rasul dan nabi-nabi pun ; kerna Allah sudah jatohkan kamu punya hukuman atas dia . "
66018021	Dan satu mla’ikat yang kuat angkat satu batu , sperti batu kisaran yang bsar , dan buangkan di laut , sambil kata , " Dngan bgini-lah punya krubohan Babil negri yang bsar itu nanti kna buang , dan skali-kali t’ada lagi orang nanti dapat sama dia .
66018022	Dan bunyi orang yang main kchapi dan bunyi-bunyian dan suling dan srunai t’ada skali-kali nanti di-dngar lagi dalam angkau ; dan satu orang pandai , baik apa kpandaian pun , t’ada skali-kali nanti orang dapat lagi dalam angkau ; dan bunyi batu kisaran t’ada skali-kali nanti di-dngar lagi dalam angkau ;
66018023	dan chahya plita pun t’ada skali-kali nanti mnyala lagi dalam angkau ; dan suara kmantin jantan atau prempuan t’ada skali-kali nanti di-dngar lagi di dalam angkau : kerna angkau punya sudagar-sudagar smoa-nya orang bsar-bsar di bumi ; dan sgala bangsa sudah kna ssat oleh angkau punya hobatan .
66018024	Dan dalam-nya-lah sudah terdapat darah nabi-nabi dan orang-orang kudus , dan darah smoa orang yang sudah kna bunoh di bumi . "
66019001	Kmdian deri-pada ini smoa sahya dngar pula sperti satu suara bsar , ia’itu suara banyak-banyak orang di shorga yang kata , " Halliluyah ; sgala slamat dan mulia dan kuasa k-pada Tuhan kita :
66019002	kerna btul dan bnar-lah dia punya hukuman ; kerna dia sudah hukumkan itu sundal bsar , yang sudah rosakkan dunia dngan dia punya persundalan , dan dia sudah balaskan hamba-hamba-nya punya darah atas itu sundal . "
66019003	Dan nombor dua kali dia-orang kata , " Halliluyah . " Dan dia punya asap naik sampai s-lama-lama-nya .
66019004	Dan itu dua-puloh-ampat ktua dan itu ampat hidop-hidopan berlutut mnymbah Allah yang dudok di atas takhta , sambil kata , " Amin ; Halliluyah . "
66019005	Dan satu suara kluar deri itu takhta , yang kata , " Puji-lah Allah kita , hei sgala hamba-nya yang takot sama dia , baik kchil baik bsar . "
66019006	Dan sahya dngar sperti bunyi suara orang terlalu banyak , dan sperti bunyi banyak ayer , dan sperti bunyi guntor yang kuat , kata , " Halliluyah : kerna Allah Tuhan kita yang maha kuasa itu sudah jadi raja .
66019007	Baik kita bergmar dan bersuka-suka skali , dan kasi hormat k-pada dia : kerna itu Anak-domba punya tempo kahwin sudah sampai , dan dia punya istri sudah siapkan diri-nya . "
66019008	Dan istri-nya sudah di-bri pakai kain khasah halus , yang berkilat dan suchi : kerna kain khasah halus itu-lah orang-orang kudus punya perbuatan bnar .
66019009	Dan dia kata sama sahya , " Tulis bgini , ‘ Berkat-lah orang-orang yang kna jmpot k-pada itu Anak-domba punya perjamuan kahwin . ’ " Dan dia kata sama sahya , " Ini-lah Allah punya perkata’an yang btul . "
66019010	Dan sahya berlutut di kaki-nya mau smbah sama dia . Dan dia kata sama sahya , " Jangan bgini : sahya pun sama hamba sperti angkau , dan sperti angkau punya sudara-sudara yang pegang ksaksian deri-hal Isa : smbah sama Allah : kerna ksaksian deri-hal Isa ia’itu Roh nabuat . "
66019011	Dan sahya tengok langit terbuka ; dan ada satu kuda puteh , sama orang yang tunggang dia , bernama Stiawan dan Btul ; dan dalam kbnaran dia putuskan hukum dan berprang .
66019012	Dan dia punya mata sperti satu nyala api , dan di kpala-nya ada banyak makota ; dan dia ada satu nama tertulis , yang satu orang pun ta’tahu chuma dia sndiri saja .
66019013	Dan dia pakai pakaian yang sudah kna rnjis dngan darah : dan dia punya nama di-sbot Perkata’an Allah .
66019014	Dan sgala bala-tntra yang di shorga ikut sama dia dngan mnunggang kuda puteh , dan ada pakai kain khasah halus yang puteh dan suchi .
66019015	Dan deri-pada dia punya mulut terkluar satu pdang yang tajam , spaya dngan itu dia boleh bunoh sgala bangsa : dan dia nanti prentahkan itu smoa dngan tongkat bsi : dan dia-lah yang mngirek irekan anggor , ia’itu kahangatan marah Allah yang maha kuasa .
66019016	Dan di baju-nya dan di paha-nya ada tertulis satu nama , " Raja atas sgala raja , dan Tuan atas sgala tuan . "
66019017	Dan sahya tengok satu mla’ikat berdiri di matahari ; dan dia bertriak dngan suara yang bsar , dan kata k-pada sgala burong yang terbang di tngah langit , " Mari berhimpon k-pada Allah punya perjamuan yang bsar ;
66019018	spaya kamu boleh makan daging raja-raja dan daging pnglima , dan daging orang kuat-kuat , dan daging kuda , dan orang-orang yang mnunggang dia , dan smoa orang punya daging , baik hamba baik bebas , baik bsar baik kchil . "
66019019	Dan sahya tengok itu binatang , dan raja-raja bumi sama dia-orang punya bala-tntra berhimpon mau prang dngan itu orang yang tunggang kuda , dngan dia punya bala-tntra .
66019020	Dan itu binatang kna tangkap , dan itu nabi bohong pun sama-sama dia , yang sudah buat tanda-tanda di dpan dia , dan dngan itu tanda-tanda juga sudah ssatkan smoa orang yang sudah trima tanda binatang itu dan yang smbah dia punya patong : dua-dua itu kna champak hidop-hidop dalam kolam api yang mnyala dngan blerang :
66019021	dan yang lain-lain kna bunoh dngan pdang oleh itu orang yang tunggang kuda , ia’itu pdang yang kluar deri mulut-nya : dan smoa burong-burong jadi knnyang makan daging-nya .
66020001	Dan sahya tengok satu mla’ikat turun deri langit , sambil pegang di tangan-nya itu tmpat yang ta’terduga punya anak-kunchi , sama satu rantai yang bsar .
66020002	Dan dia tangkap itu naga , ia’itu ular yang dhulu kala itu , dia-lah Iblis dan Setan , dan dia ikatkan sama dia s-ribu tahun punya lama ,
66020003	dan champakkan dia dalam itu tmpat yang ta’terduga , dan tutop dan silkan di atas-nya , spaya jangan lagi dia boleh tipukan sgala bangsa , sampaikan sudah habis itu s-ribu tahun : habis itu dia msti di-lpaskan sikit waktu .
66020004	Dan sahya tengok bbrapa takhta , dan ada orang dudok di atas-nya , dan dia-orang di-bri kuasa mnjadi hakim : dan sahya tengok jiwa sgala orang yang sudah kna krat kpala deri sbab ksaksian deri-hal Isa , dan deri sbab perkata’an Allah , dan orang-orang yang t’ada smbah sama itu binatang , atau dia punya patong , dan t’ada trima dia punya chap di dahi-nya dan di tangan-nya ; dan dia-orang hidop dan jadi raja sama-sama Almaseh s-ribu tahun punya lama .
66020005	Lain-lain orang mati t’ada hidop sampaikan sudah habis itu s-ribu tahun . Ini-lah kbangkitan yang pertama .
66020006	Berkat-lah dan kudus-lah orang yang dapat bhagian dalam kbangkitan yang pertama itu : atas ini smoa kmatian nombor dua tidak ada kuasa ; ttapi dia-orang nanti mnjadi Allah punya imam dan Almaseh punya , dan nanti jadi raja sama-sama dia s-ribu tahun punya lama .
66020007	Dan bila itu s-ribu tahun sudah habis , Setan nanti di-lpaskan deri dalam dia punya jel ,
66020008	dan nanti kluar tipukan sgala bangsa di ampat-ampat pnjuru bumi , sperti Yajuj dan Majuj , spaya himponkan dia-orang mau berprang : dan bilangan-nya sperti pasir di tpi laut .
66020009	Dan sklian-nya naik sluroh bumi , dan kpongkan orang-orang kudus punya tmpat bala-tntra , dan itu negri yang di-kaseh : dan api turun deri langit makan sklian-nya .
66020010	Dan iblis yang sudah tipukan dia-orang kna champak di kolam api dan blerang , di mana ada itu binatang dan itu nabi bohong : dan dia-orang nanti kna seksa siang malam sampai s-lama-lama-nya .
66020011	Dan sahya tengok satu takhta puteh yang bsar , dan dia yang dudok di atas-nya , dan bumi dan langit lnyap-lah deri dia punya muka ; dan t’ada terdapat satu tmpat kerna itu smoa .
66020012	Dan sahya tengok orang-orang mati bsar kchil berdiri di dpan itu takhta ; dan kitab-kitab ada di-bukakan : dan ada lain satu kitab di-bukakan , ia’itu kitab hidop : dan orang-orang mati ada di-hukumkan turut sperti dia-orang punya perbuatan deri-pada apa-apa yang sudah tertulis di dalam itu kitab-kitab .
66020013	Dan laut pun srahkan-lah orang-orang mati yang ada dalam-nya ; dan kmatian sama alam maut pun srahkan-lah sgala orang mati yang dalam-nya : dan smoa itu di-hukumkan-lah turut sperti masing-masing punya perbuatan .
66020014	Dan kmatian sama alam maut kna champak dalam kolam api . Ini-lah kmatian yang nombor dua , ia’itu kolam api .
66020015	Dan jikalau barang-siapa punya nama t’ada terdapat tertulis dalam kitab hidop , dia kna champak dalam kolam api .
66021001	Dan sahya tengok satu langit yang bharu dan satu bumi yang bharu : kerna langit yang dhulu dan bumi yang dhulu sudah lnyap ; dan laut pun t’ada lagi .
66021002	Dan sahya tengok negri yang kudus itu , Yerusalim yang bharu , turun deri shorga deri-pada Allah dngan s-lngkap-nya , sperti satu kmantin prempuan yang sudah berrias kerna kmantin jantan .
66021003	Dan sahya dngar satu suara yang bsar deri takhta itu , yang kata , " Ingat-lah , Allah punya khemah ada sama-sama manusia , dan dia nanti tinggal sama-sama dia-orang , dan dia-orang nanti jadi dia punya bangsa , dan Allah sndiri nanti ada sama-sama dia-orang , dan jadi Tuhan-nya :
66021004	dan dia nanti sapukan smoa ayer-mata deri mata dia-orang ; dan kmatian pun t’ada nanti ada lagi ; dan ratap dan mnangis dan sakit pun t’ada nanti ada lagi : sgala perkara yang dhulu sudah lnyap . "
66021005	Dan dia yang dudok di atas itu takhta pun kata , " Ingat-lah , sahya ada bharukan smoa perkara . " Dan dia kata , " Tulis-lah : kerna ini perkata’an ada kperchaya’an dan btul . "
66021006	Dan dia kata sama sahya , " Smoa-nya sudah jadi . Sahya-lah Alfa dan Omega , yang mula-mula dan yang blakang skali . K-pada orang yang haus , sahya nanti kasi minum dngan t’ada bayeran deri-pada mata-ayer yang kasi hidop .
66021007	Dia yang mnang nanti dapat smoa ini perkara jadi psaka-nya ; dan sahya nanti jadi dia punya Tuhan , dan dia nanti jadi sahya punya anak .
66021008	Ttapi smoa orang yang pnakot , dan yang t’ada perchaya , dan yang kbnchian , dan smoa pmbunoh , dan orang chabol , dan orang hobatan , dan orang yang smbah datok , dan smoa pmbohong , dia-orang smoa punya bhagian di dalam kolam yang mnyala dngan api dan blerang ; ia’itu kmatian yang nombor dua . "
66021009	Dan datang pula satu mla’ikat deri antara itu tujoh mla’ikat yang pegang itu tujoh mangkok , dan yang pnoh dngan itu tujoh chlaka yang pnghabisan : dan dia chakap sama sahya , dan kata , " Mari , sahya tunjokkan sama angkau itu kmantin , ia’itu Anak-domba itu punya istri . "
66021010	Dan dia bawa sahya dalam Roh di atas satu gunong yang bsar dan tinggi , dan tunjokkan sahya Yerusalim , negri kudus itu , s-tngah ada turun deri shorga deri-pada Allah ,
66021011	dan ada Allah punya kmulia’an : dan dia punya trang sperti satu permata yang indah skali , sperti batu yashab , jerneh sperti batu hablur :
66021012	dan itu negri ada satu tembok yang bsar dan tinggi ; ada dua-blas pintu-nya , dan di pintu-pintu itu ada dua-blas mla’ikat ; dan ada nama-nama tertulis di situ , ia’itu nama dua-blas suku-bangsa anak Isra’el :
66021013	sblah timor tiga pintu , sblah utara tiga pintu , sblah slatan tiga pintu , sblah barat tiga pintu .
66021014	Dan itu negri punya tembok ada dua-blas alasan , dan atas itu alasan ada dua-blas nama , ia’itu nama dua-blas rasul-rasul Anak-domba itu .
66021015	Dan dia yang berchakap sama sahya ada pegang kayu ukoran , ia’itu satu bambu mas , mau ukorkan itu negri , dngan dia punya pintu dan tembok .
66021016	Dan itu negri punya kdudokan ada ampat bersgi , dan panjang-nya sama dngan lebar-nya : dan itu orang ukorkan itu negri dngan itu bambu , dua-blas ribu rlong punya panjang : dia punya panjang dan lebar dan tinggi smoa sama .
66021017	Dan dia ukorkan tembok-nya s-ratus ampat-puloh-ampat hasta , sperti satu manusia punya ukoran , ia’itu sperti mla’ikat punya .
66021018	Dan itu tembok punya bangunan deri batu yashab : dan itu negri deri-pada mas suchi , sperti kacha yang jerneh .
66021019	Itu tembok negri punya alasan berrias dngan macham-macham punya permata . Alasan yang pertama yashab ; alasan nombor dua yakut biru ; alasan nombor tiga akek yang puteh ; alasan nombor ampat zamrud ;
66021020	alasan nombor lima batu unam ; alasan nombor anam akek merah ; alasan nombor tujoh ratna chmpaka ; alasan nombor lapan firus ; alasan nombor smbilan yakut kuning ; alasan nombor s-puloh akek hijau ; alasan nombor s-blas batu nilam ; alasan nombor dua-blas batu kchubong .
66021021	Dan itu dua-blas pintu jadi dua-blas biji mutiara ; masing-masing pintu itu deri-pada s-biji mutiara : dan itu negri punya jalan deri-pada mas suchi , sperti kacha yang orang boleh tengok trus .
66021022	Dan sahya t’ada tengok ka’abah dalam-nya : kerna Allah Tuhan yang maha kuasa dan Anak-domba itu jadi ka’abah-nya .
66021023	Dan sama itu negri matahari atau bulan t’ada berguna mau trangkan dia , kerna Allah punya kmulia’an ada trangkan dia , dan Anak-domba itu jadi dia punya plita .
66021024	Dan sgala bangsa nanti berjalan oleh chahya-nya : dan raja-raja bumi bawa dia-orang punya kmulia’an k-dalam-nya .
66021025	Dan dia punya pintu negri t’ada skali-kali nanti di-tutop tempo siang hari ( kerna di sana t’ada nanti ada malam ) :
66021026	dan orang nanti bawa sgala bangsa punya kmulia’an dan hormat masok dalam-nya :
66021027	dan dalam-nya t’ada skali-kali nanti masok apa-apa yang najis , atau orang yang buat pkerja’an yang kbnchian atau bohong : ttapi chuma sgala orang yang nama-nya sudah tertulis dalam Anak-domba punya kitab hidop .
66022001	Dan dia tunjokkan sahya satu sungai deri-pada ayer hidop , jerneh sperti hablur , mngalir kluar deri-pada takhta Allah , ia’itu takhta Anak-domba ,
66022002	di tngah-tngah itu jalan negri . Dan sbrang-mnybrang itu sungai ada pokok hidop , yang kluarkan dua-blas jnis punya buah , dan bulan-bulan dia kluarkan buah : dan itu pokok punya daun mau smbohkan sgala bangsa .
66022003	Dan t’ada nanti ada apa-apa yang kna la’anat lagi : dan Allah sama Anak-domba punya takhta nanti ada dalam-nya : dan dia punya hamba-hamba nanti buat smbahyang k-pada dia ;
66022004	dan dia-orang nanti tengok dia punya muka ; dan dia punya nama nanti tertulis di hamba-hamba itu punya dahi .
66022005	Dan t’ada nanti ada malam lagi , dan chahya plita dan chahya matahari pun t’ada berguna lagi sama dia-orang ; kerna Allah Tuhan itu nanti trangkan dia-orang : dan dia-orang nanti jadi raja sampai s-lama-lama-nya .
66022006	Dan dia kata sama sahya , " Ini-lah perkata’an yang kita boleh perchaya dan yang btul : dan Allah , ia’itu Tuhan sgala nabi-nabi punya roh , sudah hantarkan dia punya mla’ikat mau tunjokkan sama dia punya hamba-hamba sgala perkara yang msti jadi dngan sgra .
66022007	Dan ingat-lah , sahya datang lkas . Berkat-lah orang yang simpankan ini kitab punya perkata’an nabuat . "
66022008	Dan sahya Yahya ini-lah yang sudah dngar dan tengok ini smoa . Dan bila sahya dngar dan tengok , sahya berlutut mau smbah di kaki itu mla’ikat yang sudah tunjokkan sahya ini smoa .
66022009	Dan dia kata sama sahya , " Ingat , jangan buat bgini : sahya pun sama hamba sperti angkau , dan sperti smoa angkau punya sudara , ia’itu smoa nabi-nabi , dan sperti smoa orang yang simpan ini kitab punya perkata’an : smbah-lah sama Allah . "
66022010	Dan dia kata sama sahya , " Jangan angkau silkan ini kitab punya perkata’an nabuat ; kerna waktu-nya sudah dkat .
66022011	Orang yang buat jahat , biar dia buat jahat lagi : orang yang kotor , biar dia mnjadi kotor lagi : orang yang bnar , biar dia buat bnar lagi : orang yang kudus , biar dia mnjadi kudus lagi .
66022012	Ingat-lah , sahya datang lkas ; dan sahya punya pahala ada sama-sama sahya , mau balaskan k-pada masing-masing orang sperti perbuatan-nya .
66022013	Sahya-lah Alfa dan Omega , yang mula-mula dan yang kmdian skali , permula’an dan ksudahan .
66022014	Berkat-lah orang-orang yang chuchi dia punya pakaian , spaya dia dapat kuasa atas pokok hidop , dan boleh masok dalam negri itu deri-pada itu pintu-pintu bsar .
66022015	Di luar ada anjing , dan orang hobatan , dan orang chabol , dan sgala pmbunoh , dan smoa orang yang smbahyang datok , dan tiap-tiap orang yang suka bohong , dan buat bohong . "
66022016	" Sahya ini Isa sudah hantarkan sahya punya mla’ikat spaya saksikan smoa ini perkara k-pada kamu kerna smoa eklisia . Sahya-lah Akar dan Kturunan Da’ud , dan bintang siang yang berchahya-chahya itu . "
66022017	Dan Roh sama kmantin prempuan kata , " Mari-lah . " Dan dia yang dngar , biar-lah dia pun kata , " Mari-lah . " Dan orang yang haus , biar-lah dia mari : siapa-siapa yang suka , biar dia ambil ayer yang kasi hidop dngan t’ada bayeran .
66022018	Sahya bersaksi k-pada tiap-tiap orang yang dngar ini kitab punya perkata’an nabuat , " Jikalau siapa-siapa tambahkan k-pada ini perkara smoa , Allah nanti tambahkan k-pada dia smoa chlaka yang tertulis dalam ini kitab :
66022019	dan jikalau siapa-siapa hilangkan perkata’an kitab nabuat ini , Allah nanti hilangkan dia punya bhagian deri pokok hidop , dan deri negri yang kudus , sperti yang tertulis dalam ini kitab . "
66022020	Dia itu yang saksikan ini smoa kata , " Ya : sahya datang lkas . " " Amin : mari-lah , Tuhan Isa . "
66022021	Biar-lah anugrah Tuhan Isa bersama-sama sgala orang kudus itu . Amin .

# language_name:        Tzeltal
# closest ISO 639-3:    tzh
# ISO_15924:            Latn
# year_short:           2006
# year_long:            
# vernacular_title:     Bible in Tzeltal Bachajón
# english_title:        The Bible in Tzeltal
# URL:                  https://www.bible.com/de/bible/361/gen.1.tzh
# copyright_short:      © Bible Society of Mexico 2006
# copyright_long:       Bible in Tzeltal Bachajón<br>This translation, published by the Bible Society of Mexico, was published in 2006. If you are interested in obtaining a printed copy, please contact the Bible Society of Mexico at www.socbiblicademexico.com.mx.
# notes:                
40001001	Ha shunal te cajalcaj me'iltatiletic yu'un Jesucristo , sts'umbal David , sts'umbal Abraham .
40001002	Te snich'an Abraham , Isaac , te snich'an Isaac , Jacob , te snich'an Jacob , Judá soc te yermanotac ,
40001003	te yal-snich'nab soc te Tamar te Judá , ha Fares soc Zara , te snich'an Fares , Esrom , te snich'an Esrom , Aram ,
40001004	te snich'an Aram , Aminadab , te snich'an Aminadab , Naasón , te snich'an Naasón , Salmón ,
40001005	te yal-snich'an soc Rahab te Salmón , ha Booz , te yal-snich'an soc Rut te Booz , ha Obed , te snich'an Obed , Isaí ,
40001006	te snich'an Isaí , ha te ajwalil David . Te snich'an te ajwalil David , Salomón te ha yal te yihnam Urías ,
40001007	te snich'an Salomón , Roboam , te snich'an Roboam , Abías , te snich'an Abías , Asa ,
40001008	te snich'an Asa , Josafat , te snich'an Josafat , Joram , te snich'an Joram , Uzías ,
40001009	te snich'an Uzías , Jotam , te snich'an Jotam , Acaz , te snich'an Acaz , Ezequías ,
40001010	te snich'an Ezequías , Manasés , te snich'an Manasés , Amón , te snich'an Amón , Josías ,
40001011	te snich'an Josías , Jeconías soc te yermanotac . Ha yorahil a te ic'otic bahel ta chuquel ta Babilonia .
40001012	Ta patil te ic'otic bahel ta Babilonia , te snich'an Jeconías , ha te Salatiel , te snich'an Salatiel , Zorobabel ,
40001013	te snich'an Zorobabel , Abiud , te snich'an Abiud , Eliaquim , te snich'an Eliaquim , Azor ,
40001014	te snich'an Azor , Sadoc , te snich'an Sadoc , Aquim , te snich'an Aquim , Eliud ,
40001015	te snich'an Eliud , Eleazar , te snich'an Eleazar , Matán , te snich'an Matán , Jacob ,
40001016	te snich'an Jacob , José , ha te smamalal María te la yayintes Jesús , ha te Cristo te sbihile .
40001017	Te jaycaj ts'umbalil ta spisil c'alal Abraham ha to ta David , ay chanlajuncaj ( 14 ) ; c'alal David ha to te bin ora ic'otic bahel ta chuquel ta Babilonia , ay chanlajuncaj ( 14 ) ; c'alal ic'otic bahel ta chuquel ta Babilonia ha to c'alal ayin Cristo , ay chanlajuncaj ( 14 ) .
40001018	Te bin ut'il ayin te Jesucristo , hich ay : C'alal macbil yu'un José te María te snan te Jesús , c'alal ma to ba yic'oj a , chicnaj te hahchemix yal ta scuenta te Ch'ul Espíritu .
40001019	Te bin ut'il toj yo'tan te José te smamalal , ma ba la sc'an la yac' ta q'uexlal te smacbil antse , ha yu'un la snop te muquen ya yihquitay .
40001020	Te c'alal hich yac sna'bel a , chicnaj ch'ul a'bat yu'un Cajwaltic ta swayich , hich halbot yu'un : José , sts'umbalat David , ma me xaxi' te yac awic' awihnamin te María , como te bin ut'il ayix yal , ha ta scuenta te Ch'ul Espíritu .
40001021	Ya x'ayin yal , soc ya me awa'be sbihilin JESÚS , como ha ya scoltay yu'un smulic te pueblo yu'un , xchi sc'oblal .
40001022	Ta spisil ini hich c'oht ta pasel scuenta yu'un hich ya xc'oht a te bin yaloj te Cajwaltic ta scuenta te jalwanej , te hich la yal :
40001023	Ay jtuhl ach'ix te ya xhahch yal soc ya x'ayin squerem-al , Emanuel sbihil ya xc'oht , te xchihe . ( Dios sjoquinejotic , xchi te c'asesbile . )
40001024	Te José , c'alal cux yo'tan yu'un te swayich , hich la spas te bin ut'il halbot yu'un te ch'ul a'bat yu'un te Cajwaltic , la yic' yihnamin te María .
40001025	Pero ma ba la sta sba soc ha to c'alal ayin te sba-ale , soc la ya'be sbihilin JESÚS .
40002001	C'alal ayin Jesús ta Belén te ay ta sq'uinal Judea , ta yorahil te ay ta ajwalil a te Herodes , talic ta Jerusalén p'ijil winiquetic te talemic ta stojol banti ya xloc' tal c'ahc'al ,
40002002	hich hul yalic : ¿ Banti ay te ajwalil yu'un te judíohetic te ayinemixe ? Como te ec' yu'un la jquilcotic ta banti ya xloc' tal c'ahc'al , ha yu'un talemotcotic ta sch'uhuntayel , xchihic .
40002003	C'alal hich la ya'iy te ajwalil Herodes , hahch na'etel yu'un soc spisil Jerusalén .
40002004	La stsob tal spisil te principal sacerdotehetic soc te escribanohetic yu'un te pueblo , la sjoc'obe ya'iyic banti ya x'ayin te Cristo .
40002005	Hich la yalbeyic : Ta Belén te ay ta sq'uinal Judea , como hich ts'ihbabil hilel yu'un te jalwanej :
40002006	Ha'at , Belén , te ayat ta sq'uinal Judá , ma ba tut pueblohat yu'un te principaletic yu'un Judá ; como tey ya xloc' tal ta atojol jtuhl jtsobaw te ya scuentahin te pueblo Israel cu'un , xchi .
40002007	Ha yu'un te Herodes la sticon ta iq'uel tal ta muquen te p'ijil winiquetic , la sjoc'oy ya'iy ta lec bin ora chicnaj te eq'ue .
40002008	La sticon bahel ta Belén , hich la yalbe bahel : Bahanic tey a , soc joc'oyahic ta lec banti ay te alale . Te c'alal yac atahic , a'bonic jna' scuenta yu'un ha nix hichon ya xbaht jch'uhuntay , xchi .
40002009	C'alal laj ya'iybelic sc'op a te ajwalil , bahtic . Te ec' te yilojic ta stojol banti ya xloc' tal c'ahc'al , nahilij bahel yu'unic ha to c'alal quehchaj ta behel ta banti ay te alale .
40002010	Bayel yutsil yo'tanic yu'un te c'alal la yilic te eq'ue .
40002011	C'alal ochic bahel ta na , la yilic te alal soc te snan , ha te María . La squejan sbahic soc la sch'uhuntayic . La sjamic te yawil sc'uhlejalic , la ya'beyic smahtanin oro , pom soc mirra .
40002012	Pero a'bot sna'ic ta swayichic te manchuc ya suhtic ta stojol Herodes . Ha yu'un yanix be a te banti suhtic bahel ta slumalique .
40002013	Te c'alal suhtemiquix bahel a te p'ijil winiquetic , te ch'ul a'bat yu'un Cajwaltic chicnaj ta swayich te José , hich la yalbe : Hahchan , ic'a bahel te alal soc te snan , ahnan bahel ta Egipto . Tey me ya x'ayinex a ha to c'alal ya calbat . Como te Herodes ya me sle te alal yu'un ya smil , xchi sc'oblal .
40002014	C'alal cux yo'tan te José , ahc'abal to a la yic' bahel te alal soc te snan , bahtic ta Egipto .
40002015	Tey ayinic a ha to c'alal cham te Herodes , yu'un hich ya xc'oht ta pasel a te bin la yal te Cajwaltic ta scuenta te jalwanej , te hich la yal : Ta Egipto la jquic' loq'uel te Jnich'an , te xchihe .
40002016	Te Herodes , c'alal la sna' te tse'layot yu'un te p'ijil winiquetic , bayel ilin yu'un , hich la sticon ta milel spisil te bic'tal alaletic ta Belén soc ta sjoyobal te ma to stahojic cheb ya'bilalic , hich te bin ut'il jayeb ha'bil halbot yu'un te p'ijil winiquetique .
40002017	Hich c'oht ta pasel te bin yaloj te jalwanej Jeremías :
40002018	Chicnaj c'op ta Ramá , tulan mel-o'tan soc oq'uel , ha te Raquel te yac yoq'uetaybel yalatac , ma ba la sc'an muc'ubtesbeyel q'uinal ya'iy , como lajic te yalataque , te xchihe .
40002019	C'alal chamix a te Herodes , te ch'ul a'bat yu'un Cajwaltic la yac' sba ta ilel ta swayich te José ta Egipto ,
40002020	hich la yalbe : Hahchan , ic'a bahel te alal soc te snan , bahan ta sq'uinal Israel , como chamiquix te mach'atic ya c'an smilic te alale , xchi sc'oblal .
40002021	Ha yu'un hahch te José , la yic' bahel te alal soc te snan , talic ta sq'uinal Israel .
40002022	Pero te c'alal la ya'iy te ha Arquelao te la sjelolin ta ajwalil ta Judea te Herodes te state , la xi' te ya xbaht tey a . Pero ta swayich a'bot sna' , hich baht ta sq'uinal Galilea ,
40002023	c'oht ta nahinel ta pueblo Nazaret sbihil , scuenta yu'un hich ya xc'oht ta pasel a te bin yaloj te jalwanejetic : Ya x'a'bot sbihilin Nazareno , te xchihique .
40003001	La sta yorahil tal te Juan te J'ac'-ich'-ha' , hahch yal sc'op Dios ta jochol taquin q'uinal yu'un Judea ,
40003002	hich la yal : Suhtesa awo'tanic , como nopolix yorahil te cuentahinel yu'un te ch'ulchane , xchi .
40003003	Ha nix te mach'a halbot sc'oblal yu'un te jalwanej Isaías : Ha sc'op te mach'a hich ya x'awon ta jochol taquin q'uinal : ¡ Chahpambeyahic sbe te Cajwaltic , tojobtesbeyahic te behetic yu'une ! xchi .
40003004	Te Juan sc'u'inej stsotsel camello , soc nuhcul schucoj sch'uht a ; ha swe'el te c'ulub soc chab .
40003005	Loq'uic tal ta stojol te mach'atic ayic ta Jerusalén , spisil mach'atic ayic ta sq'uinal Judea soc spisil mach'atic nahinemic ta sjoyobal te muc'ul-ha' Jordán .
40003006	Jamal la yal smulic , hich ac'ticlambot yich'ic ha' yu'un ta muc'ul-ha' Jordán .
40003007	C'alal la yil te Juan te tal tsobol fariseohetic soc saduceohetic ta banti yac yac'bel ich'-ha' , hich la yalbe : ¡ Ha'ex sts'umbalex ti'awal chanetic ! ¿ mach'a la yalbeyex te ya me x'ahnex bahel ta stojol te ilimba talel yac ?
40003008	Ac'a chicnajuc sit te ya yac' ta ilel te suhtemix awo'tanic .
40003009	Ma me hichuc xawal ta awo'tanic : Ha jtatcotic te Abraham , ma me xchihuquex , como ya calbeyex , te Dios ya xhu' ya sutp'in ta yal-snich'an Abraham ha'i tonetic ini .
40003010	Te echej chapalix yu'un sbojel te slohp' te te'etique . Ha yu'un spisil te te'etic te ma ba lec sit ya yac' ya yich' ts'etel soc ya yich' otsesel ta c'ahc' .
40003011	Melel te ho'one ha nax ya ca'beyex awich'ic ha' ta scuenta suhtesel-o'tanil , yan te mach'a yac ta talel ta jpat , te ma xtuhunon yu'un yich'beyel bahel step , ha toyol xan ya'tel a te bin ut'il te ho'one . Ha me ya ya'beyex awich'ic te Ch'ul Espíritu soc c'ahc' .
40003012	Stsacojix ta sc'ab te sweluyojibal , ya yic'ay a te bin busul ta amac' yu'une . Ya me yotses ta yawil te trigo yu'un , soc te sts'ubil ya me schic' ta c'ahc' te mayuc bin ora ya xtup' , xchi sc'oblalic .
40003013	Hahch tal ta Galilea te Jesús , tal ta Jordán ta banti ay te Juan , yu'un ya x'a'bot yich' ha' yu'un .
40003014	Pero wocol la sc'an te Juan , hich la yal : Ya sc'an te ha'at yac awa'bon quich' ha' , ¿ ha'at bal ya xtalat ta jtojol ? xchi .
40003015	La sjac' te Jesús : Hich ac'a c'ohtuc ta ora ini , como hich ya sc'an ya jc'ohtestic ta pasel spisil bin stojil ta pasel , xchi . Hich la sch'uhun te Juan .
40003016	Laj nax yich'bel ha' a te Jesús , loc' tal ta ha' , jahm te ch'ulchan , soc la yil te Espíritu yu'un Dios yac ta cohel tal hich te bin ut'il stsuhmut soc luhtsaj ta stojol .
40003017	Ay c'op chicnaj ta ch'ulchan te hich la yal : Ha Jnich'an ini te c'ux ta co'tan , te bayel yutsil co'tan ta stojol , xchi .
40004001	Te Jesús ic'ot bahel yu'un te Espíritu ta jochol taquin q'uinal scuenta yu'un tey ya xbaht ta tsajel yu'un a te pucuje .
40004002	Ta patil te la scom swe'el cha'winic ( 40 ) c'ahc'al soc cha'winic ahc'abal , wi'naj .
40004003	Tal ta stojol te jlo'loywanej , hich halbot yu'un : Teme ha'at Snich'anat Dios , hala te yacuc xc'atp'uj ta pan te tonetic ini , xchi .
40004004	La sjac' te Jesús : Hich ts'ihbabil : Ma ha'uc nax ya xcuxaj ants-winic yu'un te pan , ha ya xcuxaj yu'un spisil te c'op ya xloc' ta ye te Diose , la yut .
40004005	Patil te pucuj la yic' bahel ta ch'ul muc'ul pueblo te Jesús , c'oht stehc'an ta jol templo ,
40004006	hich la yalbe : Teme ha'at Snich'anat Dios , ch'oja cohel aba , como hich ts'ihbabil : Ya spas ta mandar te ch'ul a'batetic yu'un te ya me scanantayat , ya slat'at ta sc'abic , scuenta yu'un ma ba yac alajin awoc ta ton a , xchi .
40004007	La sjac' te Jesús : Ha nix hich ts'ihbabil : Ma me xatsaj te Cajwaltic te Dios awu'une , la yut .
40004008	Yan buelta cha'ic'ot xan bahel yu'un te pucuj ta toyol wits , la ya'be yil spisil ta chahp nacionetic ayic ta bahlumilal soc te yutsilalic ,
40004009	hich halbot yu'un : Spisil ya ca'bat ini teme yac aquejan aba ta jtojol soc teme yac ach'uhuntayone , xchi .
40004010	La yal te Jesús : Loc'an , Satanás , como hich ts'ihbabil : Ha nax me xach'uhuntay soc ha nax me xawac' aba ta a'batinel yu'un te Cajwaltic te Dios awu'un , la yut .
40004011	Hich ihquitayot yu'un te pucuje , tal te ch'ul a'batetic , ha la yac' sbahic ta a'batinel yu'un .
40004012	C'alal la ya'iy Jesús te ay ta cárcel te Juan , suht bahel ta Galilea .
40004013	La yihquitay hilel te Nazaret , baht ta nahinel ta Capernaum ay ta ti'mar yu'un Galilea , te ay ta sq'uinal Zabulón soc Neftalí ,
40004014	scuenta yu'un ya xc'oht ta pasel a te bin la yal te jalwanej Isaías :
40004015	¡ Sq'uinal Zabulón soc sq'uinal Neftalí , ta sbehlal mar , ta jehch Jordán , Galilea yu'un te jyanlumetic !
40004016	Te mach'atic ayic ta yihc'al q'uinal la yilic muc'ul sacal q'uinal , te mach'atic ayic ta yaxinal lajel , sacub q'uinal ta stojolic , te xchihe .
40004017	Ta hich ora hahch ta yalel sc'op Dios te Jesús , hich la yal : Suhtesa awo'tanic , como nopolix yorahil te cuentahinel yu'un te ch'ulchane , xchi .
40004018	Yac ta behel ta ti'mar yu'un Galilea a te Jesús , la yil cheb winiquetic te yermano sbahic , ha te Simón , te Pedro yan sbihil , soc Andrés te yihts'in , yac yotsesbelic ta mar te stsaco-chayic , como jtsac-chayetic .
40004019	Hich la yalbe : La' , t'unawonic , ya caq'uex ta jtsob-ants-winiquetic , xchi sc'oblalic .
40004020	Ora la yihquitayic hilel te stsaco-chayic , la st'unic bahel .
40004021	Sohl xan bahel tey a , la yil cheb xan winiquetic te yermano sbahic , ha te Jacobo soc Juan te yihts'in , ha snich'nab Zebedeo . Ha sjoquic ta barco te Zebedeo te static , yac sts'acticlambel te stsaco-chayique ; ic'otic yu'un te Jesús .
40004022	Ora la yihquitayic hilel te barco soc te statique , la st'unic bahel te Jesús .
40004023	La yocliy spisil sq'uinal Galilea te Jesús , yac ta nohpteswanej ta sinagogahetic yu'unic soc yac ta yalel te lec yach'il c'op yu'un te cuentahinel yu'un Dios , soc yac ta slecubtesel spisil chamel soc banti c'ux ya ya'iyic te ants-winiquetique .
40004024	Puhc sc'oblal ta spisil sq'uinal Siria ; la yiq'uic tal ta stojol spisil mach'atic ay banti c'ux ya ya'iyic soc te yich'ojic bayel ta chahp chamel soc te bayel swocolic , soc te mach'atic ay pucuj ta yo'tanic , te mach'atic ya xtup' yiq'uic , soc mach'atic chamen schihalic ; la slecubteslan te Jesús .
40004025	T'unot bahel yu'un tsobol ants-winiquetic ta Galilea , Decápolis , Jerusalén , Judea soc ta jehch Jordán .
40005001	C'alal la yil te bayel ants-winiquetic , mo bahel ta wits soc la shuhcan sba . Tal ta stojol te jnopojeletic yu'un ,
40005002	hahch ta c'op te Jesús , hich la yal ta p'ijubteswanej :
40005003	Bayel me yutsilic te mach'atic mayuc bin ay yu'un ya ya'iyic , como ha yu'unic te cuentahinel yu'un te ch'ulchane .
40005004	Bayel me yutsilic te mach'atic ya x'oq'uic , como ya xmuc'ubtesbot q'uinal ya'iyic .
40005005	Bayel me yutsilic te mach'atic manso yo'tanic , como ya x'a'bot yu'untayic te bahlumilale .
40005006	Bayel me yutsilic te mach'atic ya xwi'najic soc ya xtaquij yo'tanic yu'un te bin stojil ta pasele , como ts'acal ya x'a'botic .
40005007	Bayel me yutsilic te mach'atic ya ya'iyic c'uxultaywanej , como ya me yich'ic c'uxultayel .
40005008	Bayel me yutsilic te mach'atic sac yo'tanic , como ya me yilic te Diose .
40005009	Bayel me yutsilic te mach'atic ya yac' lahmajuc q'uinal , como ha yal-snich'nab Dios ya xc'oht sbihilic .
40005010	Bayel me yutsilic te mach'atic ay swocolic ta uts'inel ta scaj te toj ya'telic , como ha yu'unic te cuentahinel yu'un te ch'ulchane .
40005011	Bayel me awutsilic teme ho'on ta jcuenta te ya yixta'c'optayex , ya yuts'inex , soc ya yalic spisil ta chahp c'opetic ta lot ta atojolic .
40005012	Tse'eluc me awo'tanic soc ayuc me yutsil awo'tanic yu'un , como muc' amahtan yac awich'ic ta ch'ulchan , como hich nix la yuts'inic te jalwanejetic te nahil ay awu'unique .
40005013	Ha'ex yats'amulex te bahlumilal ; pero teme laj schi'il te ats'am , ¿ bin ut'il c'an chi'ubuc xan ? Mayuc bin ya xtuhunix a , ha xanix ya yich' ch'ojel loq'uel soc ya yich' ts'o'el ta teq'uel yu'un ants-winiquetic .
40005014	Ha'ex sacal q'uinalex ta bahlumilal . Ma xhu' ta naq'uel te pueblo ay ta ba wits .
40005015	Soc ma ba ya yich' stsunel c'ahc' te ya yich' nujel ta moch ; ha ya yich' cajanel ta scajtajib , hich ya sacubtesbe q'uinal a ta spisil te mach'atic ayic ta na .
40005016	Hich me yac asacubtes q'uinal ta stojol te ants-winiquetic , scuenta yu'un ya yilic te lec awa'telic soc hich ya yalbeyic yutsil sc'oblal a te Atatic ay ta ch'ulchan .
40005017	Ma me xacuyic te tal jin te Ley o te bin yalojic te jalwanejetic ; ma ba tal jin , ha tal cac' c'ohtuc ta pasel .
40005018	Como jamal ya calbeyex , ha to teme ya xch'ay bahel te ch'ulchan soc te bahlumilal , ma ba ya xch'ay ta Ley junuc jota o junuc punto ha to c'alal ts'acal ya xc'oht ta pasel spisil .
40005019	Ha yu'un mach'ayuc a te ya sc'axuntay junuc te tut mandariletic ini soc teme hich ya ya'be snop spasel te yantique , peq'uel sc'oblal ya xc'oht te banti ay te cuentahinel yu'un te ch'ulchane . Yan te mach'a ya spas soc hich ya ya'be snop , ha me toyol sc'oblal ya xc'oht stuquel te banti ay te cuentahinel yu'un te ch'ulchane .
40005020	Jamal ya calbeyex , teme ma ba c'ax hich stojil awa'telic a te bin ut'il te ya'telic te escribanohetic soc te fariseohetique , ma ba ya x'ochex te banti ay te cuentahinel yu'un te ch'ulchane .
40005021	Awa'iyejic te bin halbot te namey ame'atatic : Ma me xawa'iy milaw , soc mach'ayuc a te ya ya'iy milaw , ya me x'ich'ot ta c'op yu'un smul , te xchihe .
40005022	Pero ho'on ya calbeyex , mach'ayuc a te ya yilintay te yermano , ya me x'ich'ot ta c'op yu'un smul ; soc mach'ayuc a te hich ya yalbe te yermano : Bohlat , te xchihe , ya me yich' chahpanel ta stojol te Sanedrín . Soc mach'ayuc a te hich ya yalbe te yermano : Sonsohat , te xchihe , quechel ta bahel ta c'ahc' ta infierno .
40005023	Ha yu'un teme yac awich' tal smahtan Dios ta scajtajib , teme tey yac ana' a te ay bin scontrahinejat yu'un te awermano ,
40005024	ihquitaya hilel te mahtanil ta scajtajib , bahan , nahil pastaytesbeya yo'tan te awermano , patil ya xtal awac' te mahtanil awu'une .
40005025	Ora me xachahpan te c'op awu'un soc te acontra te ayat to ta be soc , scuenta yu'un ma ba ya yac'at ta sc'ab te juez , soc te juez ya yac'at ta sc'ab te jcanan-cárcel , hich ya x'ochat ta cárcel yu'un .
40005026	Jamal ya calbeyex te ma ba ya xloc'at tey a ha to teme ts'acal la atoj .
40005027	Awa'iyejic te hich halbil : Ma me xawa'iy antsiwej , ma me xawac' aba ta antsinel , te xchihe .
40005028	Pero ho'on ya calbeyex , mach'ayuc a te ya yil ants te ya xbic'taj yo'tan yu'un , la yantsinix ta yo'tan abi .
40005029	Ha yu'un teme ha ya ya'bat ale amul te awa'el-sit , loq'uesa , ch'oja bahel , ha lec xan teme ya xch'ay junuc asit te bin ut'il spisil abaq'uetal ya yich' ch'ojel ochel ta infierno .
40005030	Teme ha ya ya'bat ale amul te awa'el-c'ab , boja loq'uel , ch'oja bahel , ha lec xan teme ya xch'ay junuc ac'ab te bin ut'il spisil abaq'uetal ya yich' ch'ojel ochel ta infierno .
40005031	Soc hich halbil : Mach'ayuc a te ya yihquitay yihnam , a'beya shunal te ihquitayel , te xchihe .
40005032	Pero ho'on ya calbeyex te mach'a ya yihquitay yihnam , teme ma ba ta scaj te yac'oj sba ta antsinel , ha me ta scuenta te ya yac' ta antsinel te yihname ; soc te mach'a ya yic' te ihquitaybil ants , yac me ta antsiwej abi .
40005033	Soc awa'iyejic te hich halbotic te namey me'iltatiletic : Ma me xac'axuntay te bin awaloj ta jamal , ya me ac'ohtes ta pasel te bin awaloj ta jamal ta stojol Dios , te xchihe .
40005034	Pero ho'on ya calbeyex : Ma me ayuc bin yac awal ta jamal , ma me ha'uc ta scuenta te ch'ulchan , como ha smuc'ul huctajib te Diose ;
40005035	ni ha'uc ta scuenta te bahlumilal , como ha scajtajib yoc ; ni ha'uc ta scuenta Jerusalén , como ha pueblo yu'un te Muc'ul Ajwalil ;
40005036	soc ma me ayuc bin yac awal ta jamal ta scuenta ajol , como ma xhu' yac apas ta sac o ta ihc' jlihcuc stsotsel ajol .
40005037	Pero hich me ya xc'opojex : Hich , teme hiche , o : Ma'uc , teme ma'uque , como teme c'ax hich ya xc'opojat ini , ma lecuc banti ya xloc' tal te c'ope .
40005038	Awa'iyejic te hich halbil : Teme la slajimbat sit , lajimbeya sit , teme la slajimbat ye , lajimbeya ye ec , te xchihe .
40005039	Pero ho'on ya calbeyex : Ma me xapac ac'abalic ta stojol te mach'a chopole . Teme ay mach'a ya smajbat awa'el-cho , ac'a smajbat te yane .
40005040	Teme ay mach'a ya sjucat ta pleito yu'un ya sc'an ya spojbat anahtil-c'u' , a'beya bahel soc te amuc'ul-c'u' .
40005041	Teme ay mach'a ay bin ya ya'bat acuch bahel junuc legua , cuchbeya bahel chebuc legua .
40005042	Te mach'a ay bin ya sc'ambat , a'beya ; soc te mach'a ay bin ya smajambat , ma me xamac ta c'op .
40005043	Awa'iyejic te hich halbil : C'ux me xawa'iy ta awo'tan te apat-axuhc , soc ihlaya te acontra , te xchihe .
40005044	Pero ho'on ya calbeyex : C'ux me xawa'iy ta awo'tanic te acontra , lecuc me xac'oponic te mach'atic ya yixta'c'optayex , lecuc bin yac apasbeyic te mach'atic ya sp'ajex , soc c'opombeyahic Dios te mach'atic ya yuts'inex ,
40005045	scuenta yu'un yal-snich'an ya xc'ohex a te Atatic ay ta ch'ulchan , te pajal ya yac' loc'uc tal c'ahc'al ta stojol mach'atic chopol yo'tanic soc ta stojol mach'atic lec yo'tanic , soc pajal ya yac' taluc ha'al ta stojol mach'atic toj yo'tanic soc ta stojol mach'atic ma tojuc yo'tanic .
40005046	Como teme ha nax c'ux ta awo'tanic te mach'atic c'uxex ta yo'tanic , ¿ bin amahtan yac ata a ? ¿ Ma bal hichuc nix ya spasic te jc'an-patanetique ?
40005047	Teme ha nax yac apatbe aba awo'tan soc te awermanotac , ¿ bin xan yan yac apasic yu'un a te yantique ? ¿ Ma bal hichuc nix ya spasic te jyanlumetique ?
40005048	Te ha'exe lecuc me awo'tanic hich te bin ut'il lec yo'tan stuquel te Atatic ay ta ch'ulchane .
40006001	Tsahtaya me abahic bin ut'il yac apasic bintic stojil ta pasel ta stojol ants-winiquetic scuenta yu'un ya yilat . Teme hich yac apasic , mayuc amahtanic ya x'a'botex yu'un te Atatic ay ta ch'ulchan .
40006002	C'alal yac aq'ueben ataq'uin , ma me nahiluc xawac' ta oq'uesinel corneta ta atojol , hich te bin ut'il ya spasic ta sinagogahetic soc ta callehetic te jchebal-o'tanetic scuenta yu'un ya xhalbot lec sc'oblalic yu'un ants-winiquetic . Jamal ya calbeyex , yich'ojiquix te smahtanique .
40006003	Yan te ha'ate , c'alal yac aq'ueben ataq'uin ma me xawa'be sna' te aq'uexam-c'ab te bin ya spas te awa'el-c'ab ,
40006004	scuenta yu'un muquen ay te bin yac aq'uebene . Te Atat te ya yil te bin muquen yac apas , ya ya'bat amahtan ta comonsitil .
40006005	Te c'alal yac ac'oponic Dios , ma me hichuc xapasic te bin ut'il ya spasic te jchebal-o'tanetic , como ha ya smulanic te ya stehc'an sbahic ta sc'oponel Dios ta sinagogahetic soc ta jujun xuhc calle scuenta yu'un ya x'ilotic yu'un ants-winiquetic . Jamal ya calbeyex te yich'ojiquix te smahtanique .
40006006	Yan te ha'ate , c'alal yac ac'opon Dios , ochan ta yutil ana , maca te ti'nahil soc c'opona te Atat te ma chicanuc ta ilele . Te Atat te ya yil te bin muquen yac apas , ya ya'bat amahtan ta comonsitil .
40006007	Te c'alal yac ac'oponic Dios , ma me xawalulan c'opetic te mayuc sc'oblal , hich te bin ut'il ya spasic te jyanlumetic , te scuyojic te ya x'a'iybot sc'opic ta scuenta bayel ya xc'opojic .
40006008	Ma me hichuc xapasic te bin ut'il ya spasique , como te Atatic sna'ojix te bin ya xtuhun awu'unic te c'alal ma to ba ac'ambeyejic a .
40006009	Te ha'exe , hich me xac'oponic te Diose : Jtatic te ayat ta ch'ulchan , ac'a ich'otuc ta muc' ach'ul bihil .
40006010	Ac'a taluc te cuentahinel awu'un ; ac'a yich' pasel ta bahlumilal te bin ya sc'an awo'tan , hich te bin ut'il yac ta pasel ta ch'ulchan .
40006011	A'botcotic jwe'elcotic yo'tic scuenta jujun c'ahc'al .
40006012	Pasbotcotic perdón yu'un jmulcotic , hich te bin ut'il ya jpasbecotic perdón te mach'atic ay smulic ta jtojolcotic .
40006013	Ma me xawac'otcotic ta sujel ta mulil , ac'awotcotic ta libre yu'un te bin chopol , como ha'at awu'un te cuentahinwanej , te ay awu'el soc awutsilal sbahtel q'uinal . Hichuc .
40006014	Como teme yac apasbeyic perdón te mach'atic ay smulic ta atojolic , ha nix hich ya spasbeyex perdón te Atatic ay ta ch'ulchan .
40006015	Pero teme ma ba yac apasbeyic perdón te mach'atic ay smulic ta atojolic , ha nix hich ma ba ya spasbeyex perdón yu'un amulic te Atatique .
40006016	Te c'alal yac acom awe'elic , ma me xawac' ta ilel mel-o'tan ta asit awelaw , hich te bin ut'il te jchebal-o'tanetique . Como ya syanijtes sit yelawic scuenta yu'un ya ya'be yilic ants-winiquetic te scomoj swe'elique . Jamal ya calbeyex , yich'ojiquix te smahtanique .
40006017	Yan te ha'ate , te c'alal yac acom awe'el , poca asit soc tesa ajol ,
40006018	scuenta yu'un ma ba yac awa'be yilic te ants-winiquetic te acomoj awe'ele , ha nax ya yil te Atat te ma ba chican ta ilele . Te Atat te ya yil te bin muquen yac apas , ya ya'bat amahtan ta comonsitil .
40006019	Ma me xatsob ac'uhlejalic ta bahlumilal te banti ya xjoch'ob soc ya xchuxub , soc ta banti ya x'och j'eleq'uetic .
40006020	Ha me xatsob ac'uhlejalic ta ch'ulchan te banti ma xjoch'ob soc ma xchuxub , soc te banti ma x'och j'eleq'uetic .
40006021	Como te banti ay ac'uhlejalic , tey ay a te awo'tanique .
40006022	Te asit ha ya yac' sacubuc q'uinal ta abaq'uetal . Ha yu'un teme lec te asite , ay ta sacal q'uinal scohtol abaq'uetal .
40006023	Yan teme ma lecuc te asite , scohtol abaq'uetal ay ta yihc'al q'uinal . Ha yu'un teme ha yihc'al q'uinal te sacal q'uinal awu'une , c'ax ihc' ya xc'oht te yihc'al q'uinal abi .
40006024	Mayuc mach'a ya xhu' ya yac' sba ta a'batinel yu'un cheb ajwaliletic ; como ya me yihlay te jtuhle soc c'ux ta yo'tan te yane , o jun yo'tan ta stojol te jtuhle , soc ya sp'aj te yane . Ha nix hich , ma xhu' yac awac' abahic ta a'batinel yu'un Dios soc yu'un te c'uhlejalile .
40006025	Ha yu'un ya calbeyex , ma me ha'uc xbaht ta awo'tanic sna'el bin ut'il ya xcuxajex , bin yac awe'ic soc bin yac awuch'ic ; o bin ut'il ay abaq'uetalic , ha te bin yac alapique . ¿ Ma bal c'axuc hich sc'oblal acuxlejalic a te bin ut'il te we'elil , soc ma bal c'axuc hich sc'oblal abaq'uetal a te bin ut'il te ac'u' apaq'uique ?
40006026	Ilawil te mutetic ya xwihlic ta toyol , ma ba ya ya'iyic awal , ma ba ya ya'iyic c'ajoj soc ma ba ya stsobic ta yawil ; pero ha mac'limbilic yu'un te Atatic ay ta ch'ulchan . ¿ Ma bal c'axuc to xan hich ac'oblalic a te bin ut'il te mutetique ?
40006027	¿ Mach'ahex a te ya xhu' awu'unic te yac anahtubtes aba junuc jxuhc'ubil ta scuenta bayel bintic ya xbaht ta awo'tanic sna'ulanel ?
40006028	Soc ¿ bin yu'un ha ya xbaht ta awo'tanic sna'ulanel ac'u' apaq'uic ? Ilawil bin ut'il ya xcol te nichimetic ta ha'mal , ma ba ya x'a'tejic soc ma ba ya ya'iyic jalab ;
40006029	pero ya calbeyex , spisil te yutsilal te Salomón ma ba la sta hich yutsil sc'u' spac' a te bin ut'il junuc te nichime .
40006030	Teme hich a'bot sc'u'in yu'un Dios te ha'mal te junax c'ahc'al cuxul soc ta yan c'ahc'al ya yich'ix chiq'uel a , ¿ ma bal c'axuc to xan hich ya spasbeyex a , ha'ex te mayuc lec sch'uhunel awo'tanique ?
40006031	Ma me xbaht ta awo'tanic sna'el , te hich yac awalic : ¿ Bin ya jwe'tic , bin ya cuch'tic , o bin ya jlaptiquix a ? ma me xchihuquex ,
40006032	como ha ya slehic spisil ini te jyanlumetique , pero te Atatic te ay ta ch'ulchan sna'oj te ya xtuhun awu'unic spisil ini .
40006033	Ha nahil xalehic te cuentahinel yu'un Dios soc te bin stojil ta pasel yu'un , hich me ya x'a'botex spisil a ini .
40006034	Ha yu'un ma me ha'uc ya xbaht ta awo'tanic sna'el te pajele , como te pajel , ha ya yil sba stuquel . Tic'uc a te wocol ta jujun c'ahc'al .
40007001	Ma me xawilbeyic ya'tel yan , scuenta yu'un ma ba ya x'ilot awa'telic a te ha'exe ,
40007002	como te bin ut'il yac awilbeyic ya'tel yan , hich nix ya x'ilot te awa'telic , soc te bin yilel yac ap'isbeyic , ha ni me hich yac awich'ic p'isbeyel .
40007003	¿ Bin yu'un yac awil te c'a'pal ochem ta sit te awermano , te ma ba yac awil te ts'amte' ay ta asit ?
40007004	¿ Bin yu'un hich yac awalbe te awermano : A'bon jloq'uesbat te c'a'pal ochem ta asit , te xchihat , pero ha'at ay ts'amte' ta asit ?
40007005	¡ Jchebal-o'tanat ! Ha nahil xaloq'ues te ts'amte' ay ta asit , hich ya xhu' yac awil ta lec te yac aloq'uesbe te c'a'pal ay ta sit te awermano .
40007006	Ma me xawa'beyic yixtalan ts'i'etic te bin ch'ultesbil , soc ma me xach'ojic bahel perlahetic ta stojol chitametic , scuenta yu'un ma ba ya sts'o'ic ta teq'uel soc te ya suhtic tal sbutsticlanex hilel .
40007007	C'anahic , hich me ya x'a'botex . Lehahic , hich me yac atahic ta lehel . C'opojanic , hich me ya xjambotex .
40007008	Como spisil te mach'atic ya sc'anic , ya me x'a'botic ; te mach'a ya sle , ya me sta ta lehel ; te mach'a ya stij puerta , ya me xjambot .
40007009	¿ Ay bal mach'a ta awohlilic , teme ya xc'ambot pan yu'un te yal-snich'an , ton bal ya ya'be swe' ?
40007010	O teme ya xc'ambot chay , ¿ chan bal ya ya'be ?
40007011	Teme ha'ex te chopolex yac ana'ic ya'beyel lequil mahtanil te awal-anich'anic , ¿ ma bal c'axuc to xan hich a te Atatic ay ta ch'ulchan ya yac'ticlambe bintic lec te mach'atic ay bin ya xc'ambot yu'unique ?
40007012	Ha yu'un spisil te bintic lec yac ac'an ya spasbeyex te yantique , ha nix hich xapasbeyic , yu'un hich ay ta Ley soc te bin yalojic te jalwanejetique .
40007013	Ochanic bahel ta tut puerta ; como muc' te puerta soc jamal te be te ya xbaht ta ch'ayel , soc tsobol mach'atic ya x'ochic tey a .
40007014	Pero tut te puerta soc tut te be ya xbaht ta cuxlejal , mayuc tsobol mach'atic ya x'ochic tey a .
40007015	Tsahtaya me abahic ta stojol te lotil jalwanejetic te sc'u'inejic snuhculel tuminchijetic , pero ta yutil ha ti'awal chojetic .
40007016	Ya me ana'beyic sba ta scuenta te site . ¿ Ya bal yich' tulel ts'usub ta ch'ixetic , o higo ta ch'ix-te' ?
40007017	Spisil te lequil te' , lec sit ya yac'ticlan ; yan te te' te ma lecuc , ma lecuc sit ya yac'ticlan .
40007018	Te lequil te' , ma xhu' ya yac' sit te ma lecuc ; ha nix hich te te' te ma lecuc , ma xhu' ya yac' lec sit .
40007019	Spisil te' te ma lecuc sit , ya yich' ts'etel soc ya yich' otsesel ta c'ahc' .
40007020	Ha yu'un yac ana'be sba ta scuenta bin yilel te site .
40007021	Ma spisiluc te mach'atic ya yalbonic : Cajwal , Cajwal , xchihic , te ya x'ochic te banti ay te cuentahinel yu'un te ch'ulchan , ha nax te mach'atic ya spasbeyic te bin ya sc'an yo'tan te Jtat ay ta ch'ulchan .
40007022	Ta hich ora ay me tsobol mach'atic hich ya yalbonic : Cajwal , Cajwal , ¿ yu'un bal ma ba la jpucbatcotic ta halel ac'op ta scuenta abihil , soc ta scuenta abihil la jloq'ueslancotic pucujetic , soc ta scuenta abihil la jpasticlancotic jchahp a'teliletic ? xchihic me ta jtojol .
40007023	Pero jamal ya calbeyic : Mayuc bin ora la jna'beyex abahic . Loc'anic ta jtojol , ha'ex te chopol awa'telique , ya me cutic .
40007024	Mach'ayuc a te ya ya'iy te c'op ini soc te ya spas te bin ya yal , ha ya jpaj soc jtuhl p'ijil winic te la spas sna ta sba muc'ul ton .
40007025	Tal tulan ha'al , soc tal snojel ha' soc tulan ic' , tulan la smaj te na , pero ma ba buch , como yich'oj hahchel yip ta sba muc'ul ton .
40007026	Yan te mach'a ya ya'iy te c'op ini pero ma ba ya spas te bin ya yal , ha ya jpaj soc jtuhl winic te mayuc sp'ijil , te la spas sna ta hi'ileltic .
40007027	Tal tulan ha'al , soc tal snojel ha' soc tulan ic' , tulan la smaj te na , ora buch soc jc'axel jihn te nahe , xchi te Jesús .
40007028	C'alal laj yo'tan ta c'op te Jesús , xcham yo'tanic te ants-winiquetic yu'un te nohptesel yu'une ,
40007029	como hich ya xnohpteswan te bin ut'il mach'a ay tulan ya'tel , ma hichuc te bin ut'il te escribanohetique .
40008001	C'alal co tal ta wits te Jesús , bayel ants-winiquetic t'unot yu'un .
40008002	Ay tal jtuhl winic te yich'oj c'a'elchamel , hul squejan sba ta stojol te Jesús , hich la yal : Cajwal , teme yac ac'an ya xhu' yac alecubteson , xchi .
40008003	Te Jesús la shach sc'ab , la ya'be ta stojol , hich la yal : Yacuc , ya jlecubtesat , xchi . Ora ch'ay te sc'a'elchamel .
40008004	Ha yu'un halbot yu'un te Jesús : Ilawil , ma me ayuc mach'a xawalbe ya'iy . Bahan , ac'a aba ta ilel ta stojol te sacerdote , soc ac'a te mahtanil yaloj Moisés , scuenta testigo ya xc'oht ta stojolic , xchi sc'oblal .
40008005	C'alal och ta Capernaum te Jesús , tal ta c'oponel yu'un jtuhl capitán-soldado , hul ta sc'anel coltayel ,
40008006	hich la yal : Cajwal , ay jtuhl ca'bat puch'em ta jna , chamen schihal yoc sc'ab , bayel swocol yu'un , xchi hulel .
40008007	Halbot yu'un te Jesús : Ya xbohon , ya xbaht jlecubtes , xchi .
40008008	La sjac' te capitán-soldado : Cajwal , ma fuerzahuc te ha'at ya xbahat ta jna . Ha nax te yacuc xc'opojat , hich ya xlecub te ca'bate .
40008009	Como te ho'one pasbilon ta mandar , soc ay soldadohetic te ya jpas ta mandar , ya calbe te jtuhle : Bahan , hich ya xbaht , soc ya calbe te yane : La' , hich ya xtal ; soc ya calbe te ca'bat : Pasa ini , hich ya spas , xchi .
40008010	C'alal hich la ya'iy te Jesús , bayel yutsil la ya'iy , hich la yalbe te mach'atic t'umbilic yu'un : Jamal ya calbeyex , mayuc jtahoj ta Israel mach'a hich ay sch'uhunel yo'tan te bin ut'il ini .
40008011	Ya calbeyex te ay tsobol ya xtalic ta stojol banti ya xloc' tal c'ahc'al soc ta banti ya xmahl c'ahc'al , pajal ya xc'oht shuhcan sbahic soc Abraham , Isaac , soc Jacob ta banti ay te cuentahinel yu'un te ch'ulchan .
40008012	Yan te al-nich'aniletic te sc'oblal ayic ta cuentahinel yu'un te ch'ulchan ya xch'ojotic loq'uel ta fuera ta yihc'al q'uinal , tey ya xc'oht yoq'uetay sbahic soc ya sc'uxuxan yehic a , xchi .
40008013	Ha yu'un te Jesús la yalbe te capitán-soldado : Bahan hiche , hich ya xc'oht ta pasel te bin ut'il ach'uhunej , xchi . Tey nix ta yorahil a lecub te ya'bate .
40008014	C'alal c'oht ta sna Pedro te Jesús , la yil te tsacbil ta c'ahc' soc ay ta swayib te snihal-me'el te Pedro .
40008015	Ha yu'un la snit hahchel ta sc'ab , ora quehchaj te sc'ahc'ale ; hich hahch ta mac'linwanej ta ora .
40008016	Ta yihc'ubel q'uinal la yiq'uic tal bayel mach'atic ay pucuj ta yo'tanic ; ta sc'op nax la sloq'ueslan te pucujetic soc la slecubteslan spisil te jchameletique .
40008017	Hich c'oht ta pasel te bin yaloj te jalwanej Isaías : Ha la yich'botic te chamel cu'untic soc la scuchbotic te bin c'ux ya ca'iytic , te xchihe .
40008018	C'alal la yil te Jesús te joytaybil yu'un bayel ants-winiquetic , la yal mandar te ya xbahtic ta jehch ha' .
40008019	Tal jtuhl escribano , hich la yalbe : Maestro , ya jt'unat ta bayuc ya xbahat , xchi .
40008020	Pero la yal te Jesús : Te waxetic ay sch'enic , soc ay spechechic te ha'mal mutetique , yan te Nich'anil ay ta scuenta winic ma xweht ta banti ya smehtsan sba stuquel , xchi .
40008021	Ay yan jnopojel yu'un te hich la yal : Cajwal , a'bon permiso te nahil ya xbaht jmuc hilel te jtate , xchi .
40008022	Hich halbot yu'un te Jesús : T'unawon ; ha nix ac'a smuc sbahic te mach'atic pajal chamen soque , xchi sc'oblal .
40008023	Och ta barco te Jesús soc t'unot ochel yu'un te jnopojeletic yu'une .
40008024	Hahch ta ixtalanel ta tulan ic' te mar , ya c'an muluc te barco yu'un tulan stselajan te mar ; pero wayal a te Jesús .
40008025	Tal ta tijel yu'un te jnopojeletic , hich la yalic : ¡ Cajwal , coltayawotic ! ¡ Ya me xlajotic ! la yutic .
40008026	Halbotic yu'un : ¿ Bin yu'un ya xiwex , winiquetic te mayuc lec sch'uhunel awo'tanic ? xchi sc'oblalic . Hich la stehc'an sba te Jesús , tulan la scom te ic' soc te mar , mero lamal hil te q'uinale .
40008027	Xcham yo'tanic yu'un te winiquetic , hich la yalic : ¿ Mach'a winiquil ini , te ch'uhumbil smandar yu'un ic' soc mar ? xchihic .
40008028	C'alal loc' ta jehch ti'mar ta sq'uinal te gadarenohetic , tal ta tahel yu'un cheb winiquetic te ay pucuj ta yo'tanic te loq'uic tal ta banti muquenaletic , bayel ya x'uts'inwanic , mayuc mach'a ya xhu' ya xc'axic tey ta be .
40008029	Hich la yawtayic te Jesús : ¿ Bin awochelotcotic a , Jesús Snich'anat Dios ? ¿ Tal bal awac'otcotic ta wocol te ma to ba stahoj yorahil ? xchihic ta aw .
40008030	Ay jtsohb bayel chitametic te namal to yac ta we'el tey a .
40008031	Te pucujetic la yalbeyic wocol te Jesús : Teme yac atenotcotic loq'uel , tey me xawac'otcotic ochel ta jtsohb chitametic , xchihic .
40008032	Bahanic , xchi sc'oblalic . Hich loq'uic soc bahtic ta banti ay te jtsohb chitametique . Spisil te jtsohb chitametic la sch'oj ochel sbahic ta mar te banti cohel sti'il , tey chamic a .
40008033	Ahnic bahel te mach'atic yac scanantaybelic , baht yalic ta pueblo spisil te bintic c'oht ta pasel soc te bin pasbotic te winiquetic ay pucuj ta yo'tanic .
40008034	Hich spisil te pueblo loc' tal stahic te Jesús , c'alal la yilic , la yalbeyic wocol te yacuc xloc' bahel tey ta slumalique .
40009001	Ha yu'un och ta barco te Jesús , c'ax bahel ta jehch ha' , tal ta slumal .
40009002	Ay tal sq'uechbelic jtuhl winic te chamen schihal yoc sc'ab , metsel ta schahchamte'el . C'alal la yil te Jesús te ay sch'uhunel yo'tanic , hich la yalbe te mach'a chamen schihal yoc sc'ab : Ayuc me smuc'ul awo'tan , jnich'an . Ch'aybilix amul , xchi .
40009003	Ay escribanohetic te hich la yal ta yo'tanic : Yac sbohlc'optaybel Dios ha'i winic ini , xchihic .
40009004	Na'bot yo'tanic yu'un te Jesús , hich la yalbe : ¿ Bin yu'un chopol bin yac awalbel ta awo'tanic ?
40009005	¿ Banti ma ba wocol ta halel yac awa'iyic : Ha bal te ch'aybilix amul , o : Hahchan , behenan , teme xchihe ?
40009006	Scuenta yu'un hich yac ana'ic a te ha yich'oj ya'tel ta sch'ayel mulil ta bahlumilal te Nich'anil ay ta scuenta winic , hich la yalbe te mach'a chamen schihal yoc sc'ab : Hahchan , q'uecha bahel te achahchamte'el , bahan ta ana , xchi .
40009007	Hich hahch te winic , baht ta sna .
40009008	C'alal la yilic te ants-winiquetic te bin c'oht ta pasel , xcham yo'tanic yu'un soc la yalbeyic yutsil sc'oblal Dios yu'un te ya'beyej yich' yip ya'tel ta stojol te winiquetique .
40009009	Sohl xan bahel te Jesús , la yil jtuhl winic , Mateo sbihil , hucul ta banti ya yich' tojel patanil , hich la yalbe : T'unawon , xchi . Hich hahch , la st'un bahel te Jesuse .
40009010	Te c'alal c'oht shuhcan sba ta we'el ta na te Jesús , tsobol jc'an-patanetic soc yantic jmulawiletic te talemic , pajal c'oht shuhcan sbahic soc Jesús soc te jnopojeletic yu'une .
40009011	C'alal hich la yilic te fariseohetic , la sjoc'obeyic te jnopojeletic : ¿ Bin yu'un te ya sjoquin ta we'el jc'an-patanetic soc yantic jmulawiletic te Maestro awu'unique ? la yutic .
40009012	C'alal hich la ya'iy te Jesús , hich la yalbe : Te mach'atic lec ayic , ma xtuhun yu'unic jpoxtaywanej , ha nax te mach'atic ayic ta chamel .
40009013	Bahanic , nopahic bin scuentahil te hich halbil : Ha ya jc'an te yac awa'iyic c'uxultaywanej , ma ha'uc ya jc'an milbil mahtanil , te xchihe . Como ma ha'uc tal quic'ticlan te mach'atic toj yo'tanic , ha tal quic' te jmulawiletique , xchi .
40009014	Te jnopojeletic yu'un te Juan talic ta stojol , hich la sjoc'obeyic : ¿ Bin yu'un te ho'otcotic soc te fariseohetic nopic ya jcom jwe'elcotic , yan te jnopojeletic awu'un , mayuc ya scom swe'el stuquelic ? xchihic .
40009015	Halbotic yu'un te Jesús : ¿ Ya bal smel yo'tanic te mach'atic yacalic ta pas-q'uin scuenta nuhpunel teme sjoquic to te jnuhpunele ? Pero ya me sta yorahil te ya xloq'uesbot te jnuhpunel , ha to me ya xhahch scom swe'elic a .
40009016	Mayuc mach'a ya ya'be yach'il spac'anil te poco' c'u'ul , como ya xmuc'ub sch'i'emal yu'un te spac'anile .
40009017	Ha nix hich ma xhu' ta pulel toj hu'el vino ta poco' nuhcul , como ya xt'ohm yu'un , ya xmahl te vino soc ya xch'ay te nuhcule . Pero ya yich' pulel ta yach'il nuhcul te vino toj hu'el scuenta yu'un hich pajal lec ya xc'ohtic a , xchi .
40009018	Hich yac ta yalel a te Jesús , tal jtuhl principal winic , hul squejan sba ta stojol , hich la yal : Chamel to te cantsil-nich'an ; conic , cajambon ac'ab ta sba , hich me ya xcuxaj a , xchi .
40009019	Hich hahch te Jesús , la st'un bahel soc te jnopojeletique .
40009020	Ay tal jtuhl ants te ayix lahchayeb ( 12 ) ha'bil te ay swocol te ma xquehchaj yilbel schamel , nohpoj tal ta spat te Jesús , la yahnupicbe sti'il smuc'ul-c'u' ,
40009021	yu'un hich la yal ta yo'tan : Teme ha nax ya jpicbe smuc'ul-c'u' , hich ya xlecubon a , xchi ta yo'tan .
40009022	Pero la sut sba te Jesús , la yil te ants , hich la yal : Ayuc me smuc'ul awo'tan , cantsil-nich'an , lecubatix ta scuenta sch'uhunel awo'tan , xchi . Lecub ta ora te antse .
40009023	C'alal och bahel Jesús ta sna te principal winic soc la yil te mach'atic yac yoq'uesimbelic amay soc sts'otetic te mach'atic tey ayic a ,
40009024	hich la yal : Loc'anic bahel , ma ba chamen te ach'ixe , wayal nax , xchi . Pero la slabanic .
40009025	C'alal loq'uic bahel ta fuera te mach'atic tey ayic a , och bahel te Jesús , la stsac hahchel ta sc'ab , hich hahch te ach'ixe .
40009026	Puhc ta halel ta spisil q'uinal tey a te bin c'oht ta pasele .
40009027	Sohl xan bahel tey a te Jesús , tal ta t'unel yu'un cheb ts'o'sitetic , yac yawtaybelic : ¡ C'uxultayawotcotic , sts'umbalat David ! xchihic ta aw .
40009028	C'alal och ta na , talic ta stojol Jesús te ts'o'sitetic , hich joc'obotic yu'un te Jesús : ¿ Ach'uhunejic bal te ya xhu' cu'un spasel ini ? xchi . Jch'uhunejcotic , Cajwal , xchihic .
40009029	Hich la spicbe sitic soc hich la yal : Hich ac'a c'ohtuc ta pasel te bin ut'il ach'uhunejic , xchi .
40009030	Hich jahm te sitique . Tulan pasotic ta mandar yu'un te Jesús : Ilawilic te manchuc ay mach'a ya sna' , xchi .
40009031	Pero c'alal loq'uic bahel , hahch spucbeyic ta halel sc'oblal ta spisil q'uinal .
40009032	Loq'uelic to bahel a , hul ta iq'uel jtuhl uma' te ay pucuj ta yo'tan .
40009033	C'alal loq'uesbot te pucuje , c'opoj te uma' . Xcham yo'tanic yu'un te mach'atic tey ayic a , hich la yalic : Mayuc hich quilojtic ta Israel , xchihic .
40009034	Yan te fariseohetic hich la yalic stuquel : Ta scuenta te yajaw pucujetic te ya xhu' yu'un sloq'uesel te pucujetique , xchihic .
40009035	Te Jesús la sbehentay spisil te pueblohetic soc tut pueblohetic , yac ta p'ijubteswanej ta sinagogahetic yu'unic , yac ta yalel te lec yach'il c'op yu'un te cuentahinel yu'un Dios , soc yac slecubteslambel spisil chameletic soc spisil te banti c'ux ya ya'iyic .
40009036	C'alal la yil te bayel ants-winiquetic , sts'ujet ta yo'tan la ya'iy , como ay swocolic soc ihquitaybilic hich bin ut'il tuminchijetic te mayuc jcanan yu'unique .
40009037	Ha yu'un la yalbe te jnopojeletic yu'un : Melel bayel te sit awal-ts'unubil , pero mayuc tsobol te j'a'teletique .
40009038	Ha yu'un c'ambeyahic te Yajwal awal-ts'unubil te yacuc sticonlan j'a'teletic ta stsobel , xchi .
40010001	Te Jesús la yic'ticlan tal te lahchaytuhl ( 12 ) jnopojeletic yu'un , la yac'ticlambe ya'tel ta sloq'uesel pucujetic soc ta slahmajtesel spisil chameletic soc spisil te ban c'uxic .
40010002	Hich ay te sbihilic te lahchaytuhl jpuc-c'opetique : Ha primero te Simón , te Pedro yan sbihil , soc Andrés te yihts'ine ; Jacobo te snich'an Zebedeo , soc Juan te yihts'ine ;
40010003	Felipe , Bartolomé , Tomás , Mateo te jc'an-patan , Jacobo snich'an Alfeo , Lebeo , te Tadeo yan sbihile ,
40010004	Simón te cananeo , soc Judas Iscariote , ha te la yac' ta c'abal te Jesús .
40010005	Te Jesús la sticonlan bahel te lahchaytuhl , hich la snohpteslan bahel : Ma me xbahex ta sq'uinal jyanlumetic soc ma me x'ochex bahel ta slumal samaritanohetic ,
40010006	ha nax me ya xbahex ta stojol te ch'ayem tuminchijetic yu'un Israel .
40010007	C'alal yaquex ta bahel a , halahic te sc'op Dios , hich me xawalic : Nopolix ay te cuentahinel yu'un te ch'ulchan , xchihanic me .
40010008	Ya me alecubteslanic jchameletic soc jc'a'el-chameletic , ya me acha'cuxajtesic mach'a chamenic , soc ya me aloq'ueslanic pucujetic . Ta mahtanil la awich'ic , hich ni me ta mahtanil yac awaq'uic .
40010009	Ma me xawich'ic bahel oro , plata o cobre ta schuhquil ach'uhtic ;
40010010	ma me xawich' achojaq'uic ta behel , o cha'lihc ac'u'ic , yan atepic , o yan anahbate'ic , como te j'a'tele tey nix ya xhu' ya sta swe'el a .
40010011	Ta bayuc muc'ul pueblo o tut pueblo banti ya x'ochex , joc'oya awa'iyic mach'a lec yo'tan tey a , tey ya xwayex a ha to c'alal ya xloq'uex bahel .
40010012	C'alal ya xc'ohex tey ta na , patbeyahic yo'tan .
40010013	Teme lec yo'tan te yajwal na , ya me xc'oht ta stojol te lamal q'uinal awu'unique ; yan teme ma ba lec yo'tan , ya me suht tal ta atojolic te lamal q'uinal awu'unique .
40010014	Teme ay mach'a ma ba ya yiq'uex ochel soc teme ma ba ya sc'an ya ya'iybeyex te ac'opique , loc'anic bahel ta na o ta pueblo tey a , soc tihtina hilel slumil awoquic .
40010015	Jamal ya calbeyex , ta yorahil ich'el ta c'op peq'uel xan castigo ya yich' te Sodoma soc Gomorra te bin ut'il ya yich' ha'i pueblo ini .
40010016	Ya jticonex bahel hich te bin ut'il tuminchijetic ta yohlil chojetic . Ha yu'un p'ijanic me hich te bin ut'il chan soc lamaluc me awo'tanic hich te bin ut'il stsuhmut .
40010017	Tsahtaya me abahic ta stojol te winiquetic , como ay me ya yaq'uex ta sc'ab mach'atic ay ya'telic ta chahpanwanej , soc ay me ya yaq'uex ta majel ta sinagogahetic yu'unic .
40010018	Soc ay ya xtehc'anotex ta stojol gobernadoretic soc ajwaliletic ta jcuenta , scuenta testigo ya xc'ohex cu'un ta stojolic soc ta stojol te jyanlumetique .
40010019	Teme ac'otex ta c'abal , ma me xanopilan ta awo'tanic bin ya xc'oht awalic soc bin ut'il yac ajaq'uic te c'ope , como ta yorahil ya x'a'botex te bin yac awalique ,
40010020	como ma ha'uquex te ya xc'opojex , ha ya xc'opoj ta acuentahic te Espíritu yu'un te Atatique .
40010021	Te jtuhle ya yac' ta milel te yermano , te tatil ya yac' ta milel te snich'ane . Te al-nich'anetic ya scontrahinic te sme'static soc ya me yaq'uic ta milel .
40010022	Ya me yihlayex spisilic ta scaj te jbihile , pero te mach'a jun yo'tan ya xhil c'alal ta slajibal , ya me xcol stuquel .
40010023	C'alal ya yuts'inex ta banti jun pueblo , ahnanic bahel ta yan pueblo . Como jamal ya calbeyex te ma to ba lajem abehentaybelic spisil a te pueblohetic yu'un Israel te ya xtal te Nich'anil ay ta scuenta winic .
40010024	Te jnopojel , ma ha'uc toyol yu'un te maestro yu'une , soc te a'bat ma ha'uc toyol yu'un te yajwale .
40010025	Tic'uc a te jnopojel te pajal ya xc'oht soc te maestro yu'un , soc te a'bat te pajal ya xc'oht soc te yajwale . Teme a'bot sbihilin Beelzebú te tatile , ¿ ha'uc to balix a te mach'atic ay yu'un ta sna ?
40010026	Ha yu'un ma me xaxi'ic ; como mayuc bin mucul te ma ba ya yich' chicnajtesel , mayuc bin muquen te ma ba ya xna'ot .
40010027	Te bin ya calbeyex ta yihc'al q'uinal , jamal xawalic ta sacal q'uinal ; soc te bin yac awa'iy ta muquen ta achiquinic , halahic ta ba nahetic .
40010028	Ma xaxi'ic te mach'atic ya smilbeyex abaq'uetalic , te ma xhu' yu'un ya smilbeyex ach'uhlelic ; ha me xaxi'ic te Mach'a ya xhu' ya slajin ta infierno te ach'uhlel soc abaq'uetal .
40010029	¿ Ma bal ya schonic cha'coht tut mutetic ta asarion ? Pero ma ba ya xch'ay cohel ta lum jcohtuc teme ma hichuc ya sc'an yo'tan te Atatique .
40010030	Ahtaybil spisil te stsotsel ajolique .
40010031	Ha yu'un ma me xiwex ; c'ax hich ac'oblalic a te bin ut'il te tut mutetique .
40010032	Mach'ayuc a te ya yal ta stojol ants-winiquetic te ya sna'bon jba , ha nix hichon ya cal ta stojol te Jtat ay ta ch'ulchan te ya jna'be sbahe .
40010033	Yan te mach'a ya smucon ta yo'tan ta stojol ants-winiquetic , ha nix hichon ya jmuc ta co'tan ta stojol te Jtat ay ta ch'ulchane .
40010034	Ma me xacuyic te tal cac' lamal q'uinal ta bahlumilal ; ma ba tal cac' lamal q'uinal , ha tal hach guerra ,
40010035	como talemon yu'un ya scontrahin sba soc stat te winique , te ach'ix ya scontrahin sba soc snan , soc te alibal ya scontrahin sba soc yalibme'el .
40010036	Te scontra te winic ha nix te mach'atic ay yu'un ta sna .
40010037	Te mach'a c'ax hich c'ux ta yo'tan a te sme'stat te bin ut'il te ho'one , ma xtuhun cu'un . Te mach'a c'ax hich c'ux ta yo'tan a te yal-snich'anic te bin ut'il te ho'one , ma xtuhun cu'un .
40010038	Soc te mach'a ma ba ya yich' bahel scruz soc ya st'unon , ma ba ya xtuhun cu'un .
40010039	Te mach'a c'ux ya ya'iy te scuxlejal , ya me xch'ay scuxlejal ; yan te mach'a ya xch'ay te scuxlejal ta jcuenta , ha me ya sta stuquel .
40010040	Te mach'a ya yiq'uex , ho'on me ya yic'on abi ; te mach'a ya yic'on , ha me ya yic' te Mach'a la sticonon tale .
40010041	Te mach'a ya yic' jtuhl jalwanej ta scuenta bin ut'il jalwanej , ya me yich' mahtanil te ha smahtan jalwanej ; soc te mach'a ya yic' te mach'a toj yo'tan ta scuenta bin ut'il toj yo'tan , ya me yich' mahtanil te ha smahtan mach'a toj yo'tane .
40010042	Mach'ayuc a te ya ya'be junuc vaso siquil ha' jtuhluc te peq'uel ay te bin ut'il ha jnopojel , jamal ya calbeyex te ma ba ya xch'ay te smahtane , xchi te Jesús .
40011001	C'alal laj yo'tan te Jesús ta snohptesel te lahchaytuhl ( 12 ) jnopojeletic yu'une , hahch bahel tey a , baht ya'iy p'ijubteswanej soc yalel sc'op Dios ta yantic pueblohetic yu'unic .
40011002	Te Juan te ay ta cárcel , c'alal la ya'iy te bin yac spasbel te Cristo , hich la sticon bahel cheb jnopojeletic yu'un ta sjoc'obeyel :
40011003	¿ Ha'at laj bal te mach'a sc'oblal ya xtal o ya bal jmahliycotic yan ? xchihic c'ohel .
40011004	Hich la sjac' te Jesús : Bahanic , a'beyahic sna' te Juan te bintic yac awa'iybelic soc te bintic yac awilbelique :
40011005	Ya yiliquix q'uinal te ts'o'sitetic , ya xbeheniquix te coxo'etic , lecubtesbiliquix te jc'a'el-chameletic , ya ya'iyiquix q'uinal te cohquetic , la yich'iquix cha'cuxajtesel mach'atic chamenic , soc yaquix ta halbeyel ya'iy te lec yach'il c'op te pobrehetique .
40011006	Bayel me yutsil te mach'a ma ba ya sc'ohchin sba ta jcuenta , xchi .
40011007	C'alal suhtic bahel a , te Jesús hahch yalbe sc'oblal te Juan ta stojol te mach'atic tey ayic a : ¿ Bin a te loc' tal awilic ta jochol taquin q'uinal , ha bal jalal yac ta yuq'uilanel ta ic' ?
40011008	¿ Bin tal awilic , ha bal jtuhl winic te slapoj buen fino pac' ? Te mach'atic slapojic buen fino pac' , ayic ta sna ajwaliletic stuquelic .
40011009	Pero ¿ bin loc' tal awilic hiche , ha bal jtuhl jalwanej ? Melel nix a , soc ya calbeyex te ha c'ax hich a te bin ut'il jalwanej ,
40011010	como ha nix sc'oblal ini te bin ts'ihbabil hilel : Ya jticon te jal-c'op cu'un te nahil ya xbaht awu'un , te ha ya schahpambat abe ta atojol , te xchihe .
40011011	Jamal ya calbeyex , spisil mach'atic alataybilic yu'un ants , mayuc chicnajem te c'ax hich sc'oblal a te bin ut'il Juan te J'ac'-ich'-ha' . Pero te mach'a c'ax peq'uel ay ta banti ay te cuentahinel yu'un te ch'ulchan ha toyol c'ohem yu'un te Juan .
40011012	C'alal ta yorahil te Juan te J'ac'-ich'-ha' yalel c'alal ora , bayel ya yich' uts'inel te cuentahinel yu'un te ch'ulchan , soc te j'uts'inwanejetic ya sc'an ya stsaquic ta fuersa .
40011013	Spisil te jalwanejetic soc te Ley la yalic sc'op Dios ha to ta yorahil te Juan .
40011014	Te yacuc ac'an yac ach'uhunic , te Juan ha nix te Elías te sc'oblal ya xtale .
40011015	Te mach'a ay schiquin , ac'a ya'iy .
40011016	¿ Bin ya jpaj soc a te mach'atic cuxajtic ta ora ini ? Ha pajal ayic soc te queremetic te huhcajtic ta plaza te hich ya yawtayic te smohloltac :
40011017	La jcoq'uesimbeyexcotic amay , pero ma ba ahc'otajex ; la jc'ayojtaybeyexcotic c'ayoj yu'un mel-o'tan , pero ma ba oq'uex , xchihic ;
40011018	yu'un tal te Juan te ma ba we' uch' , hich ya yalic : Ay pucuj ta yo'tan , xchihic .
40011019	Tal te Nich'anil ay ta scuenta winic te ya xwe' x'uch' stuquel , hich ya yalic : Bayel ya xwe' soc ya yuch' vino , ha jun yo'tan sba soc te jc'an-patanetic soc yantic jmulawiletic , xchihic . Pero te p'ijil-o'tanil ya xchicnaj ta scuenta te yal-snich'nabe , xchi te Jesús .
40011020	Te Jesús hahch stahticlan ta halel te pueblohetic banti la spasticlan ta ilel bayel ta chahp a'teliletic , como ma ba la sc'an la suhtes yo'tanic , hich la yal :
40011021	¡ Ay me awocol , Corazín ! ¡ Ay me awocol , Betsaida ! Te ha'uc la yich' pasel ta Tiro soc ta Sidón te jchahp a'teliletic te la yich' pasel ta atojolic , namey la suhtes yo'tanic , la slapiquix pac' yu'un mel-o'tan soc la shuhcanix sbahic ta tan te hichuque .
40011022	Ha yu'un ya calbeyex te ta yorahil ich'el ta c'op ha peq'uel castigo ya yich' te Tiro soc te Sidón te bin ut'il ya yich' te Corazín soc te Betsaida .
40011023	Soc ha'at , Capernaum , te awich'oj tohytesel c'alal ta ch'ulchan , ya me awich' ch'ojel bahel c'alal ta stsobojibal mach'atic chamenic . Te teyuc la yich' pasel ta Sodoma te jchahp a'teliletic te la yich' pasel ta atojol , cuxul c'alal ora te hichuque .
40011024	Ha yu'un ya calbeyex te c'alal ya sta yorahil ich'el ta c'op ha peq'uel xan castigo ya yich' te Sodoma te yac awich' te ha'ate , xchi te Jesús .
40011025	Ta hich ora la yal te Jesús : Ya calbat yutsil ac'oblal , Jtat , Yajwalat ch'ulchan soc bahlumilal , yu'un ma ba la awa'be sna'ic ha'i c'op ini te mach'atic p'ij yo'tanic soc te mach'atic ay bintic ya sna'ic , ha la awa'be sna'ic te bic'tal alaletique .
40011026	Hichuc , Jtat , yu'un hich la sc'an awo'tan .
40011027	Spisil te bintic ay , a'bibilon ta jc'ab yu'un te Jtate ; soc mayuc mach'a ya sna'be sba te Nich'anil , ha nax te Tatil te ya sna'be sba , soc mayuc mach'a ya sna'be sba te Tatil , ha nax te Nich'anil te ya sna'be sba soc te mach'atic ya sc'an ya x'a'botic sna'beyic sba yu'un te Nich'anil .
40011028	La'ic ta jtojol apisilic te luhbunex soc te ay awihcatsic , ho'on ya ca'beyex acux awo'tanic .
40011029	Ich'bonic te yugo cu'un soc nopbonic co'tan , como manso soc peq'uel co'tan , hich yac atahic cux-o'tanil yu'un ach'uhlelic a ,
40011030	como ma ba wocol ta ich'el te yugo cu'un soc ma ba al te ihcatsil cu'une , xchi .
40012001	Ta hich ora ta jun sc'ahc'alel cux-o'tan c'ax Jesús ta banti ts'umbil trigo . Ay swi'nalic te jnopojeletic yu'un , ha yu'un hahch sjixticlan ta sc'abic te sit te trigo soc la swe'ic .
40012002	C'alal ilotic yu'un te fariseohetic , hich la yalbeyic : Ilawil , te jnopojeletic awu'un yac spasbelic te bin ma hichuc ya sc'an pasel ta sc'ahc'alel cux-o'tan , xchihic .
40012003	Pero halbotic yu'un te Jesús : ¿ Yu'un bal ma ba awilojic ta hun te bin la spas te David te c'alal ay swi'nal soc te mach'atic sjoquinej ;
40012004	ha te och ta sna Dios , la swe' te pan ac'bil ta stojol Dios , te ma hichuc ya sc'an pasel te ya swe' te David o te mach'atic sjoquinej , te ha nax ya xhu' ya swe'ic te sacerdotehetique ?
40012005	Soc ¿ yu'un bal ma ba awilojic ta Ley te ta sc'ahc'alel cux-o'tan te sacerdotehetic ta Templo ya sjimbe sc'oblal te sc'ahc'alel cux-o'tan , pero ma yu'unuc ha smulic ya xhil ?
40012006	Ya calbeyex te li' ay te mach'a c'ax hich sc'oblal a te bin ut'il te Templo .
40012007	Te ha'uc la ana'beyic scuentahil te hich ya yal : Ha ya jc'an te yac awa'iyic c'uxultaywanej , ma ha'uc ya jc'an milbil mahtaniletic , te xchihe , ma ba yac atojol-lehbeyic smul te mach'atic mayuc smulic te hichuque .
40012008	Como te Nich'anil ay ta scuenta winic ha Ajwalil yu'un te sc'ahc'alel cux-o'tan , xchi .
40012009	Sohl bahel tey a te Jesús , c'oht ta sinagoga yu'unic .
40012010	Ay jtuhl winic tey a te chamen schihal sc'ab . La sjoc'obeyic te Jesús yu'un ya slehbeyic smul a : ¿ Lec bal te ya yich' lecubtesel ta sc'ahc'alel cux-o'tan ? xchihic .
40012011	Hich halbotic yu'un te Jesús : ¿ Ay bal mach'a ay ta awohlilic te ay stuminchij te ya xch'ay cohel ta ch'en ta sc'ahc'alel cux-o'tan te ma ba ya stsac loq'uel ?
40012012	¿ Ma bal c'ax to xan hich ay sc'oblal jtuhl winic a te bin ut'il jcoht tuminchij ? Ha yu'un ha stojil te ya yich' pasel te bin lec ta sc'ahc'alel cux-o'tan , xchi sc'oblalic .
40012013	Ha yu'un hich la yalbe te winique : Xach'a ac'ab , xchi . Hich la xach' sc'ab , lecub , hich c'oht te bin ut'il te yan sc'abe .
40012014	Ha yu'un loq'uic bahel te fariseohetic , baht schapic bin ya yut ya smilic te Jesús .
40012015	C'alal hich la sna' te Jesús , loc' hahchel tey a . Bayel mach'atic t'unot bahel yu'un , spisil la slecubteslan ,
40012016	soc la spasticlan ta mandar te ma me spucbeyic sc'oblal ,
40012017	scuenta yu'un hich ya xc'oht ta pasel a te bin yaloj te jalwanej Isaías , te hich la yal :
40012018	Ha ca'bat ini te tsahbil cu'un ; te c'ux ta co'tan , te bayel yutsil co'tan yu'un . Ya ca'be ta stojol te Espíritu cu'un , ha ya spuc ta halel ta stojol jyanlumetic te bin toj ta pasele .
40012019	Ma ba ya shach c'op , ma ba ya x'awon , ma ba ya x'a'iybot sc'op ta callehetic .
40012020	Ma ba ya slajin swaq'uel te jalal te waq'uelix , ma ba ya stup'be sc'ahc'al te xutunte' yac ta tihlel , ha to teme la yac' c'ohtuc ta pasel te bin stojil ta pasele .
40012021	Ha nix sbihil te ya smuc'ulin yo'tanic te jyanlumetic , te xchihe .
40012022	La yiq'uic tal ta stojol jtuhl winic te ay pucuj ta yo'tan soc ts'o'sit soc uma' ; la slecubtes , hich la yil q'uinal soc c'opoj .
40012023	Spisil te ants-winiquetic , xcham yo'tanic yu'un , hich la yalic : ¿ Ha ni bal te Snich'an David ini ? xchihic yu'un .
40012024	Yan te fariseohetic , c'alal la ya'iyic , hich la yalic : Ha nax ta scuenta Beelzebú te yajaw pucujetic te ya sloq'ues a te pucujetique , xchihic .
40012025	Na'bot yo'tanic yu'un te Jesús , hich halbotic : Spisil banti junax cuentahimbil te ya scontrahin sba , ya me xjihn , soc spisil pueblo o na te ya scontrahin sba , ma ba ya xhalaj .
40012026	Te Satanás teme ya sten bahel Satanás , ha nix ya scontrahin sba . ¿ Bin ut'il c'an halajuc te ban cuentahimbil yu'une ?
40012027	Teme ta scuenta Beelzebú ya jloq'ues pucujetic , ¿ mach'a ta scuenta hiche te ya sloq'ueslan pucujetic te awal-anich'anique ? Ha yu'un ha'ic me ya schahpanex .
40012028	Yan teme ta scuenta te Espíritu yu'un Dios ya jloq'ues pucujetic , yu'un nix ha hulix ta atojolic te cuentahinel yu'un te Diose ,
40012029	como ¿ bin ut'il c'an ochintaybeyec sna te winic te ay yip yu'un ya spojbe sbiluc , teme ma nahiluc ya yich' chuquel ? Ha to ya xhu' ya spojbe sbiluc a abi .
40012030	Te mach'a ma ba jun yo'tan ta jtojol , ha scontrahinejon abi ; soc te mach'a ma ba ya sjoquinon ta stsobel , ha yac spucbel .
40012031	Ha yu'un ya calbeyex , spisil muliletic soc spisil sbohlc'optayel Dios ay perdón yu'un ; yan te sbohlc'optayel te Ch'ul Espíritu , mayuc perdón yu'un stuquel .
40012032	Mach'ayuc a te ay bin ya yal ta scontrahinel te Nich'anil ay ta scuenta winic , ya xpasbot perdón yu'un ; yan te mach'a ay bin ya yal ta scontrahinel te Ch'ul Espíritu , ma ba ya xpasbot perdón stuquel , ni ha'uc ta ora ini o ta patil .
40012033	Teme lec te te' , lec sit ya yac' ; teme ma lecuc te te' , ma lecuc te sit ya yac' , como ta scuenta sit ya xna'bot sba te te'e .
40012034	¡ Sts'umbalex jti'awal chanetic ! ¿ Bin ut'il c'an lecuc ac'opic te chopolexe ? Como ya xloc' ta ehal te bintic nojel ta o'tanil .
40012035	Te mach'a lec ta winiquil ya xloc' ta ye te bintic lec sq'uejoj ta yo'tan ; te mach'a chopol ta winiquil , ya xloc' ta ye te bintic ma lecuc sq'uejoj ta yo'tan .
40012036	Ya calbeyex te spisil c'op te mayuc stuc te ya yalic te ants-winiquetic ya me xc'ohtic ta ich'el ta c'op yu'un ta yorahil chahpanel .
40012037	Como ta scuenta ac'op ya xhalot te mayuc amul , soc ta scuenta ac'op ya xhalot ay amul , xchi sc'oblalic yu'un te Jesús .
40012038	Ha yu'un ay escribanohetic soc fariseohetic te la yalbeyic : Maestro , ya jc'an ya quilbatcotic seña awu'el , xchihic .
40012039	La sjac' te Jesús : Te jcaj ts'umbalil te chopol yo'tanic soc te j'antsiwejetic ya sc'an ya yilbonic seña cu'el , pero mayuc seña ya x'a'bot yilic , ha nax te seña te jalwanej Jonás .
40012040	Como hich te bin ut'il oxeb c'ahc'al soc oxeb ahc'abal ay ta sch'uht muc'ul chay te Jonás , ha nix hich te Nich'anil ay ta scuenta winic oxeb c'ahc'al soc oxeb ahc'abal ya x'ayin ta ye'tal lum .
40012041	Te yajwal Nínive pajal me ya stehc'an sbahic ta yorahil ich'el ta c'op soc te jcaj ts'umbalil ini , ya xhalbot smulic yu'un , como la suhtes yo'tanic yu'un te bin halbotic yu'un te Jonás , pero ha toyol yu'un Jonás te mach'a li' aye .
40012042	Te ajwalil-ants ta stojol Sur pajal me ya stehc'an sba ta yorahil ich'el ta c'op soc te jcaj ts'umbalil ini , ya xhalbot smulic yu'un , como c'alal ta sti'il bahlumilal hahch tal ya'iybe sp'ijil-c'op te Salomón , pero ha toyol yu'un Salomón te mach'a li' aye .
40012043	Te c'alal ya xloc' ta yo'tan winic te chopol espíritu , ya xbehen ta taquin q'uinal , yac slehbel banti ya scux yo'tan , pero ma ba ya sta .
40012044	Ha yu'un ya yal : Ya suhton bahel ta jna te banti loq'uemon tal , xchi . C'alal ya xc'oht tey a , jochol , buen mesbil soc buen ch'albil a ya xhul sta .
40012045	Ha yu'un ya xbaht yic' talel huqueb xan chopol espírituhetic te c'ax hich schopolilic a , ya x'ochic soc tey ya xnahinic a ; c'ax hich chopol ya xc'oht a te winic te bin ut'il ay ta nahil to . Ha nix hich ya xc'oht te jcaj ts'umbalil ini , xchi te Jesús .
40012046	C'alal hich yac ta yalbeyel a te ants-winiquetic , tec'ajtic hulel ta fuera te snan soc te yihts'inab , yo'tanuc ya sjuquic ta c'op .
40012047	Ay mach'a la yalbe te Jesús : Li' teq'uel ta fuera te anan soc te awihts'inab , yo'tanuc ya sjucat ta c'op , xchi .
40012048	Te Jesús la sjac'be sc'op te mach'a hich halbot yu'une : ¿ Mach'a a te jnan soc mach'a a te quihts'inab yac awale ? xchi .
40012049	La shach sc'ab ta stojol te jnopojeletic yu'un , hich la yal : Ha jnan soc ha quihts'inab ini .
40012050	Como spisil te mach'atic ya spasbeyic te bin ya sc'an yo'tan te Jtat ay ta ch'ulchan , ha quihts'inab soc ha jnan stuquel , xchi .
40013001	Ha nix yorahil a , loc' ta na te Jesús , c'oht shuhcan sba ta ti'mar .
40013002	La stsob tal sbahic bayel ants-winiquetic ; ha yu'un och ta barco te Jesús , la shuhcan sba tey a , spisil te ants-winiquetic ayic ta ti'ha' .
40013003	Bayel bin la yalbe ya'iyic ta sloc'ombahil c'op , hich la yal : Ay jtuhl jts'umbajel loc' ta slihlinel sts'unub .
40013004	Te c'alal yac ta slihlinel , ay c'oht ta ti'be , tal ta biq'uel yu'un ha'mal mutetic .
40013005	Ay c'oht ta ba tontiquil te ma ba pim slumil , ora ch'ihy ta scaj te ma ba c'ubul te slumile ;
40013006	pero te c'alal loc' tal c'ahc'al , ora chic'ot yu'un soc taquij , yu'un ma ba c'uhben te slohp'e .
40013007	Ay c'oht ta yohlil ch'ixileltic , c'alal tohy mohel te ch'ixetic , ha tenot yu'un .
40013008	Pero ay c'oht ta lequil lum , la yac' sit , ay la yac' ho'winic ( 100 ) , ay la yac' oxwinic ( 60 ) , ay la yac' lajuneb scha'winic ( 30 ) ta p'ij te site .
40013009	Te mach'a ay schiquin , ac'a me ya'iy , xchi .
40013010	Te jnopojeletic nohpojic bahel ta sjoc'obeyel te Jesús : ¿ Bin yu'un ta sloc'ombahil c'op yac ac'oponlan ? xchihic .
40013011	Halbotic yu'un te Jesús : Te ha'exe a'bibilex ana'ic te bin muquen ay yu'un te cuentahinel yu'un ch'ulchan , pero te yantique , ma ba a'bibil sna'ic stuquelic ,
40013012	como mach'ayuc a te ay bin ay yu'un , ya x'a'bot xan yan , hich me ay xan yan yu'un a . Pero te mach'a mayuc bin ay yu'un , ya me yich' pojbeyel te bin ay to nix yu'une .
40013013	Ha scuentahil te ya jc'oponlan ta sloc'ombahil c'op : yu'un aunque sjel te ya yilic , ma ba ya yilic q'uinal , aunque sjel te ya ya'iyic , ma ba ya ya'iyic q'uinal soc ma ba ya sna'beyic scuentahil .
40013014	Ha me yaquix ta c'ohel ta pasel ta stojolic te bin yaloj te jalwanej Isaías , te hich la yal : Yac awa'iybelic , pero ma xana'beyic scuentahil ; yac awilbelic , pero ma xc'oht ta awo'tanic ,
40013015	como tonoben yo'tanic ha'i pueblo ini , wocol ya x'och c'op ta schiquinic , soc smuts'oj sitic ; scuenta yu'un ma ba ya yilic ta sitic , ma ba ya ya'iyic ta schiquinic , ma ba ya xc'oht ta yo'tanic , soc ma ba ya suhtes yo'tanic , te ya jlecubtes te hichuque , te xchihe .
40013016	Pero bayel yutsil asitic ha'ex como yac awilic , soc bayel yutsil achiquinic como yac awa'iyic .
40013017	Jamal ya calbeyex , bayel jalwanejetic soc mach'atic toj yo'tanic yo'tanuc la yilic te bin yac awilbelic te ha'exe , pero ma ba la yilic stuquel , soc yo'tanuc la ya'iyic , pero ma ba la ya'iyic stuquel .
40013018	A'iya me awa'iybeyic sc'oblal te sloc'ombahil c'op yu'un te jts'umbajel :
40013019	Teme ay mach'a ya ya'iybe sc'oblal te cuentahinel yu'un Dios , pero ma ba ya sna'be scuentahil , ya xtal te mach'a chopol , ya sloq'uesbe te bin ts'umbil ta yo'tan . Ha sc'oblal te ts'unubil te c'oht ta ti'be .
40013020	Te ts'unubil te c'oht ta ba tontiquil , ha sc'oblal te mach'a ya ya'iy te c'op soc tse'el yo'tan yu'un ta ora ,
40013021	pero bahal nax ay slohp' , ma ba ya xhalaj ; c'alal ya xtal wocol o uts'inel ta scuenta te c'op , ora ya xyahl .
40013022	Te ts'unubil te c'oht ta yohlil ch'ixileltic , ha sc'oblal te mach'a ya ya'iy te c'op , pero te bin ya xbaht ta yo'tan sna'el te bintic ay ta bahlumilal soc te lo'loyel yu'un te c'uhlejalil ya stenic te c'ope , ma ba ya yac' sitinuc .
40013023	Yan te ts'unubil te c'oht ta lequil lum , ha sc'oblal te mach'a ya ya'iy soc ya xc'oht ta yo'tan te c'ope ; ya yac' sit ta ho'winic ( 100 ) , ta oxwinic ( 60 ) o ta lajuneb scha'winic ( 30 ) , xchi te Jesús .
40013024	Ay yan sloc'ombahil c'op halbot ya'iyic yu'un te Jesús , hich la yal : Te cuentahinel yu'un te ch'ulchan , hich c'ohem te bin ut'il jtuhl winic te la slihlin ts'unubil ta sq'uinal ;
40013025	pero wayal spisilic a tal te scontra , la slihlin ac ta yohlil te trigo , loc' bahel .
40013026	C'alal col tal te trigo soc sitin , tey chicnaj a te aque .
40013027	Talic te a'batetic yu'un te yajwal , hich la yalbeyic : Cajwal , ¿ ma bal lequil ts'unubiluc te la ats'un ta aq'uinal ? ¿ Banti tal te aque ? xchihic c'ohel .
40013028	Ha jcontra te hich la spase , xchi te yajwal q'uinale . ¿ Ya bal ac'an te ya jbulticlancotic ? xchihic te a'batetic .
40013029	Halbotic yu'un te yajwalic : Ma'uc , ay wan pajal yac abulic te trigo soc te aque .
40013030	Pajal ac'a coluc soc ha to ta yorahil ya yich' bojel ; ta yorahil te ya yich' bojel hich ya calbe te jboj-trigohetic : Ha nahil xatsobic te aque , tomticlanahic ta chuquel yu'un ya yich' chiq'uel ; yan te trigo tsobahic ochel ta snahul cu'un stuquel , ya me cut , xchi te Jesús .
40013031	Ay yan sloc'ombahil c'op la yalbe ya'iyic , hich la yal : Te cuentahinel yu'un te ch'ulchan hich c'ohem te bin ut'il sbac' mostaza te ay mach'a la yich' bahel , la sts'un ta sq'uinal .
40013032	Melel ha mero tut yu'un spisil yantic ts'unubiletic , pero te c'alal ya xcol tal , c'ax hich smuc'ul ya xc'oht a te bin ut'il te yantic ts'unubiletic ta yawil ts'unubil , te' ya xc'oht , ya xtal te ha'mal mutetic , ya spas spechechic ta sc'abc'ab , xchi .
40013033	Ay yan sloc'ombahil c'op la yalbe ya'iyic : Te cuentahinel yu'un te ch'ulchan hich c'ohem te bin ut'il levadura te jtuhl ants la swots' soc oxp'is harina ha to c'alal la spajubtes spisil , xchi .
40013034	Ha nax ta sloc'ombahil c'op la sc'opon te ants-winiquetic te Jesús , mayuc bin la yalbe teme ma ha'uc ta sloc'ombahil c'op .
40013035	Hich c'oht ta pasel a te bin yaloj te jalwanej , te hich la yal : Ya xc'opojon ta sloc'ombahil c'op , ya cac'ticlan ta na'el te bintic muquen ay ta shahchel to tal te bahlumilal , te xchihe .
40013036	Hich te Jesús la yihquitay hilel te ants-winiquetic , och bahel ta na . Te jnopojeletic nohpojic tal ta stojol , hich la yalbeyic : Hala ca'iycotic sc'oblal te sloc'ombahil c'op yu'un te ac te ts'umbil ta q'uinal , xchihic .
40013037	Hich la sjac' te Jesús : Te mach'a ya sts'un te lequil ts'unubil , ha te Nich'anil ay ta scuenta winic .
40013038	Te q'uinal , ha te bahlumilal ; te lequil ts'unubil , ha te al-nich'anetic yu'un te cuentahinel yu'un te ch'ulchan , soc te ac , ha te yal-snich'nab te mach'a chopol .
40013039	Te jcontra te la sts'un te ac , ha te pucuje ; te yorahil tsob-trigo , ha te slajibal c'ahc'al , soc te jtsob-trigohetic , ha te ch'ul a'batetique .
40013040	Hich te bin ut'il ya yich' bulel te ac soc ya yich' chiq'uel ta c'ahc' , hich ya xc'oht ta pasel ta slajibal c'ahc'al .
40013041	Te Nich'anil ay ta scuenta winic ya me sticon bahel te ch'ul a'batetic , ya me stsobic tey ta yohlil banti ay te cuentahinel yu'un spisil mach'atic ya ya'be sta smulic soc te ya spasic te bintic chopol ,
40013042	ya yotseslanic ta horno yu'un c'ahc' ; tey ya xc'oht yoq'uetay sbahic a soc tey ya xc'oht sc'uxuxan yehic a .
40013043	Te mach'atic toj yo'tanic hich me ya xtihlic te bin ut'il te c'ahc'al tey ta banti ay te cuentahinel yu'un te Statique . Te mach'a ay schiquin , ac'a me ya'iy .
40013044	Te cuentahinel yu'un te ch'ulchan hich c'ohem te bin ut'il c'uhlejalil mucul ta lum , te ay mach'a la sta soc la scha'muc xan hilel ; tse'el yo'tan a baht schon spisil bintic ay yu'un , ha baht sman te q'uinale .
40013045	Soc te cuentahinel yu'un te ch'ulchan hich c'ohem te bin ut'il jtuhl jmambajel te ya sle lequil perlahetic ;
40013046	c'alal la sta jun perla te mero t'ujbil , baht schon spisil bintic ay yu'un , ha la sman .
40013047	Soc te cuentahinel yu'un te ch'ulchan hich c'ohem te bin ut'il tsaco-chay te ya x'otsesot cohel ta ha' , ya stsob spisil ta chahp chayetic .
40013048	C'alal nojix a , ya sloq'uesic ta ti'ha' , ya shuhcan sbahic , ya yaq'uic ta moch te banti lequic , ya sch'ojic bahel te banti ma lecuque .
40013049	Hich ya xc'oht ta slajibal c'ahc'al ; ya me xloc' tal te ch'ul a'batetic , parte ya yaq'uic te mach'atic toj yo'tanic , parte ya yaq'uic te mach'atic chopol yo'tanic
40013050	soc ha ya sch'ojic ochel ta horno yu'un c'ahc' ; tey ya xc'oht yoq'uetay sbahic a , soc tey ya xc'oht sc'uxuxan yehic a , xchi .
40013051	Hich joc'obotic yu'un te Jesús : ¿ La bal ana'beyic scuentahil spisil ini ? xchi . La jna'cotic , xchihic .
40013052	Ha yu'un spisil escribano te snopbeyej sc'oblal te cuentahinel yu'un te ch'ulchan hich c'ohem te bin ut'il jtuhl yajwal na te ya stsa loq'uel tal ta yawil te bin yach'il soc te bin poco'ix , xchi te Jesús .
40013053	C'alal laj yo'tan te Jesús ta yalel spisil te sloc'ombahil c'opetic ini , loc' bahel tey a .
40013054	C'alal c'oht ta slumal , la ya'iy p'ijubteswanej ta sinagoga yu'unic ; xcham yo'tanic yu'un , hich la yalic : ¿ Banti la sta te sp'ijile soc bin ut'il ya xhu' yu'un spasel te jchahp a'teliletic ini ?
40013055	¿ Ma bal ha'uc snich'an te carpintero ? ¿ Ma bal ha'uc snan te María , soc ma bal ha'uc yihts'inab te Jacobo , José , Simón soc te Judas ?
40013056	¿ Ma bal li'uc joctic spisil yihts'inab ach'ixetic ? ¿ Ha yu'un banti la sta spisil ini ? xchihic .
40013057	Hich bohlob yo'tanic ta stojol . Pero hich halbotic yu'un te Jesús : Te jalwanej ay ta ich'el ta muc' , ha nax ma x'ich'ot ta muc' ta slumal soc ta sna , xchi yu'un .
40013058	Hich mayuc bayel la spas jchahp a'teliletic tey a , ta scaj te mayuc sch'uhunel yo'tanic .
40014001	Ta hich ora te Herodes te tetrarca la ya'iybe sc'oblal te Jesús te bayuc puhquem ta halel .
40014002	Hich la yalbe te winiquetic yu'un : Ha me te Juan te J'ac'-ich'-ha' ; cha'cuxajemix tal ta yohlil te mach'atic chamenic ; ha scuentahil te yac ta a'tel ta scuenta te yu'el ini , xchi .
40014003	Como te Herodes stsacojix te Juan , la schuc ta cadena soc la yotses ta cárcel , ta scaj te Herodías te yihnam Felipe te yihts'in te Herodes ,
40014004	como bayel buelta hich halbot yu'un te Juan : Ma lecuc te awic'oj te antse , xchi .
40014005	Te Herodes ya c'an yac' ta milel te Juan , pero ha xi'oj te pueblo , como sch'uhunejic te ha jalwanej te Juan .
40014006	Pero te c'alal la spasbeyic sq'uin yu'un loc' ya'bilal te Herodes , te yantsil-al te Herodías la ya'iy ahc'ot ta stojolic , bayel la smulan te Herodes .
40014007	Ha yu'un la yal ta jamal te ya ya'be spisil te bin ya xc'ambote .
40014008	Te ach'ix , te bin ut'il nahil a'bot sna' yu'un te snan , hich la yal : Ich'bon tal ta plato te sjol te Juan te J'ac'-ich'-ha' , xchi .
40014009	Te ajwalil la smel yo'tan yu'un , pero ta scaj te yalojix ta jamal soc ta scaj te mach'atic sjoquinejic ta mesa , la spas mandar te ya x'a'bot te bin yac sc'ambele .
40014010	Hich la sticon ta xot'beyel loq'uel tal sjol ta cárcel te Juan .
40014011	Xetbil tal ta plato te sjol te Juan , c'oht ta a'beyel te ach'ix te ha baht ya'be te snane .
40014012	Hich te jnopojeletic yu'un te Juan la yic'beyic bahel te sbaq'uetal soc la smuquic , patil baht yalbeyic te Jesús te bin c'ohtix ta pasel .
40014013	C'alal hich la ya'iy te Jesús , stuquel loc' bahel ta barco tey a , q'uejel baht ta jochol q'uinal . C'alal hich la ya'iyic te ants-winiquetic , loq'uic tal ta pueblohetic , la st'unic bahel ta yoquic .
40014014	C'alal loc' ta barco te Jesús , la yil bayel ants-winiquetic , sts'ujet ta yo'tan la ya'iy , hich la slecubteslan te jayeb jchameletic tey ayic a .
40014015	Ta stibiltayel q'uinal tal ta c'oponel yu'un te jnopojeletic yu'un , hich la yalic : Jochol te q'uinal soc tibilix ta bahel . Ticonlanahix bahel yu'un ya xbahtic ta tut pueblohetic ta smanel swe'elic , xchihic .
40014016	Halbotic yu'un te Jesús : Ma fuersahuc ya xbahtic . A'beya swe'elic ha'ex , xchi .
40014017	Mayuc bin quich'ojcotic , hip ho'pehch pan soc cha'coht chay , xchihic .
40014018	Ich'bonic tal li'i , xchi te Jesús .
40014019	Hich la spas ta mandar te ants-winiquetic te yacuc shuhcan sbahic ta aquiltic ; la stsac te ho'pehch pan soc te cha'coht chay , la yil mohel ta ch'ulchan soc la sc'opon Dios yu'un , la xet'ticlan , la yac'ticlambe te jnopojeletic yu'un , hich te jnopojeletic la spucticlambe te mach'atic tey ayic a .
40014020	We'ic spisilic , noj sch'uhtic yu'un ; soc la stsobic te xeht'elul pan te hil yu'unic , lahchayeb ( 12 ) moch noj a .
40014021	Te mach'atic we'ic , ay wan lajunwinic yoxlajunbahc' ( 5,000 ) ta tuhl winiquetic , ma ba la yich' ahtayel te antsetic soc te alaletique .
40014022	Te Jesús ora la sticon ochel ta barco te jnopojeletic yu'un ya xnahilijic bahel ta jehch ha' , stuquel hil yu'un ya sticon bahel te tsobol ants-winiquetique .
40014023	C'alal laj sticombel a te ants-winiquetic , te Jesús mo bahel ta wits ta sc'oponel Dios ta stuquel . C'alal ihc'ub q'uinal , tey ay stuquel a ,
40014024	pero ayix ta yohlil mar a te barco , yac yich'bel majel ta tulan stselajan mar , como walac' ya xtenot ta ic' .
40014025	Cheb oxeb xanix ora ma sacub q'uinal a , baht Jesús ta banti ayic , yac ta behel ta ba ha' .
40014026	C'alal ilot yu'un te jnopojeletic te yac ta behel ta ba ha' , tojic xiwel yu'un , hich la yalic : ¡ Yesomba ! xchihic . Hahchic ta aw yu'un xiwel .
40014027	Pero ora c'oponotic yu'un te Jesús : ¡ Muc'ubenuc me q'uinal xawa'iyic ! Ho'on me , ma me xiwex , xchi sc'oblalic .
40014028	Ha yu'un la sjac' te Pedro : Cajwal , teme ha'ate , hala mandar yu'un ya xtalon ta ba ha' ta banti ayat , xchi .
40014029	La' , xchi sc'oblal . Hich loc' ta barco te Pedro , hahch ta behel ta ba ha' , toj bahel ta banti ay te Jesús .
40014030	Pero c'alal la yil te tulan ic' , xiw yu'un , hich hahch ta mulel cohel ta ha' , hahch ta aw : ¡ Cajwal , coltayawon ! xchi .
40014031	Ora la shach sc'ab te Jesús , la stsac te Pedro , hich la yalbe : ¡ Winic te mayuc lec sch'uhunel awo'tan ! ¿ Bin yu'un te xchebet awo'tan ? xchi sc'oblal .
40014032	C'alal ochic bahel ta barco , xch'abluj bahel te iq'ue .
40014033	Ha yu'un te mach'atic ayic ta barco tal sch'uhuntayic , hich la yalic : Melel nix a te ha'at Snich'anat Dios , xchihic ta stojol .
40014034	C'alal la stahic c'ohel te ti'ha' , c'ohtic ta sq'uinal Genesaret .
40014035	C'alal la sna'beyic sba te Jesús te winiquetic tey a , la spuquic ta halel ta spisil te q'uinale ; hich la yic'ticlambeyic tal ta stojol Jesús spisil te jchameletic ;
40014036	la yalbeyic wocol te yacuc x'a'bot spicbeyic te sti'il smuc'ul-c'u' . Spisil te mach'atic la spicbeyic , lecubic yu'un .
40015001	Ay talic ta stojol Jesús escribanohetic soc fariseohetic te talemic ta Jerusalén , hich hul yalbeyic :
40015002	¿ Bin yu'un te jnopojeletic awu'un yac xc'axuntaybelic te costumbre yu'un te mamaletique ? ¿ Bin yu'un ma ba nahil ya spoc sc'abic te c'alal ya xwe'ic ? xchihic .
40015003	Hich halbotic yu'un te Jesús : ¿ Bin yu'un te ha'ex nix yac ac'axuntaybeyic te smandar Dios ta scuenta te costumbre awu'unique ?
40015004	Como hich la yal ta mandar te Dios : Ich'a ta muc' te ame'atat , xchi , soc : Te mach'a ya sbohlc'optay te stat o te snan ya me xlaj yu'un , xchi .
40015005	Pero te ha'ex yac awalic : Mach'ayuc a te ya yalbe te stat o te snan : Ha smahtan Dios spisil te bintic sc'oblal ha'at ya ca'bat , teme xchihe ,
40015006	ma fuersahuc ya yich'ix ta muc' a te stat o te snane . Hich yac alajimbeyic sc'oblal te smandar Dios ta scuenta te costumbre awu'unique .
40015007	¡ Jchebal-o'tanex ! Smelelil te bin la yalbeyex ac'oblalic te Isaías te c'alal hich la yal :
40015008	Te pueblo ini ta ye nax ya yich'onic ta muc' , pero te yo'tanic namal ayic ta jtojol ,
40015009	tojol ya sch'uhuntayonic , sc'op nax winiquetic te ya yaq'uic ta nopel , te xchihe , xchi .
40015010	Te Jesús la yic'ticlan tal ta stojol te ants-winiquetic , hich la yalbe : A'iya awa'iyic soc na'beyahic scuentahil :
40015011	Ma ba ya xjihnot te winic yu'un te bin ya x'och ta ye , ha ya xjihnot yu'un te bintic ya xloc' tal ta ye , xchi .
40015012	Ha yu'un nohpojic tal ta stojol te jnopojeletic , hich la sjoc'obeyic : ¿ La bal ana' te ma lecuc la ya'iyic te fariseohetic c'alal hich la ya'iyic ? xchihic .
40015013	La sjac' te Jesús : Spisil ts'unubiletic te ma ha'uc sts'unoj te Jtat ay ta ch'ulchan , ya me yich'ticlan bulel .
40015014	Ac'a yil sbahic ; ha'ic ts'o'sitetic te yac stojobtesbelic ts'o'sitetic ; teme ts'o'sit nix te ya stojobtes ts'o'sit , pajal me ya xch'ayic cohel ta ch'en soc , xchi .
40015015	La sjac' te Pedro : Hala ca'iycotic sc'oblal te sloc'ombahil c'op ini , xchi .
40015016	La yal te Jesús : ¿ Ha ni bal hichex te ma xana'beyic scuentahil ?
40015017	¿ Ma bal yacuc ana'ic te spisil bintic ya x'och ta ehal ya xc'oht ta ch'uhtul , patil ya xloc' ta tsa'tayel ?
40015018	Yan te bin ya xloc' ta ehal ya xhahch tal ta o'tanil , ha me ya xjihnot yu'un te winique .
40015019	Como ta o'tanil ya xloc' talel te bin chopol ta nopel , te milaw , antsiwej , chijil-o'tanil , elec' , lehaw ta c'op soc te sbohlc'optayel Dios .
40015020	Ha'ic ini te ya xjihnotic yu'un te winique ; pero ma ha'uc ya xjihnot yu'un teme ma ba spocoj sc'ab a ya xwe'e , xchi .
40015021	Loc' bahel tey a te Jesús , baht ta sq'uinal Tiro soc Sidón .
40015022	Ay jtuhl Cananea-ants te tey hahchem talel a , tal yawtay te Jesús : ¡ Cajwal , Snich'anat David , c'uxultayawon ! Bayel yac ta uts'inel yu'un pucuj te cantsil-al , xchi .
40015023	Pero ma ba jac'bot sc'op yu'un te Jesús . Ha yu'un nohpoj tal te jnopojeletic yu'un , hich la yalbeyic : Ticona suhtel , yu'un yac ta aw ta jpatic , xchihic .
40015024	La sjac' te Jesús : Ha nax ticombilon tal ta stojol te ch'ayem tuminchijetic yu'un Israel , xchi .
40015025	Pero te ants tal squejan sba ta stojol , hich la yal : ¡ Cajwal , coltayawon ! xchi .
40015026	La sjac' te Jesús : Ma lecuc te ya yich' pojbeyel te pan yu'un te al-nich'aniletic yu'un ha ya yich' a'beyel swe'ic te bic'tal ts'i'etique xchi .
40015027	Pero la yal te antse : Melel , Cajwal ; pero te bic'tal ts'i'etic ya swe'ic te xeht'elul we'elil ya xch'ay cohel ta ye'tal smesa te yajwalique , xchi .
40015028	Ha yu'un hich jac'bot yu'un te Jesús : ¡ Ants , bayel sch'uhunel awo'tan ! Ac'a c'ohtuc ta pasel te bin yac ac'ambel , xchi sc'oblal . Ha nix ta yorahil a lecub te yantsil-ale .
40015029	Hahch bahel tey a te Jesús , c'oht ta Mar yu'un Galilea ; mo bahel ta wits , tey c'oht shuhcan sba a .
40015030	Bayel mach'atic talic ta stojol , la yic'ticlanic tal coxo'etic , ts'o'sitetic , uma'etic , nolc'abetic soc bayel yantic jchameletic , la ya'beyic ta ye'tal yoc te Jesús , te ha la slecubteslan .
40015031	Te ants-winiquetic xcham yo'tanic yu'un te c'alal la yilic te c'opoj te uma'etic , lecub te nolc'abetic , behen te coxo'etic soc la yilic q'uinal te ts'o'sitetique . La yalbeyic bayel yutsil sc'oblal te Dios yu'un Israel .
40015032	Te Jesús la yic'ticlan tal te jnopojeletic yu'un , hich la yal : Ya jna'be yo'bolil sba te ants-winiquetic , como yoxebalix c'ahc'al a te sjoquinejonic , mayuc bin ya swe'ic ; ma jc'an ya jticonlan bahel como ma ba we'emic , ya wan xlaj yipic ta be , xchi .
40015033	Ha yu'un la sjaq'uic te jnopojeletic yu'un : ¿ Banti ya xhu' ya jtahcotic hich yipal pan li' ta jochol q'uinal yu'un ya xnoj sch'uhtic a te bayel ants-winiquetic ? xchihic .
40015034	Halbotic yu'un te Jesús : ¿ Jaypehch pan ay awu'unic ? xchi . Hucpehch soc cha'oxcoht bic'tal chayetic , xchihic .
40015035	Te Jesús la spas ta mandar te ants-winiquetic te yacuc shuhcan sbahic ta lum .
40015036	La stsac te hucpehch pan soc te chayetic , la yalbe wocol Dios yu'un , la xet'ticlan soc la yac'ticlambe te jnopojeletic yu'un ; te jnopojeletic la spucticlambeyic te ants-winiquetique .
40015037	We'ic spisilic , noj sch'uhtic ; soc la stsobic te sobra te hile , huqueb moch noj a .
40015038	Ay lajunbahc' ( 4,000 ) ta tuhl winiquetic te we'ic , ma ba la yich' ahtayel te antsetic soc te alaletique .
40015039	C'alal laj sticombel bahel te ants-winiquetic , och ta barco , baht ta sq'uinal Magdala .
40016001	Talic fariseohetic soc saduceohetic yu'un ya stsajic te Jesús . La sc'ambeyic te yacuc x'a'bot yilic seña talem ta ch'ulchan .
40016002	Pero halbotic yu'un te Jesús : Te c'alal ya xmahl c'ahc'al , hich yac awalic : Q'uepelix pajel , como chicpulpul te tocal yu'un sjahts' c'ahc'al , xchihex .
40016003	Soc ta sab hich yac awalic : Ya xtal ha'al yo'tic , como ay ihc'al tocal , xchihex . ¡ Jchebal-o'tanex ! Yac ana'ic stsahtayel bin yilel te q'uinale , pero ma xana'ic stsahtayel yo'tic te señahiletic te ayique .
40016004	Te jcaj ts'umbalil te chopol soc te ha j'antsiwej ha ya sc'an ya yilic seña , pero mayuc seña ya x'a'bot yilic , ha nax seña ya xc'oht te jalwanej Jonás , xchi sc'oblalic . Tey tec'ajtic hilel a , baht te Jesús .
40016005	C'alal c'ohtic ta jehch ha' te jnopojeletic , ma ba la sna'ic yich'el talel pan .
40016006	Halbotic yu'un te Jesús : Tsahtaya me abahic yu'un te levadura yu'un te fariseohetic soc te saduceohetique , xchi .
40016007	Hich la yalbe sbahic : Ha hich ya yal yu'un te ma ba la jquich'tic tal pan , xchihic .
40016008	Na'bot yo'tanic yu'un te Jesús , hich halbotic yu'un : Winiquex te mayuc lec sch'uhunel awo'tanic , ¿ bin yu'un te hich yac awalbe abahic te mayuc pan awu'unic ?
40016009	¿ Ma to bal c'ohem ta awo'tanic , ma bal yac ana'ic te ho'pehch pan we' a te lajunwinic yoxlajunbahc' ( 5,000 ) ta tuhl winiquetic soc te jayeb moch sobra la atsobic ?
40016010	Soc ¿ ma bal yac ana'ic te hucpehch pan we' a te lajunbahc' ( 4,000 ) ta tuhl winiquetic soc jayeb moch sobra la atsobic ?
40016011	¿ Bin yu'unix a te ma xana'ic te ma ha'uc ta scaj te pan te hich la jcalbeyex te ya me atsahtay abahic yu'un te levadura yu'un te fariseohetic soc te saduceohetique ? xchi .
40016012	Hich la sna'ic te ma ha'uc halbotic te ya stsahtay sbahic yu'un te levadura yu'un te pan , pero ha te nohptesel yu'un te fariseohetic soc te saduceohetique .
40016013	C'alal c'oht Jesús ta sq'uinal Cesarea yu'un Filipo , la sjoc'obe te jnopojeletic yu'une : ¿ Bin ya yalic te ants-winiquetic , mach'a a te Nich'anil ay ta scuenta winic ? xchi .
40016014	La sjaq'uic : Ay ya yalic te ha Juan te J'ac'-ich'-ha' , ay yantic ya yalic te ha Elías , ay yantic ya yalic te ha Jeremías o yan jalwanej , xchihic .
40016015	Hich halbotic : ¿ Te ha'exe , mach'ahon yac awalic a ? xchi .
40016016	Ha la sjac' te Simón Pedro : Ha'at te Cristohat , te Snich'anat te cuxul Dios , xchi stuquel .
40016017	Hich halbot yu'un te Jesús : Bayel awutsil , Simón snich'anat Jonás , como ma ha'uc la ya'bat ana' te mach'a ch'ich'-baq'uet , ha la ya'bat ana' te Jtat te ay ta ch'ulchan .
40016018	Soc ho'on ya calbat te ha'at Pedrohat , ta sba ha'i muc'ul ton ini ya jpas te iglesia cu'un , soc te ochibaletic yu'un te tsobojibal mach'atic chamenic ma xhu' stsalbel .
40016019	Ha'at ya ca'bat te llavehetic yu'un te cuentahinel yu'un te ch'ulchan : spisil bintic yac achuc ta bahlumilal , ya me yich' chuquel ta ch'ulchan , soc spisil bintic yac atil ta bahlumilal , ya me yich' tihlel ta ch'ulchan , xchi .
40016020	Soc la yalbe mandar te jnopojeletic yu'un te ma me ayuc mach'a ya yalbeyic ya'iy te ha te Cristohe .
40016021	Ha nix ta yorahil a hahch yalbe ya'iyic te jnopojeletic yu'un te ya me xbaht ta Jerusalén soc te ya xc'ax swocol yu'un te mamaletic soc te principal sacerdotehetic soc te escribanohetic , ya me yich' milel , soc ya xcha'cuxaj ta yoxebal c'ahc'al .
40016022	Te Pedro la yic' bahel ta stuquel , hahch stsits , hich la yal : ¡ Cajwal , Dios ac'a sna'bat yo'bolil aba ! ¡ Ma hichuc ya xc'oht ta acuenta ! la yut .
40016023	Pero la sut sba te Jesús , hich la yalbe te Pedro : ¡ Loc'an ta jtojol , Satanás ! Ha'at c'ohchinojibalat cu'un , como ma ha'uc ya xbaht ta awo'tan te bintic scuenta Dios , ha nax te bintic scuenta winiquetic , xchi sc'oblal .
40016024	Ha yu'un te Jesús hich la yalbe te jnopojeletic yu'une : Teme ay mach'a ya sc'an ya st'unon , ac'a sloq'ues sba ta yo'tan , ac'a sq'uech bahel scruz soc ac'a st'unon .
40016025	Como spisil te mach'a ya sc'uxultay sba , ya me xch'ay scuxlejal ; yan te mach'a ya sch'ay scuxlejal ta jcuenta , ha ya sta scuxlejal stuquel .
40016026	Como ¿ bin ya sta a te winic teme yu'untayej spisil te bahlumilal , pero teme ch'ayel ya xbaht te sch'uhlele ? ¿ Bin ya yac' a te winic yu'un te sch'uhlele ?
40016027	como te Nich'anil ay ta scuenta winic ya xtal soc yutsilal te Stat , sjoquinej te ch'ul a'batetic yu'un , hich ya yac'ticlambe stojol sc'ab jujutuhl , ha chican bin yilel ya'telic .
40016028	Jamal ya calbeyex te ay mach'atic li' ayic ta ora ini te ma ba chamenic a te ya me yilic yac ta talel te Nich'anil ay ta scuenta winic ta banti te cuentahinel yu'une , xchi .
40017001	Waqueb c'ahc'al ta patil te Jesús la yic' bahel sjoquin te Pedro , Jacobo soc Juan te yihts'ine , la yic' bahel ta stuquelic ta jun toyol wits .
40017002	Tey c'atp'uj ta stojolic , hich c'oht sit yelaw te bin ut'il sts'anabul c'ahc'al , soc xlipet sacal baht te sc'u' spaq'ue .
40017003	Tey chicnaj la yilic a te Moisés soc Elías , yacalic ta c'op soc te Jesús .
40017004	Ha yu'un te Pedro la yalbe te Jesús : Cajwal , lec te li' ayotique . Teme yac ac'an , ya jpascotic oxeb yaxna , jun awu'un , jun yu'un Moisés soc jun yu'un Elías , xchi .
40017005	Yac to ta c'op a , hulic ta axintesel yu'un tocal te ay sts'anabul , soc chicnaj c'op ta tocal te hich la yal : Ha Jnich'an ini te c'ux ta co'tan , te bayel yutsil co'tan yu'un . A'iybeya awa'iyic sc'op , xchi la ya'iyic .
40017006	C'alal hich la ya'iyic te jnopojeletic , la spahcan sbahic ta lum , bayel xiwic yu'un .
40017007	Nohpoj tal te Jesús , la stijticlan , hich la yal : Hahchanic , ma xiwex , xchi sc'oblalic .
40017008	C'alal la shach sitic , mayuc mach'a la yiliquix , ha xanix te Jesús .
40017009	C'alal cohic talel ta wits , hich halbotic yu'un te Jesús : Ma me ayuc mach'a xawalbeyic te bin chicnaj la awilic , ha to te c'alal ya xcha'cuxaj tal te Nich'anil ay ta scuenta winic , xchi .
40017010	Te jnopojeletic la sjoc'obeyic : ¿ Bin yu'unix a hiche te ya yal te escribanohetic te ha nahil ya xtal te Elías ? xchihic .
40017011	La sjac' te Jesús : Melel nix a te ha nahil ya xtal te Elías , ya xtal schahpan spisil stuquel .
40017012	Pero ya calbeyex , xtaluquix te Elías , pero ma la sna'beyic sba , la spasbeyic spisil bintic la sc'an yo'tanic . Ha nix hich te Nich'anil ay ta scuenta winic ya me xc'ax swocol yu'unic , xchi .
40017013	Hich la sna'ic te jnopojeletic te yac ta halbeyel sc'oblal te Juan te J'ac'-ich'-ha' .
40017014	C'alal c'ohtic ta banti ay te bayel ants-winiquetic , tal jtuhl winic , la squejan sba ta stojol te Jesús , hich la yal :
40017015	Cajwal , c'uxultaybon te jnich'an , ya xtup' yic' soc ay bayel swocol yu'un . Bayel buelta ya xch'ay ochel ta c'ahc' soc ta ha' .
40017016	La jquiq'uix tal ta stojol te jnopojeletic awu'un , pero ma ba hu' yu'unic slecubtesel , xchi .
40017017	La sjac' te Jesús : ¡ Jcaj ts'umbalilex te mayuc sch'uhunel awo'tanic soc chopolex ! ¿ Jayeb xan c'ahc'al ya sc'an ya joquinex ? ¿ Jayeb xan c'ahc'al ya sc'an ya xcuhch cu'un ta atojolic ? Ic'bonic tal te quereme , xchi .
40017018	Ha yu'un te Jesús tulan la sc'opon te pucuj , hich loc' ta yo'tan te querem , ta hich ora lecub .
40017019	C'alal stuquel xanix ay a te Jesús , joc'obot yu'un te jnopojeletic : ¿ Bin yu'un te ma ba hu' cu'uncotic sloq'uesel te pucuje ? xchihic .
40017020	Halbotic yu'un te Jesús : Ta scaj te mayuc lec sch'uhunel awo'tanic . Jamal ya calbeyex te hichuc smuc'ul sch'uhunel awo'tanic te bin ut'il jp'ij sbac' mostaza , ya xhu' yac awalbeyic ha'i wits ini : Jeltaya awawil , lum xbahate , teme yac awute , ya sjeltay yawil . Mayuc bin ma xhu' awu'unic spasel te hichuque , xchi .
40017021	Pero te pucujetic te hich stalelic bin ut'il ini , ma xhu' ta loq'uesel ha to teme ya yich' c'oponel Dios soc scomel we'elil .
40017022	C'alal c'ohtic ta Galilea , hich halbotic yu'un te Jesús : Te Nich'anil ay ta scuenta winic ya me x'ac'ot ta sc'ab winiquetic
40017023	soc ya me smilic , pero ta yoxebal c'ahc'al ya me xcha'cuxaj xan tal , xchi . Bayel la smel yo'tanic yu'un .
40017024	C'alal c'ohtic ta Capernaum talic ta stojol Pedro te mach'atic yac sc'ambelic te cheb dracma patanil , hich halbot yu'unic : ¿ Ma bal yacuc yac' te cheb dracma patanil te maestro awu'unique ? xchihic .
40017025	Yac , ya yac' , xchi . C'alal och bahel ta na te Pedro , ha nahil halbot yu'un te Jesús : ¿ Bin xchihat yu'un , Simón ? Te ajwaliletic ta bahlumilal , ¿ mach'atic a te ya sc'ambe spatanic , ha bal te yal-snich'nabic o ha bal te yantique ? xchi .
40017026	Ha te yantique , xchi te Pedro . Hich halbot yu'un te Jesús : Ha yu'un mayuc ta c'ambeyel spatanic te yal-snich'anique .
40017027	Pero , scuenta yu'un ma ba ya xbohlob yo'tanic ta jtojoltic a , bahan ta mar , ch'oja ochel te alucbal-taq'uin , te jcoht chay yac atsac loq'uel , hawbeya ye , tey yac ata a jun estatero-taq'uin . Ich'a bahel , a'beya , cheb cu'un , cheb awu'un , xchi .
40018001	Ta hich ora te jnopojeletic tal ta stojol Jesús , hich la sjoc'obeyic : ¿ Mach'a a te c'ax hich muc' sc'oblal a te bin ut'il yantic ta banti ay te cuentahinel yu'un te ch'ulchane ? xchihic .
40018002	Te Jesús la yic' tal jtuhl alal , la stehc'ambe ta yohlilic ,
40018003	hich la yal : Jamal ya calbeyex , teme ma ba hich yac ap'is abahic te bin ut'il alaletic , ma xhu' ya x'ochex ta banti ay te cuentahinel yu'un te ch'ulchan .
40018004	Ha yu'un mach'ayuc a te peq'uel ya yac' sba hich te bin ut'il te alal ini , ha muc' sc'oblal ya xc'oht yu'un spisil yantic ta banti ay te cuentahinel yu'un te ch'ulchane .
40018005	Soc mach'ayuc a te ta scuenta jbihil ya yic' jtuhluc alal hich te bin ut'il te alal ini , ho'on me la yic'on abi .
40018006	Mach'ayuc a te ya yac' yahluc jtuhluc ha'i alaletic ini te sch'uhunejonic , ha lec te yacuc yich' chucbeyel cha' ta snuc' soc ya x'etanot cohel ta sc'ubulil mar .
40018007	¡ Ay me swocol te bahlumilal yu'un te bintic ya x'ac'awan ta yahlel ta mulil ! Ay c'ohchinojibaletic , pero ¡ ay me swocol te mach'a ya yac' te c'ohchinojibaletique !
40018008	Ha yu'un teme ha ya ya'bat ale amul te ac'ab o te awoc , boja loq'uel , ch'aya bahel : ha lec xan a te nol-oc o nolc'ab a yac awich' acuxlejal te bin ut'il teme schebal ac'ab o schebal awoc a ya xch'ojotat ochel ta c'ahc' te sbahtel q'uinal ay .
40018009	Soc teme ha ya ya'bat ale amul te asite , loq'uesa , ch'aya bahel : ha lec xan a teme jun xanix asit a yac awich' acuxlejal te bin ut'il teme schebal asit a ya xch'ojotat ochel ta c'ahc' yu'un infierno .
40018010	Tsahtaya me abahic te ma ba yac ap'ajic jtuhluc ha'i alaletic ini ; como ya calbeyex , te ch'ul a'batetic yu'unic ta ch'ulchan spisil ora yac yilbelic sit te Jtat ay ta ch'ulchan ;
40018011	como te Nich'anil ay ta scuenta winic ha talem scoltaybel te mach'a ch'ayeme .
40018012	¿ Bin xchihex yu'un ? Teme ay mach'a ay ho'winic ( 100 ) ta coht stuminchij , teme ay jcoht ya xhowiy bahel , ¿ ma bal yacuc yihquitay hilel ta wits te balunlajuneb yo'winic ( 99 ) ta coht , ya xbaht sle te jcoht ch'ayem hilel ?
40018013	Teme la stahe , ya calbeyex te c'ax hich yutsil yo'tan yu'un a te bin ut'il yutsil yo'tan yu'un te balunlajuneb yo'winic ( 99 ) ta coht te ma ba ch'ayic stuquelic .
40018014	Ha nix hich te Atatic ay ta ch'ulchan ma sc'an te ya xch'ay jtuhluc ha'i alaletic ini .
40018015	Ha yu'un teme ay la sta smul ta atojol te awermano , bahan , a'beya sna' te smul ta stuquel . Teme lec la ya'iybat te ac'ope , lec ayat soc a te awermanohe .
40018016	Pero teme ma ba ya ya'iybat te ac'ope , ic'a bahel cha'oxtuhl yantic scuenta yu'un ha testigo ya xc'ohtic yu'un te jayp'ahl c'op yac awalbe abahic .
40018017	Teme ma ba ya ya'iybe te sc'opique , halbeya te iglesia ; teme ma ba ya ya'iybe sc'op te iglesia , hich me ya xc'ohtix awu'un a te bin ut'il jyanlum o jc'an-patan .
40018018	Jamal ya calbeyex , spisil bintic yac achuquic ta bahlumilal , ha nix hich ya yich' chuquel ta ch'ulchan ; soc spisil bintic yac atilic ta bahlumilal , ha nix hich ya yich' tilel ta ch'ulchan .
40018019	Yan buelta ya calbeyex , teme chebex yac achap ac'opic ta bahlumilal yu'un te biluc yac ac'anic , hich ya xpasbotex yu'un te Jtat ay ta ch'ulchan ,
40018020	como te banti ay stsoboj sbahic cha'oxtuhl ta scuenta jbihil , tey ayon ta yohlilic a , xchi te Jesús .
40018021	Hich te Pedro nohpoj tal ta stojol te Jesús , hich la sjoc'obe : Cajwal , ¿ jayeb buelta ya jpasbe perdón te quermano teme ya sta smul ta jtojole ? ¿ Ha bal huqueb buelta ? xchi .
40018022	Halbot yu'un te Jesús : Ma ba ya calbat te ha nax huqueb buelta , ha to huqueb buelta ta lajlajuneb schanwinic ( 70 ) , xchi .
40018023	Te cuentahinel yu'un te ch'ulchan hich c'ohem te bin ut'il jtuhl ajwalil te la sc'an la spas cuenta soc te a'batetic yu'une .
40018024	C'alal hahch yich' cuenta te betiletic , ay jtuhl mach'a ay jpic soc ho'bahc' ( 10,000 ) talento te sbete .
40018025	Te bin ut'il ma ba hu' yu'un stojel te sbete , la yal mandar te yajwal te ya yich' chonel soc yihnam soc yal-snich'nab soc spisil bintic ay yu'un scuenta stojel te sbete .
40018026	Pero te a'bat la spahcan sba ta stojol , la yalbe bayel wocol : Cajwal , mahliybon , ya jtojbat spisil , xchi .
40018027	Na'bot yo'bolil sba yu'un te yajwale , hich la sch'aybe te sbet soc la scoltay bahel .
40018028	Pero c'alal loc' bahel te a'bate , la sta jtuhl smohlol ta a'batil te ay ho'winic ( 100 ) denario sbet yu'un ; c'oht stsac , la spit' ta snuc' , la yalbe : Tojbon te abete , la yut .
40018029	Te smohlol ta a'batil la spahcan sba ta ye'tal yoc , la yalbe wocol : Mahliybon , ya jtojbat spisil , xchi .
40018030	Pero ma ba la sc'an , ha baht yac' ta otsesel ta cárcel ha to c'alal la stoj te sbete .
40018031	C'alal la yilic bin c'oht ta pasel te yantic smohlol ta a'batil , bayel la smel yo'tanic yu'un , hich baht yalbeyic ya'iy te ajwalil yu'unic spisil te bin c'oht ta pasel .
40018032	Ha yu'un te a'bat ic'ot tal yu'un te yajwal , hich halbot yu'un : ¡ Chopol a'batat ! Spisil la jch'aybat abet yu'un la awalbon wocol .
40018033	¿ Ma bal hichuc la sc'an te la ac'uxultay te amohlol ta a'batil hich te bin ut'il la jc'uxultayat te ha'ate ? la yut .
40018034	Ha yu'un ilin te yajwal , la ya'be ta sc'ab mach'atic scuentahinejic yaq'uel castigo ha to c'alal la stoj spisil te sbete .
40018035	Ha nix hich ya spasbeyex te Jtat ay ta ch'ulchan teme ma spisiluc awo'tan yac apasbe abahic perdón ta tuhlutuhl soc awermanotac , xchi te Jesús .
40019001	C'alal laj yo'tan ta c'op te Jesús , loc' bahel ta Galilea , baht ta sq'uinal Judea ta jehch Jordán .
40019002	T'unot bahel yu'un bayel ants-winiquetic , hich la slecubteslan tey a .
40019003	Talic te fariseohetic ta stojol yu'un ya stsajic , hich la sjoc'obeyic : ¿ Lec bal teme biluc nax scuentahil ya yihquitay yihnam te winique ? xchihic .
40019004	La sjac' te Jesús : ¿ Yu'un bal mayuc awilojic ta Shun Dios te ta shahchibal Dios la spas jtuhl winic soc jtuhl ants ,
40019005	soc te hich la yal : Ha yu'un ya yihquitay sme'stat te winic , ya yic' sba soc te yihnam , junax sbaq'uetal ya xc'oht schebalic , te xchihe ?
40019006	Ha yu'un ma chebuquix , jun xanix baq'uet ya xc'oht . Ha yu'un te bin junax la yac' te Diose , ma me ayuc mach'a ya sjat , xchi .
40019007	La sjoc'obeyic : ¿ Bin yu'unix a hiche te la yal mandar te Moisés te ya spasbe shunal , hich ya sticon bahel ? xchihic .
40019008	Te Jesús la yalbe : Ta scaj te tulan awo'tanic te Moisés la ya'beyex permiso te yac awihquitayic te awihnamique ; pero ma hichuc ay ta shahchibal .
40019009	Ho'on ya calbeyex , spisil mach'a ya yihquitay hilel yihnam , teme ma ta scuentahuc yajmul , soc teme ya xnuhpun soc yan ants , yac me ta antsiwej a abi ; soc te mach'a ya yic' yihnamin te ihquitaybil ants , ha nix hich yac ta antsiwej , xchi .
40019010	Hich halbot yu'un te jnopojeletic yu'une : Teme hich ay sc'oblal te yihnam soc te winique , ha lec te ma ba ya xnuhpunic , xchihic .
40019011	Halbotic yu'un te Jesús : Ma spisiluc ya xhu' ya yich'ic ha'i c'op ini , ha nax te mach'atic a'bibilic .
40019012	Ay mach'atic te eunuco a te ya x'ayin , ay eunucohetic te hich pasbilic yu'un winiquetic , soc ay eunucohetic te hich la spas sbahic ta scaj te cuentahinel yu'un te ch'ulchan . Te mach'a ya xhu' yu'un te ya yich' ha'i c'op ini , ac'a yich' , xchi .
40019013	Ay ic'ot tal alaletic ta stojol Jesús yu'un yacuc scajanlambe sc'ab ta sjolic soc yu'un yacuc sc'opombe Dios ; pero te jnopojeletic la scomic .
40019014	Ha yu'un hich halbotic yu'un te Jesús : Ac'a taluc ta jtojol te alaletic , ma me xacomic , como ha yu'unic te cuentahinel yu'un te ch'ulchane , xchi .
40019015	Hich la scajanlambe sc'ab ta sjolic , patil baht te Jesús .
40019016	Ay mach'a tal sjoc'obe : Lequil maestrohat , ¿ bin lec ya jpas scuenta yu'un ya jta jcuxlejal scuenta sbahtel q'uinal ? xchi .
40019017	Halbot yu'un te Jesús : ¿ Bin yu'un te la awal te lecon ta winiquil ? Mayuc mach'a lec , ha nax jtuhl , ha te Diose . Pero teme yac ac'an yac ata acuxlejal , pasa te bin ya yal te mandariletique , xchi .
40019018	¿ Bin mandariletiquil ? xchi . La sjac' te Jesús : Ma me xawa'iy milaw ; ma me xawa'iy antsiwej ; ma me xawa'iy elec' ; ma me xlehawanat ta c'op ;
40019019	ich'a ta muc' te atat soc anan ; soc hich me c'ux yac awa'iy te apat-axuhc te bin ut'il c'ux yac awa'iy aba te ha'ate , xchi .
40019020	La sjac' te quereme : Ta jtutil to jcanantayej spisil ini . ¿ Bin xan yan ya sc'an pasel cu'un a ? xchi .
40019021	Halbot yu'un te Jesús : Teme yac ac'an te mayuc bin ya spasat falta , bahan , chona hilel te bintic ay awu'un , q'uebembeya hilel te pobrehetic , hich me ay ac'uhlejal ta ch'ulchan ; soc la' , t'unawon , xchi .
40019022	Te querem , c'alal la ya'iy te c'op ini , ay ta mel-o'tan a loc' bahel , como bayel sc'uhlejal .
40019023	Ha yu'un te Jesús hich la yalbe te jnopojeletic yu'une : Jamal ya calbeyex , mero wocol ya x'och tey ta banti ay te cuentahinel yu'un te ch'ulchan te mach'a jc'uhlej .
40019024	Soc ya calbeyex xan , ha ma wocoluc ya sohl ta yoc aguja te camello , ha wocol ya x'och tey ta banti ay te cuentahinel yu'un Dios te jc'uhleje , xchi .
40019025	C'alal hich la ya'iyic te jnopojeletic , xcham yo'tanic yu'un , hich la yalic : ¿ Mach'a ya xhu' ya xcol hiche ? xchihic yu'un .
40019026	Ilticlambot sitic yu'un te Jesús , hich la yalbe : Te ants-winiquetic ma xhu' yu'unic spasel ini , pero te Dios spisil ya xhu' yu'un stuquel , xchi .
40019027	La sjac' te Pedro : Te ho'otcotic quihquitayejcotic hilel spisil soc jt'unojatcotic ; ¿ bin ya jtahcotic a ? xchi .
40019028	Halbotic yu'un te Jesús : Jamal ya calbeyex , te c'alal ya yich' ach'ubtesel spisil , te c'alal ya xhuhcaj te Nich'anil ay ta scuenta winic ta smuc'ul-huctajib yu'un te yutsilal , ha'ex te at'unojonic ya me xhuhcajex ta lahchayeb ( 12 ) huctajibaletic yu'un yac achahpanic te lahchaychahp ( 12 ) sts'umbal Israel .
40019029	Mach'ayuc a te yihquitayej hilel sna , sbanquiltac , swixitac , yihts'inab , stat , snan , yihnam , yal-snich'nab o sq'uinal ta scuenta te jbihile , ho'winic ( 100 ) xan buelta ya x'a'bot , soc ya me yich' scuxlejalic sbahtel q'uinal .
40019030	Ay tsobol mach'atic te nahil ayic te slajibal ya xc'ohtic , soc te mach'atic patil ayic te nahil ya xc'ohtic .
40020001	Te cuentahinel yu'un te ch'ulchan hich c'ohem te bin ut'il jtuhl yajwal q'uinal te loc' bahel ta sab ta slehel j'a'teletic yu'un sts'usubil .
40020002	La schap soc te j'a'teletic te jun denario ya stoj jun c'ahc'al , hich la sticonlan bahel ta sts'usubil .
40020003	Ta yoxebal ora sacubel q'uinal a loc' xan bahel , ay yantic la yil ta plaza te mayuc ya'telic ,
40020004	hich la yalbe : Bahanic ta jts'usubil , ya ca'beyex te bin ut'il ay te tojele , xchi . Hich bahtic .
40020005	Nopol sta ohlil c'ahc'al a soc nix ta oxeb ora suhtel c'ahc'al , hich nix la spas .
40020006	Ta ho'eb ora suhtel c'ahc'al a loc' xan bahel , la yil yantic te mayuc ya'telic , hich la yalbe : ¿ Bin yu'un sjunal c'ahc'al te li' ayex , te mayuc awa'telic ? la yut .
40020007	Yu'un mayuc mach'a la yic'otcotic ta a'tel , xchihic . Bahanic ta jts'usubil , ya me awich'ic te bin ut'il ay te tojele , xchi .
40020008	C'alal mahlix c'ahc'al a , te yajwal te ts'usubil la yalbe te mayordomo yu'un : Ic'ticlana tal te j'a'teletic , tojbeya te ya'telic , ha nahil yac atoj te mach'atic patilix hahchic ta a'tel , ha patil te mach'atic nahil hahchic ta a'tel , xchi .
40020009	C'alal talic te mach'atic bahtic ta ho'eb ora suhtel te c'ahc'ale , la yich'ic jujun denario jujutuhl .
40020010	C'alal tal te mach'atic nahil hahchic ta a'tel , la scuyic te c'ax hich ya xtojotic a , pero ha nix hich jujun denario la yich'ic ta jujutuhl .
40020011	C'alal la yich'ic , hahchic wulajanel ta c'op ta scontrahinel te yajwal te q'uinal , hich la yalic :
40020012	Te mach'atic patilix talic , junax ora a'tejic , pero pajal jtojolcotic soc ho'otcotic te cuhch cu'uncotic te a'tel soc te sc'uxul c'ahc'al , xchihic ta c'op .
40020013	Te yajwal hich la yalbe te jtuhle : Amigo , mayuc bin ma stojiluc la jpasbat . ¿ Ma bal lajuc jchaptic te ya jtojat jun denario ?
40020014	Ich'a te atojole , bahanix ; ya jc'an te pajal ya ca'bat soc te mach'a patilix tale .
40020015	¿ Ma bal yacuc xhu' ya jpas te bin ya jc'an ya jpas soc te bintic ay cu'une ? O ¿ ay bal sbic'tal awo'tan yu'un te lec co'tan ? la yut .
40020016	Ha yu'un ha slajibal ya xc'ohtic te mach'atic nahil talic , soc ha nahil ya xc'ohtic te mach'atic patil talique . Como tsobol mach'atic ic'bilic , pero mayuc tsobol te tsahbilique , xchi te Jesús .
40020017	C'alal yac ta mohel bahel ta Jerusalén a te Jesús , parte la yic' bahel te lahchaytuhl jnopojeletic yu'un , hich la yalbe :
40020018	Yacotic ta mohel ta Jerusalén , te Nich'anil ay ta scuenta winic ya x'ac'otix ta sc'ab te principal sacerdotehetic soc te escribanohetic , ya me yaq'uic ta milel .
40020019	Ya ya'beyic ta sc'ab jyanlumetic yu'un ya slabanic , ya smajic soc ya smilic ta cruz ; pero ta yoxebal c'ahc'al , ya me xcha'cuxaj , xchi .
40020020	Nohpoj tal te snan te snich'nab Zebedeo soc te yalatac , la squejan sba ta stojol Jesús , ay bin la sc'ambe .
40020021	¿ Bin yac ac'an ? xchi te Jesús . Hala mandar te ta cuentahinel awu'un ya xhuhcaj te cheb calatac , jtuhl ta awa'el soc jtuhl ta aq'uexam , xchi te antse .
40020022	La sjac' te Jesús : Ma xana'ic bin yac ac'ambelic . ¿ Ya bal xhu' awu'unic yuch'el te vaso te ho'on ya xbaht cuch' , soc ya bal xcuhch awu'unic teme hich ya xc'oht ta acuentahic te bin ya xc'oht ta jcuenta te ho'one ? xchi sc'oblalic . Yac , ya xhu' cu'uncotic , xchihic .
40020023	Hich halbotic yu'un te Jesús : Melel nix a , ya me x'uch'ex ta vaso cu'un , soc ya me awich'ic te ha' te ya quich' te ho'one , pero ma ba ho'on ay ta jcuenta yaq'uel te mach'a ya shuhcan sba ta jwa'el soc ta jq'uexam , ha nax te mach'atic chapal yu'un te Jtate , xchi .
40020024	C'alal hich la ya'iyic te lajuntuhl xan , la yilintayic te cheb yermano sbahique .
40020025	Ha yu'un ic'otic tal yu'un te Jesús , hich halbotic yu'un : Ana'ojic te ajwaliletic yu'un te jyanlumetic ya yac' sbahic ta ich'el ta muc' stuquelic , soc te mach'atic tulan ya'telic ya yac' sbahic ta ch'uhumbeyel smandar yu'un te ay ya'telique .
40020026	Ma hichuc ay ta pasel ta awohlilic te ha'exe , te mach'a ya sc'an te muc' sc'oblal ya xc'oht ta awohlilic , ha me a'bat ya xc'oht ta atojolic ,
40020027	soc te mach'a ya sc'an te primero ya xc'oht ta awohlilic , ha me a'bat ya xc'oht ta atojolic ;
40020028	como te Nich'anil ay ta scuenta winic ma ba tal ta a'batinwanej , ha tal yac' sba ta a'batinel , soc tal yac' sba ta lajel scuenta yu'un ya xweht scolel bayelic , xchi .
40020029	C'alal loq'uic bahel ta Jericó , bayel mach'atic t'unot bahel yu'un .
40020030	Ay cheb ts'o'sitetic huculic ta ti'be , c'alal la ya'iyic te ha te Jesús te yac ta c'axel , hich la yawtayic : ¡ Cajwal , Snich'anat David , c'uxultayawotcotic ! xchihic ta aw .
40020031	Comotic yu'un te mach'atic tey ayic a te yacuc sch'abic , pero tulan xan awonic : ¡ Cajwal , Snich'anat David , c'uxultayawotcotic ! xchihic .
40020032	La stehc'an sba te Jesús , la sticon ta iq'uel tal , hich la yalbeyic : ¿ Bin yac ac'an ya jpasbeyex ? xchi .
40020033	Cajwal , te yacuc xjahm te jsitcotique , xchihic .
40020034	Te Jesús la sna'be yo'bolil sbahic , la spicbe te sitic , hich la yilic q'uinal ta ora soc la st'unic bahel .
40021001	C'alal nopol ya xc'ohtiquix ta Jerusalén , te hulic ta Betfagé ta wits yu'un Olivohetic , te Jesús la sticon bahel cheb jnopojeletic yu'un ,
40021002	hich la yalbe bahel : Bahanic ta tut pueblo te chican ta ilel yac awilic , tey chucul ya xc'oht atahic jcoht burra a soc yal . Tilahic , ic'bonic tal .
40021003	Teme ay mach'a ay bin ya yalbeyex , hich me xawalbeyic : Ha ya xtuhun yu'un te Cajwaltic , patil ya suht talel , xchihex me .
40021004	Hich c'oht ta pasel scuenta yu'un ya xc'oht ta pasel te bin yaloj te jalwanej , te hich la yal :
40021005	Halbeyahic te yantsil-nich'an Sión : Yac ta talel ta atojolic te Ajwalil awu'unic , ha manso soc cajal ta burra , cajal ta yal burra , ha yal j'ihcatsijel chambahlam , te xchihe .
40021006	Hich bahtic te jnopojeletic , la spasic hich te bin ut'il halbotic yu'un te Jesús .
40021007	La yiq'uic tal te burra soc te tut burro , la spacbeyic sempatin smuc'ul-c'u'uletic , tey cajaj a te Jesús .
40021008	Te bayel ants-winiquetic la slimticlan smuc'ul-c'u'ic ta be ; ay yantic te la sbojticlanic tal ya'binal te' , la sji'ic bahel ta be .
40021009	Te mach'atic nahil ayic soc te mach'atic patil ayic , hich yacalic ta yalel ta aw : ¡ Hosana ta stojol te snich'an David ! ¡ Bayel yutsil te mach'a ya xtal ta scuenta sbihil te Cajwaltique ! ¡ Hosana ta toyol ! xchihic ta aw .
40021010	C'alal och bahel ta Jerusalén te Jesús , xjuyetic hahchel ta c'op yu'un spisil te pueblo , hich la yalic : ¿ Mach'a a ini ? xchihic yu'un .
40021011	Hich la yalic te ants-winiquetic : Ha te Jesús , te jalwanej te talem ta Nazaret ta sq'uinal Galilea , xchihic .
40021012	Och bahel ta templo yu'un Dios te Jesús , la stenticlan loq'uel spisil te mach'atic yacalic ta chombajel soc ta mambajel ta Templo ; la sbuchticlambe smesahic te jel-taq'uinetic soc la sbuchticlambe shuctajibic te mach'atic yacalic ta chon stsuhmut ,
40021013	hich la yal : Hich ts'ihbabil : Te Jna , ha snahul sc'oponel Dios ya xc'oht te sbihile , xchi , pero te ha'ex , la ac'atp'uniquix ta sch'en j'eleq'uetic , la yut .
40021014	Tey ta Templo tal ts'o'sitetic soc coxo'etic ta stojol Jesús , la slecubteslan .
40021015	Pero te principal sacerdotehetic soc te escribanohetic ilinic yu'un te c'alal la yilic te jchahp a'teliletic yac spasbel soc te hich yacalic ta aw ta Templo te alaletic : ¡ Hosana ta stojol te Snich'an David ! te xchihique .
40021016	Hich la yalbeyic te Jesús : ¿ Ya bal awa'iy te bin yac yalbelic te alaletic ini ? xchihic . La jca'iy . ¿ Ma bal ayuc awilojic ta hun : Ta ye alaletic soc chu'alaletic la awa'be yalic te bayel yutsil ac'oblal ? xchi te Jesús .
40021017	Tey la yihquitaylan hilel a , loc' bahel ta pueblo , baht ta Betania , tey c'oht ta wayel a .
40021018	Ta sab , c'alal yac ta suhtel tal ta Jerusalén , ay swi'nal a .
40021019	C'alal la yil jtehc' higuera ta ti'be , baht yil , pero mayuc sit la stahbe , ha nax ya'binal ; hich la yalbe te te'e : Ma me jaymehl ya sitinat , la yut . Ora taquij te higuera .
40021020	C'alal la yilic te jnopojeletic , xcham yo'tanic yu'un , hich la yalic : ¿ Bin ut'il ay a te ora taquij te higuera ? xchihic .
40021021	Halbotic yu'un te Jesús : Jamal ya calbeyex , te ayuc sch'uhunel awo'tanic , teme ma xchebetuc awo'tanic , ma ha'uc nax te hich yac apasbe te higuera-te' , teme yac awalbeyic ha'i wits ini : Loc'an teye , ch'oja ochel aba ta mar , teme yac awutique , hich ni me ya xc'oht ta pasel a .
40021022	Spisil te bin yac ac'anic ta sc'oponel Dios , teme ya xch'uhun awo'tanic , ya me x'a'botex , xchi .
40021023	C'alal och bahel ta Templo te Jesús , yac ta p'ijubteswanej a , nohpojic tal te principal sacerdotehetic soc te mamaletic yu'un te pueblo , hich la sjoc'obeyic : ¿ Bin awa'tel ta spasel ini ? Soc ¿ mach'a la ya'bat awa'tel ? xchihic .
40021024	Halbotic yu'un te Jesús : Ha nix hich ay bin ya joc'obeyex , teme yac asutbonic , ha nix hichon ya calbeyex awa'iyic te bin ca'tel ta spasel ini .
40021025	Te ich'-ha' yu'un te Juan , ¿ banti tal ? ¿ Talem bal ta ch'ulchan o ta stojol ants-winic ? xchi . Hich talel c'axel la yalbe sbahic : Teme ya caltic : Talem ta ch'ulchan , teme xchihotic , ya me yalbotic : ¿ Bin yu'unix ma ba la ach'uhunic hiche ? ya me yutotic .
40021026	Teme ya caltic : Talem ta stojol ants-winic , teme xchihotic , ya jxi'tic te jlumaltic , como spisil sch'uhunejic te ha jalwanej te Juan , xchihic .
40021027	Ha yu'un hich la yalbeyic te Jesús : Ma jna'cotic , xchihic . Ha yu'un hich halbotic yu'un te Jesús : Ha nix hichon , ma ba ya calbeyex te bin ca'tel quich'oj ta spasel ini .
40021028	¿ Bin xchihex yu'un ini ? Ay jtuhl winic te ay cheb snich'nab , nohpoj tal , hich la yalbe te jtuhle : Jnich'an , bahan ta a'tel ta ts'unubil cu'un , xchi .
40021029	La sjac' te snich'an : Ma jc'an , xchi . Pero patil la suhtes yo'tan , baht ta a'tel .
40021030	Nohpoj tal ta stojol te yane , ha nix hich la yalbe ; la sjac' te snich'an : Yacuc , jtat , ya xbohon , xchi , pero ma ba baht .
40021031	Ta schebalic , ¿ mach'a la spas te bin la sc'an yo'tan te state ? xchi . La yalic : Ha te mach'a nahil la yalbe , xchihic . Halbotic yu'un te Jesús : Jamal ya calbeyex , te jc'an-patanetic soc te j'antsineletic ha nahil yacalic ta ochel awu'unic ta banti ay te cuentahinel yu'un te Diose ;
40021032	como te Juan tal ta atojolic yu'un ya ya'beyex awilic te be yu'un te bin stojil ay ta pasel , pero ma ba la ach'uhunic , yan te jc'an-patanetic soc te j'antsineletic la sch'uhunic stuquelic . Pero te ha'exe , aunque la awilic , ma ba la asuhtes awo'tanic yu'un yac ach'uhunic .
40021033	A'iya me awa'iyic yan sloc'ombahil c'op : Ay jtuhl yajwal q'uinal te la sts'un sts'usubil , la sjoy ta corral , la shotbe spits'ojbil soc la spas toyol ilo-q'uinal yu'un , soc la yac' ta majanel yu'un j'a'teletic , baht ta namal stuquel .
40021034	C'alal nopol ya stahix yorahil ya xc'anub sit a , la sticon tal a'batetic yu'un ta stojol te j'a'teletic yu'un ya yich'be te site .
40021035	Pero te j'a'teletic la stsaquic te a'batetic , la smajic te jtuhle , ay yan la smilic , soc la sch'ojic ta ton te yane .
40021036	La scha'ticon xan yan a'batetic yu'un , c'ax hich a te bin ut'il ta nahil to ; pero ha nix hich la spasbeyic .
40021037	Ta slajibal la sticon tal te snich'an , hich la yal : Ya yich'bonic ta cuenta stuquel te jnich'ane , xchi .
40021038	Pero te j'a'teletic c'alal la yilbeyic te snich'an , hich la yalbe sbahic : Ha ini te ya xbaht yich' te q'uinale . La'ic , jmiltic , hich ya quich'betic te sq'uinale , xchihic .
40021039	Hich la stsaquic , la sloq'uesic bahel ta spat scorralil te ts'usubil , tey c'oht smilic a .
40021040	Te c'alal ya suht tal te yajwal te ts'usubil , ¿ bin ya spasbe te j'a'teletic ? xchi te Jesús .
40021041	La sjaq'uic : Mayuc sc'uxul yo'tan ya me slajin te mach'atic chopolic , ya me yac' ta majanel yu'un yantic j'a'teletic te ya ya'beyic stuquel te sit sts'usubil te c'alal ya sta yorahil , xchihic .
40021042	Hich joc'obotic yu'un te Jesús : ¿ Ma bal awilojic ta Shun Dios : Te ton ch'ayot hilel yu'un te jpas-nahetic , ha sjol yich'o-ip c'oht . Ha te Cajwaltic te hich la spas , bayel yutsil ya quiltic , te xchihe ?
40021043	Ha yu'un ya calbeyex , ya me awich'ic pojbeyel ta atojolic te cuentahinel yu'un Dios , ha ya x'a'botic te mach'atic ya ya'beyic te site .
40021044	Te mach'a ya xyahl ta sba te ton ini , ya me xwuy , soc te mach'a ya xtenot yu'une , jc'axel juch'bil ya xhil yu'un , xchi te Jesús .
40021045	Te principal sacerdotehetic soc te fariseohetic , c'alal la ya'iyic te sloc'ombahil c'op , la sna'ic te ha sc'oblalic te bin la yale .
40021046	La snopic bin ya yut ya stsaquic , pero la xi'ic te slumalic , como sch'uhunejic te ha jalwanej te Jesús .
40022001	Te Jesús la scha'c'oponlan xan ta sloc'ombahil c'op , hich la yal :
40022002	Te cuentahinel yu'un te ch'ulchan hich c'ohem te bin ut'il jtuhl ajwalil te la spas q'uin yu'un ya xnuhpun te snich'ane .
40022003	La sticon bahel te a'batetic yu'un ta yiq'uel tal te mach'atic ic'bilic ta yilel te nuhpunel , pero ma ba la sc'an talic .
40022004	La scha'ticon xan yan a'batetic yu'un , hich la yalbe bahel : Halbeya te mach'atic ic'bilic cu'un te chapalix te we'elile . La yich'ix milel te torohetic soc te juhp'en wacaxetic , spisil chapalix cu'un ; la'ic ta yilel te nuhpunel , xchi .
40022005	Pero ma la yich'ic ta cuenta te yiq'uelique : jtuhl baht ta sc'al , yan baht ta chombajel ;
40022006	te yantic la stsaquic te a'batetic , la smajic soc la smilticlanic .
40022007	C'alal hich la ya'iy te ajwalil , ilin yu'un , la sticon bahel soldadohetic yu'un , la slajin te jmilawetic soc la schic'be te pueblo yu'unique .
40022008	Hich la yalbe te a'batetic yu'une : Chapalix te q'uin scuenta nuhpunel , pero te mach'atic ic'ticlambilic mayuc stuc yu'unic .
40022009	Ha yu'un bahanic ta behbetic , ic'ahic tal ta il-nuhpunel mach'ayuc a te yac atahic , xchi .
40022010	Hich loq'uic bahel ta behbetic te a'batetic , la yic'ticlanic tal spisil te mach'atic la stahic , te mach'atic lec yo'tanic soc ma lecuc yo'tanic , hich noj ta ic'abil banti ay te nuhpunele .
40022011	C'alal och bahel ta yilel yic'ab te ajwalil , la yil tey a jtuhl winic te ma ba slapoj c'u'ul yu'un il-nuhpunel ,
40022012	hich la yalbe : Amigo ¿ bin ut'il ochat tal li'i te ma ba alapoj c'u'ul yu'un il-nuhpunel ? la yut . Ma ba weht bin la yal yu'un te winique .
40022013	Ha yu'un te ajwalil la yalbe te a'batetic yu'une : Chucbeyahic yoc sc'ab , ch'ojahic bahel ta fuera ta yihc'al q'uinal , tey ya xc'oht yoq'uetay sba a soc tey ya xc'oht sc'uxuxan ye a , xchi .
40022014	Como tsobol te mach'atic ic'bilic , pero mayuc tsobol te tsahbilique , xchi te Jesús .
40022015	Hich te fariseohetic baht schapic bin ut'il ya schuc sba ta sc'op te Jesús .
40022016	La sticonic bahel te jnopojeletic yu'unic soc te winiquetic yu'un Herodes , hich c'oht yalbeyic : Maestro , jna'ojcotic te smelelil ya xc'opojat soc smelelil yac awac' ta nopel te be yu'un Dios , mayuc sc'oblal awu'un te bin ya yal yantic , como ma ba yac awilbe bin yilel stalel te ants-winiquetique .
40022017	Hala ca'iycotic hiche , ¿ bin xchihat yu'un , stojil bal teme ya yich' tojel patanil ta stojol César o ma'uc ? xchihic .
40022018	Pero na'bot yo'tanic yu'un te Jesús te chopol bin snopojic , hich la yalbe : ¿ Bin yu'un yac awa'bonic jyacol , jchebal-o'tanex ?
40022019	A'bonic quil te taq'uin yu'un patanil , xchi . La ya'beyic yil jun denario .
40022020	Ha yu'un te Jesús la sjoc'obe : ¿ Mach'a sloc'omba yac awilic ini , soc mach'a sbihil te ts'ihbabil tey a ? xchi .
40022021	Yu'un César , xchihic . Halbotic yu'un te Jesús : A'beya César te bin yu'un César , soc a'beya Dios te bin yu'un Dios , xchi .
40022022	Xcham yo'tanic yu'un te bin la yal ; hich la yihquitayic hilel te Jesús , bahtic .
40022023	Ha nix ta yorahil , te saduceohetic , te ya yalic te mayuc cha'cuxajel , talic ta stojol , hich la sjoc'obeyic te Jesús :
40022024	Maestro , la yal te Moisés : Teme ay mach'a cham te mayuc yal-snich'an , ha ya x'ic'bot yihnam yu'un te yihts'in , ha ya shachbe sts'umbal te sbanquile , xchi .
40022025	Ay ta cohlilcotic huctuhl winiquetic , jun sme'static ; nuhpun te banquilal , patil cham . Te bin ut'il mayuc yal-snich'an hil soc , te yihnam ic'bot yu'un te yihts'ine .
40022026	Ha nix hich c'oht ta pasel ta stojol te schebal , yoxebal , c'alal ta shuquebal ihts'inal .
40022027	Patil cham te antse .
40022028	Ta yorahil cha'cuxajel , ¿ mach'a yihnam ya xc'oht , te bin ut'il spisil la yihnaminic ? xchihic .
40022029	La sjac' te Jesús : Howiyemex ta c'op , ma xana'ic bin ya yal ta Shun Dios soc bin ut'il ay yu'el te Diose .
40022030	Como ta yorahil cha'cuxajel ma ba ya xnuhpuniquix soc ma ba ya x'ac'otix ta nuhpunel , hich ya xc'ohtic te bin ut'il ch'ul a'batetic yu'un Dios ta ch'ulchan .
40022031	Pero te bin ut'il ay te cha'cuxajel yu'un te mach'atic chamenic , ¿ ma bal awilojic ta hun te bin yalbeyejex te Dios te hich la yal :
40022032	Ho'on Dioson yu'un Abraham , Dioson yu'un Isaac , soc Dioson yu'un Jacob , te xchihe ? Ma ha'uc Dios yu'un te mach'atic chamenic , ha Dios yu'un te mach'atic cuxulic , xchi te Jesús .
40022033	C'alal hich la ya'iyic te ants-winiquetic , xcham yo'tanic yu'un te nohptesel yu'une .
40022034	C'alal la ya'iyic te fariseohetic te ma ba weht suhtib yu'un te saduceohetic yu'un te bin la yal te Jesús , hich jun la yac' sbahic .
40022035	Jtuhl smohlolic te ha maestro yu'un te Ley la stsaj yil te Jesús , hich la sjoc'obe :
40022036	Maestro , ¿ bin mandaril te mero muc' sc'oblal ? xchi .
40022037	Halbot yu'un te Jesús : C'ux laj me xawa'iy te Cajwaltic Dios ta spisil awo'tan , ta spisil ach'uhlel soc ta spisil ap'ijil .
40022038	Ha te shahchibal mandaril soc te ha muc' sc'oblal .
40022039	Te schebal ha nix hich pajal soc : C'ux me xawa'iy ta awo'tanic apat-axuhc hich te bin ut'il c'ux yac awa'iy aba .
40022040	Te cheb mandariletic ini , ha yich'o-ip spisil te Ley soc te bintic la yalic te jalwanejetic , xchi te Jesús .
40022041	Te c'alal stsoboj sbahic a te fariseohetic , ay bin joc'obotic yu'un te Jesús :
40022042	¿ Bin xchihex yu'un te Cristo , mach'a snich'an ? xchi . Ha Snich'an David , xchihic .
40022043	Hich halbotic yu'un : ¿ Bin yu'unix a hiche te David , ta scuenta te Espíritu , la yalbe Cajwal , como hich la yal :
40022044	Te Cajwaltic Dios hich la yalbe te Cajwal : Huclan ta jwa'el-c'ab ha to c'alal ya cac' ta ye'tal awoc te acontratac , xchi ?
40022045	Teme Cajwal xchi te David ta stojol , ¿ bin ut'il c'an ha'uc snich'an ? xchi te Jesús .
40022046	Mayuc mach'a hu' yu'un sjac'bel ; tey mayuquix mach'a la sc'an te ay bin ya sjoc'obe te Jesús .
40023001	Patil te Jesús la sc'opon te ants-winiquetic soc te jnopojeletic yu'un , hich la yal :
40023002	Te escribanohetic soc te fariseohetic ya xhuhcajic ta shuctajib Moisés .
40023003	Ha yu'un spisil te bin ya yalbeyex apasic , ch'uhunahic spasel ; pero ma me ha'uc xanopbeyic ya'telic , como ma ba ya spasic te bin ya yalique .
40023004	Ya xchuquic ihcatsil te alic soc wocol ta ich'el bahel , ya ya'beyic ta snehquel te ants-winiquetic , pero ni jch'ixuc yal sc'ab ya scoltayic ta sliquel .
40023005	Ya spas spisil ya'telic yu'un nax ya yac' sbahic ta ilel yu'un te ants-winiquetique . Ya smuc'ubtesic te yawil mandariletic soc ya snahtubtesic te smehyil paq'uique ;
40023006	ya smulanic te ya xhuhcajic ta shahchibal huctajibaletic ta q'uin soc ta shahchibal huctajibaletic ta sinagogahetic ;
40023007	ya smulanic te pat-o'tan ta plazahetic soc te hich ya xhalbotic yu'un ants-winiquetic : Rabí , te xchi sc'oblalique .
40023008	Yan te ha'exe ma me xawac' abahic ta cuyel ta rabí , como jtuhl nax te Maestro awu'unic , soc awermano abahic ta apisilic .
40023009	Soc ma me ayuc mach'a te yac awalbe ‘ jtat ’ li' ta bahlumilali , como jtuhl nax te Atatic , ha te ay ta ch'ulchan .
40023010	Soc ma me xawac' abahic ta cuyel ta maestro , como jtuhl nax te Maestro awu'unic , ha te Cristo .
40023011	Te mach'a muc' ta awohlilic , ha a'bat awu'unic ac'a c'ohtuc .
40023012	Como te mach'a ya stoy sba , ya me yich' pehc'anel , yan te mach'a ya spehc'an sba , ya xtoybot sc'oblal .
40023013	Pero ¡ ay me awocolic , escribanohetic , fariseohetic , jchebal-o'tanex ! como yac amacbelic ta stojol ants-winiquetic te cuentahinel yu'un te ch'ulchane . Ma ba ya x'ochex ha'ex , soc ma ba yac awaq'uic ochel te mach'atic ya sc'an ya x'ochic .
40023014	¡ Ay me awocolic , escribanohetic , fariseohetic , jchebal-o'tanex ! como yac awich'beyic sna me'ba' antsetic , soc naht yac atsahtsah-c'oponic Dios . Toyol me castigo yac awich'ic yu'un .
40023015	¡ Ay me awocolic , escribanohetic , fariseohetic , jchebal-o'tanex ! como yac abehentayic mar soc q'uinal ta slehel mach'a yac awa'be sch'uhunic Dios ta ac'opic , soc teme la sch'uhunic , cheb buelta c'ax hich nich'anil yu'un infierno ya xc'oht awu'unic a te bin ut'il te ha'exe .
40023016	¡ Ay me awocolic , ts'o'sit jtojobteswanejex ! te hich yac awalic : Teme ay mach'a ay bin ya yal ta jamal ta scuenta te Templo , mayuc sc'oblal c'ohem ; yan teme ay mach'a ay bin ya yal ta jamal ta scuenta te oro yu'un te Templo , ya me sc'ohtes ta pasel , xchihex .
40023017	¡ Sonso ts'o'sitex ! ¿ Binti a te tulan sc'oblal , ha bal te oro o ha bal te Templo te ya sch'ultes te oro ?
40023018	Soc hich yac awalic : Teme ay mach'a ay bin ya yal ta jamal ta scuenta te scajtajib ta chiq'uel mahtanil , mayuc sc'oblal c'ohem ; yan teme ay mach'a ay bin ya yal ta jamal ta scuenta te mahtanil ay ta sba , ya me sc'ohtes ta pasel , xchihex .
40023019	¡ Ts'o'sitex ! ¿ binti a te tulan sc'oblal , ha bal te mahtanil o ha bal te scajtajib te ya sch'ultes te mahtanile ?
40023020	Como te mach'a ay bin ya yal ta jamal ta scuenta te scajtajib ta chiq'uel mahtanil , spisil ya sta ta halel soc te bin cajal tey a .
40023021	Soc te mach'a ay bin ya yal ta jamal ta scuenta te Templo , spisil ya sta ta halel soc te mach'a nahinem tey a .
40023022	Soc te mach'a ay bin ya yal ta jamal ta scuenta te ch'ulchan , ha ya sta ta halel a te smuc'ul-huctajib Dios soc te Mach'a hucul tey ahe .
40023023	¡ Ay me awocolic , escribanohetic , fariseohetic , jchebal-o'tanex ! como yac aloq'ues jun ta slajunebal te menta , anís , soc comino , pero yac awihquitayic te bin tulan sc'oblal ta Ley : ha te bin toj ta pasel , te c'uxultaywanej soc te sch'uhunel-o'tanil . Ha ya sc'an pasel soc nix te yane .
40023024	¡ Ts'o'sit jtojobteswanejex te yac achihchinic te bic'tal us soc yac abiq'uic cohel te camello !
40023025	¡ Ay me awocolic , escribanohetic , fariseohetic , jchebal-o'tanex ! como yac apoquic te spat vaso soc te plato , pero ta yutil nojel ta elec' soc ta bintic ma tojuc ta pasel .
40023026	¡ Ts'o'sit fariseo ! ha nahil xapocbe te yutil te vaso soc te plato , scuenta yu'un hich pocbil ya xc'oht soc a te spate .
40023027	¡ Ay me awocolic , escribanohetic , fariseohetic , jchebal-o'tanex ! como hich c'ohemex te bin ut'il muquenal te bombil ta sac , t'ujbil ta ilel ta spat , pero ta yutil nojel ta sbaquel chamen winiquetic soc spisil bintic ilobtic sba .
40023028	Ha hichex ta ilel , toj yac awac' abahic ta ilel ta stojol te ants-winiquetic , pero te awo'tanic nojel ta chebal-o'tanil soc ta mulil .
40023029	¡ Ay me awocolic , escribanohetic , fariseohetic , jchebal-o'tanex ! como yac apasbeyic smuquenal te jalwanejetic soc yac ach'albeyic sna'ojibalic te mach'atic toj yo'tanic ,
40023030	soc hich yac awalic : Te ayucotiquix ta bahlumilal a ta yorahil te jme'jtatcotic , ma ba la jpaj co'tancotic soc ta smalbeyel sch'ich'elic te jalwanejetic te hichuque , xchihex .
40023031	Ha yu'un ha'ex nix yac awalbel abahic te ha'ex yal-snich'anex te mach'atic la smilic te jalwanejetique .
40023032	¡ Hu'tesbeyahic ta pasel hiche te bin hahchem ta pasel yu'un te ame'atatique !
40023033	¡ Chanex , sts'umbalex jti'awal chanetic ! ¿ bin ut'il c'an coluquex yu'un te ya x'ac'otex ta ch'ayel ta infierno ?
40023034	Ha yu'un ya jticombeyex jalwanejetic , p'ijil winiquetic soc jp'ijubteswanejetic ; ay me yac amilic , ay me yac ajihpanic ta cruz , ay me yac amajic ta sinagogahetic awu'unic soc ay me yac anutsic bahel ta jujun pueblo .
40023035	Hich yac amulimbeyic smalbeyel sch'ich'el spisil te mach'atic toj yo'tanic te lajic ta milel ta bahlumilal , c'alal ta sch'ich'el Abel te toj yo'tan ha to ta sch'ich'el Zacarías te snich'an Berequías te la amilic ta ohlil yu'un te Templo soc te scajtajib ta chiq'uel mahtanil .
40023036	Jamal ya calbeyex , ta spisil ini ya xc'oht ta stojol ha'i jcaj ts'umbalil ini .
40023037	¡ Jerusalén , Jerusalén te yac amilticlanic te jalwanejetic soc te yac ach'ojticlanic ta ton te mach'atic ticombilic tal ta atojolic ! ¡ Bayel buelta c'an jtsob te awal-anich'nabic hich te bin ut'il ya stsob yalatac ta ye'tal xic' te me'mut , pero ma la ac'anic !
40023038	Jochol ya xhil te anahe ,
40023039	como ya calbeyex te ma ba yac awilboniquix jsit ha to teme yac awalic : ¡ Bayel yutsil te mach'a ya xtal ta scuenta sbihil te Cajwaltique ! xchi te Jesús .
40024001	C'alal loc' bahel ta Templo te Jesús , yaquix ta bahel a , nohpoj tal te jnopojeletic yu'un , la ya'beyic yil te nahetic yu'un te Templo .
40024002	Hich halbotic yu'un te Jesús : ¿ Ya bal awilic spisil ini ? Jamal ya calbeyex te mayuc cajal ya xhil junuc ton ta sba yan ton , spisil me ya yich' jinticlanel , xchi .
40024003	C'alal hucul ta Wits yu'un Olivohetic a te Jesús , stuquel nohpojic tal te jnopojeletic , hich la yalbeyic : Hala ca'iycotic , ¿ bin ora ya xc'oht ta pasel ini soc bin señahil yu'un te ya xtalat soc yu'un te slajibal c'ahc'al ? xchihic .
40024004	La sjac' te Jesús : Xawil me abahic , ma me ayuc mach'a ya slo'loyex ,
40024005	como bayel me yich'beyejon jbihil ya xtalic , te hich ya yalic : Ho'on Cristohon , xchihic ; bayel mach'atic ya slo'loylanic .
40024006	Yac awa'iyic te ay guerrahetic soc ya xchicnaj sc'oblal te ya xhahch guerrahetic , pero ma me xnihc awo'tanic yu'un , como ya sc'an ya xc'oht ta pasel spisil ini ; pero ma to ha'uc te slajibal c'ahc'ale .
40024007	Ya xhahch scontrahin sbahic nacionetic , soc ya scontrahin sbahic te jujuchahp banti scuentahinejic ; ya xtal wi'nal soc nihquel ta bayuc .
40024008	Pero ta spisil ini shahchibal to nax te sc'uxule .
40024009	Ya me yaq'uex ta c'abal scuenta uts'inel , ya smilex soc yac awich'ic ihlayel yu'un spisil ants-winiquetic ta scaj te jbihile .
40024010	Ta hich ora ay tsobol mach'atic ya xchebaj yo'tanic , talel c'axel me ya yac' sbahic ta c'abal soc talel c'axel me ya yihlay sbahic .
40024011	Ya xchicnaj hahchel tsobol lotil jalwanejetic soc ya slo'loylanic tsobolic .
40024012	Ta scaj te ya xp'ohl te mulil , bayel mach'atic ya xpehc'aj te sc'uxul yo'tanique .
40024013	Pero te mach'a ya xcuhch yu'un c'alal ta slajibal , ha me ya xcol stuquel .
40024014	Ya me xpuhc ta halel ta swohlol bahlumilal sc'oblal te lec yach'il c'op yu'un te cuentahinel yu'un Dios , scuenta testigo-c'op ta stojol spisil nacionetic , ha to me ya xtal a te slajibal c'ahc'ale .
40024015	Ha yu'un te bin ora yac awilic ta ch'ul awilal te bin ilobtic sba te ya xjinawan , te la yalbe sc'oblal te jalwanej Daniel , ( te mach'a ya yil te hun ini , ac'a me sna'be scuentahil ) ,
40024016	ha yu'un te mach'atic ayic ta Judea ac'a me ahnuquic bahel ta witsiltic .
40024017	Te mach'a ay ta ba na , ma me xco tal yu'un ya sloq'ues te bin ay ta sna ;
40024018	soc te mach'a ay ta sq'uinal , ma me suht bahel ta stamel te smuc'ul-c'u' .
40024019	¡ Ay me swocolic te mach'atic swoloj yal a soc te ay chu'alaletic yu'unic ta hich ora !
40024020	C'ambeyahic Dios te manchuc yorahiluc sic a te ya x'ahnex bahel soc te manchuc sc'ahc'alel cux-o'tan a ,
40024021	como ya me xtal tulan wocol ta hich ora , te mayuc hich c'ohem ta pasel ta shachel to tal bahlumilal c'alal ora , soc mayuc hich ya xc'oht xan ta patil .
40024022	Te manchuc ya xpehc'ambot sc'ahc'alel , mayuc mach'a ya xcol te hichuque . Pero ta scaj te mach'atic tsahbilic ya xpehc'ambot sc'ahc'alel .
40024023	Ha yu'un teme ay mach'a hich ya yalbeyex : Ilawilic , li' ay te Cristo , o : Ilawilic , tey ay a , teme xchihe , ma me xach'uhunic .
40024024	Como ya xchicnaj hahchel lotil cristohetic soc lotil jalwanejetic soc ya spasic muc' señahiletic soc jchahp a'teliletic yu'un ya slo'loyic te mach'a tsahbilic , te yacuc xhu' yu'unique .
40024025	Ilawilic , nahil la jcalbeyex awa'iyic .
40024026	Ha yu'un teme ay mach'a ya yalbeyex : Ilawilic , ay ta jochol taquin q'uinal , teme xchihe , ma me xloq'uex bahel tey a ; o : Ilawilic , ay ta yutil tsahlul na , teme xchihe , ma me xach'uhunic .
40024027	Como hich te bin ut'il tsantsehwal te ya xchicnaj c'alal banti ya xloc' tal c'ahc'al ha to banti ya xmahl c'ahc'al , hich ya xtal te Nich'anil ay ta scuenta winic .
40024028	Ta banti ay te chamen baq'uet , tey ya stsob sbahic a te hosetique .
40024029	Xc'ax nax a te bayel wocole , ya x'ihc'ub te c'ahc'al , ma xyac' sts'anabul te u , ya xch'ay cohel tal ta ch'ulchan te eq'uetic soc ya me syuc' sbahic te bintic ay ta sjamalil ch'ulchan .
40024030	Tey ora ya xchicnaj tal ta ch'ulchan a te seña yu'un te Nich'anil ay ta scuenta winic , hich ya xhahch smel yo'tanic spisil te jaychahp mach'atic ayic ta bahlumilal , ya me yilic te Nich'anil ay ta scuenta winic te yac ta talel ta stocalil ch'ulchan soc yu'el soc bayel yutsilal .
40024031	Soc ya me sticonlan bahel te ch'ul a'batetic yu'un soc tulan yoq'uel corneta , ya stsobic tal ta schanebal ic' te mach'atic tsahticlambil yu'un , c'alal ta jehch ta jehch sti'il te ch'ulchane .
40024032	Ta scuenta te higuera nopahic bin ut'il ay te sloc'ombahil c'op : C'alal ya x'uhnenub te sc'ab soc ya xloc' tal te ya'binal , yac ana'ic te nopol ya sta yorahil te ha'alel q'uinal .
40024033	Ha nix hichex te c'alal yac awilic spisil ini yac ana'ic te nopol ya sta yorahil , te ayix ta mero ti'nahil .
40024034	Jamal ya calbeyex , ma to xlaj a te jcaj ts'umbalil ini te ya xc'oht ta pasel spisil ini .
40024035	Ya xlaj ch'ulchan soc bahlumilal , pero ma ba ya xlaj stuquel te jc'ope .
40024036	Pero mayuc mach'a ya sna' bin c'ahc'alil soc bin orahil , ni ha'uc te ch'ul a'batetic ta ch'ulchan ni ha'uc te Nich'anil , ha nax stuquel te Tatile .
40024037	Hich te bin ut'il ta yorahil Noé , hich nix ay ta yorahil ya xtal te Nich'anil ay ta scuenta winic .
40024038	Como te bin ora ma to xtal a te puhlel , yacalic ta we'el uch'el , yacalic ta nuhpunel soc yac yac'belic nuhpunel a , ha to c'alal och ta barco te Noé ,
40024039	ma ba la sna'ic ha to c'alal tal te puhlel soc spisilic lajinotic yu'un , hich ya xtal te Nich'anil ay ta scuenta winic .
40024040	Ay cha'tuhl te sjoc sbahic ta a'tel ta sq'uinal , jtuhl ya x'ic'ot , jtuhl ya xhil .
40024041	Ay cha'tuhl antsetic te sjoc sbahic ta juch' , jtuhl ya x'ic'ot , jtuhl ya xhil .
40024042	Cuxuluc me awo'tanic , como ma na'biluc awu'unic bin ora ya xtal te Ajwalil awu'unique .
40024043	Na'ahic me , te lajuc sna' te yajwal na te bin ora ya xtal j'elec' , la sq'uehlan sit , ma ba la yac' ta elc'anel sbiluc te hichuque .
40024044	Ha nix hichex , chapaluquex me , como ya xtal te Nich'anil ay ta scuenta winic te bin ora ma ba yac ana'belic a .
40024045	¿ Mach'a yac awa'iy a te a'bat te jun yo'tan soc p'ij , te a'bot scuentahimbe sna te yajwal yu'un ya ya'iy mac'linwanej ta yorahil ?
40024046	Bayel me yutsil te a'bat te hich yac spasbel a te ya xhul ta tahel yu'un te yajwale .
40024047	Jamal ya calbeyex , ya me x'a'bot ta scuenta spisil bintic ay yu'un te yajwale .
40024048	Yan teme hich ya yal ta yo'tan te mach'a ma lequil a'batuc : Ma orahuc ya xtal te cajwal , teme xchihe ,
40024049	hich ya xhahch smajticlan te smohlol ta a'batil soc ya sjoquin ta we'el ta uch'el jyacubeletic ,
40024050	ya xtal te yajwal te a'bat te c'alal ma ba yac smahliybel soc te bin ora ma ba yac sna'bel a ,
40024051	ya me x'a'bot tulan castigo yu'un , soc ya x'a'bot sjoquin te jchebal-o'tanetic , tey ya xc'oht yoq'uetay sba soc tey ya xc'oht sc'uxuxan ye a .
40025001	Ta hich ora te cuentahinel yu'un te ch'ulchan ha pajal soc lajuntuhl ach'ixetic te la yich'ic bahel yawil sc'ahq'uic , baht stahic tal te mach'a ya xnuhpun .
40025002	Ho'tuhl ay sp'ijilic soc ho'tuhl mayuc sp'ijilic .
40025003	Te jaytuhl te mayuc sp'ijilic la yich'ic bahel te yawil sc'ahq'uic pero ma ba la yich'ic bahel yan aceite .
40025004	Yan te mach'atic ay sp'ijilic , la yich'ic bahel yawil sc'ahq'uic soc yan aceite ta yawil .
40025005	Te bin ut'il ma ba tal ta ora te mach'a ya xnuhpun , spisilic hahchic ta nicobal , och swayelic .
40025006	Ta ohlil ahc'abal ay chicnaj aw : ¡ Tal me ix te mach'a ya xnuhpun ! ¡ La' me , tahahic bahel ! xchi ta aw la ya'iyic .
40025007	Hich hahch spisil te ach'ixetic , och schahpan yawil sc'ahq'uic .
40025008	Te mach'atic mayuc sp'ijilic la yalbeyic te mach'atic ay sp'ijilic : A'botcotic jtebuc aceite awu'unic , como tup'elix te jc'ahc'cotic , xchihic .
40025009	Pero te mach'atic ay sp'ijilic hich la sjaq'uic : Scuenta yu'un ma ba ya spasotcotic falta soc ni ha'uquex ya spasex falta , bahan , manahic tal ta banti yac ta chonel , la yutic .
40025010	Pero c'alal bahemic ta smanel tal a , tal te mach'a ya xnuhpun . Te ach'ixetic te chapajtic la sjoquinic ochel te banti ya xc'oht te nuhpunel , soc la yich' maquel te ti'nahile .
40025011	Patil talic te yantic ach'ixetic , hich la yalic : ¡ Cajwal , cajwal , jambotcotic te ti'nahil ! xchihic .
40025012	Pero la sjac' : Jamal ya calbeyex te ma jna'beyex abahic , xchi sc'oblalic .
40025013	Ha yu'un cuxuluc me awo'tanic , como ma na'biluc awu'unic bin orahil soc bin c'ahc'alil ya xtal te Nich'anil ay ta scuenta winic .
40025014	Te cuentahinel yu'un te ch'ulchan hich c'ohem te bin ut'il jtuhl winic te la stsob te a'batetic yu'un , la ya'be scuentahinic te sbiluc , yu'un ya xbaht ta namal stuquel .
40025015	Te jtuhl la ya'be ho'eb talento , te yane la ya'be cheb talento , te yane la ya'be jun talento , ha chican bin ut'il ya xhu' yu'unic scuentahinel jujutuhl ; patil baht ta namal .
40025016	Te mach'a a'bot ho'eb talento , ora baht spas ganar soc ; ho'eb xan talento jolon yu'un .
40025017	Ha nix hich te mach'a a'bot cheb talento , cheb xan talento jolon yu'un .
40025018	Yan te mach'a a'bot jun talento baht smuc ta lum te staq'uin te yajwale .
40025019	Bayel c'ahc'al ta patil suht tal te yajwalic , hul schahpan te cuentahatic soc te a'batetic yu'une .
40025020	Tal te mach'a a'bot ho'eb talento , la yich' tal ho'eb xan talento , hich c'oht yal : Cajwal , ho'eb talento la awa'bon jcuentahin , li' ay ho'eb xan sjol la jpas ganar a , xchi .
40025021	Halbot yu'un te yajwal : Lec ay , lequil a'batat te jun awo'tan ta jtojol ; jun awo'tan la acuentahin te bin jteb nax , ya ca'bat acuentahin bayel . La' , ochan , mulana te utsilal yu'un te awajwal , xchi sc'oblal .
40025022	Soc tal te mach'a a'bot cheb talento , hich hul yal : Cajwal , cheb talento la awa'bon jcuentahin , li' ay cheb xan sjol la jpas ganar a , xchi .
40025023	Halbot yu'un te yajwal : Lec ay , lequil a'batat te jun awo'tan ta jtojol ; jun awo'tan la acuentahin te bin jteb nax , ya ca'bat acuentahin bayel . La' , ochan , mulana te utsilal yu'un te awajwal , xchi sc'oblal .
40025024	Ha nix hich tal te mach'a a'bot jun talento , hich hul yal : Cajwal , la jna' te tulan awo'tan , yac ac'aj te banti ma ba ats'unoj soc yac atsob te banti ma ba alihlinej ;
40025025	ha yu'un xiwon , hich baht jmuc ta lum te talento awu'un , li' ay te bin awu'une , xchi .
40025026	Hich halbot yu'un te yajwal : Ma lequil a'batucat , ch'ajil a'batat ; teme ana'oj te ya jc'aj te banti ma ba jts'unoj soc te ya jtsob te banti ma ba jlihlinej ,
40025027	te lajuc awa'be te jtaq'uin te mach'atic ya x'a'tejic ta banco , scuenta yu'un te c'alal talon , ts'acal la jquich' soc sjol te jtaq'uin te hichuque .
40025028	Ha yu'un pojbeyahic te talento , a'beyahic te mach'a yich'oj te lajuneb talento ;
40025029	como te mach'a ay bin ay yu'un ya me x'a'bot xan yan , hich bayel bintic ay yu'un ; yan te mach'a mayuc bin ay yu'un , ya me xpojbot te bin ay to nix yu'une .
40025030	Ch'ojahic loq'uel ta yihc'al q'uinal te a'bat te ma xtuhune ; tey ya xc'oht yoq'uetay sba soc tey ya xc'oht sc'uxuxan ye a , xchi te yajwale .
40025031	C'alal ya xtal soc yutsilal te Nich'anil ay ta scuenta winic soc spisil te ch'ul a'batetic , ya shuhcan sba ta smuc'ul-huctajib ta utsilal ,
40025032	soc ya me yich' tsobel tal ta stojol spisil te nacionetic , cha'chahp ya xloc' yu'un a , hich te bin ut'il ya spas te jcanan-tuminchij te parte ya yac' te tuminchijetic soc parte ya yac' te tentsunetique .
40025033	Ya me yac' ta swa'el te tuminchijetic soc ya me yac' ta sq'uexam te tentsunetique .
40025034	Te ajwalil hich me ya yalbe te mach'atic ayic ta swa'el : La'ic , ha'ex te a'botex bendición yu'un te Jtat , ich'ahic hilel te cuentahinel yu'un Dios te chahpambotex ta shachel to tal bahlumilal ,
40025035	como te c'alal ayon ta wi'nal , la awa'bonic jwe'el ; te c'alal ayon ta taquinti'il , la awa'bonic bin ya cuch' ; te c'alal jbehyomalon , la awic'onic ochel ta anahic ;
40025036	te c'alal mayuc jc'u' jpac' a , ay bin la awa'bonic jlap ; te c'alal ayon ta chamel , c'oht awilonic ; te c'alal ayon ta cárcel , c'oht awula'tayonic , xchi me sc'oblalic .
40025037	Ha yu'un hich me ya sjaq'uic te mach'atic toj yo'tanic : Cajwal , ¿ bin ora la jquilatcotic te ayat ta wi'nal te la jca'batcotic awe'el , o te ayat ta taquinti'il te la jca'batcotic bin la awuch' ?
40025038	¿ Bin ora la jquilatcotic te jbehyomat te la jquic'atcotic ochel o te mayuc ac'u' apac' te la jca'batcotic ?
40025039	¿ Bin ora la jquilatcotic te ayat ta chamel o te ayat ta cárcel te c'oht quilatcotic ? xchihic .
40025040	Ya me xjac'botic yu'un te Ajwalil : Jamal ya calbeyex , te bin ut'il hich la apasbeyic te jtuhl quermano te peq'uel ay , ho'on me la apasbonic abi , xchi me sc'oblalic .
40025041	Soc hich me ya yalbe te mach'atic ayic ta q'uexam : Loc'anic ta jtojol , ha'ex te ma lecuc ac'oblalic , bahanic ta c'ahc' te sbahtel q'uinal ay , te chahpambil yu'un te pucuj soc te a'batetic yu'une ,
40025042	como te c'alal ayon ta wi'nal , ma ba la awa'bonic jwe'el ; c'alal ayon ta taquinti'il , ma ba la awa'bonic bin la jcuch' ;
40025043	c'alal jbehyomalon , ma ba la awotseson ta anahic ; c'alal mayuc jc'u' jpac' , mayuc bin la awa'bonic jlap ; c'alal ayon ta chamel soc ayon ta cárcel , ma ba c'oht awilonic , xchi me sc'oblalic .
40025044	Pero hich me ya sjaq'uic : Cajwal ¿ bin ora la jquilatcotic te ayat ta awi'nal , ta taquinti'il , te jbehyomat , te mayuc ac'u' apac' , te ayat ta chamel o te ayat ta cárcel , te ma ba la jcoltayatcotic ? xchihic .
40025045	Hich me ya xhalbotic : Jamal ya calbeyex , te bin ut'il ma ba la apasbe te mach'a mero peq'uel ay , ho'on ma ba la apasbonic abi , xchi me sc'oblalic .
40025046	Ha'ic ya xbahtic ta castigo sbahtel q'uinal , yan te mach'a toj yo'tanic ya xbahtic ta cuxlejal sbahtel q'uinal , xchi te Jesús .
40026001	C'alal laj yo'tan te Jesús ta yalel spisil ini , hich la yalbe te jnopojeletic yu'un :
40026002	Ana'ojic te cha'bejix ay te Q'uin Pascua , soc ya x'ac'otix ta c'abal te Nich'anil ay ta scuenta winic yu'un ya yich'ix milel ta cruz , xchi .
40026003	Te principal sacerdotehetic , escribanohetic soc te mamaletic yu'un te pueblo la stsob sbahic ta amac' ta sna te muc'ul sacerdote , Caifás sbihil ,
40026004	la schapic bin ya yut ya slo'loyic yu'un ya stsaquic soc ya smilic te Jesús .
40026005	Pero la yalic : Ma ha'uc ta yorahil te q'uin , scuenta yu'un ma ba ya xhahch c'op yu'un ta pueblo , xchihic .
40026006	Te Jesús , c'alal ay ta Betania ta sna Simón te tahot ta c'a'elchamel ,
40026007	tal ta stojol jtuhl ants te yich'oj tal jun vaso pasbil ta alabastro te nojel ta perfume te bayel stojol , la smalbe ta sjol te Jesús c'alal ay ta mesa a .
40026008	C'alal hich la yil te jnopojeletic , ilinic yu'un , hich la yalic : ¿ Bistuc la yich' ch'ayel ?
40026009	como hu' te bayel stojol la yich' chonel soc la yich' a'beyel te pobrehetic te hichuque , xchihic .
40026010	La sna' Jesús te bin ay ta yo'tanic , hich la yalbe : ¿ Bin yu'un yac awuts'imbelic te antse ? Buen lec bin la spasbon ,
40026011	yu'un spisil ora ay ta awohlilic te pobrehetic , yan te ho'one ma spisiluc ora ya joquinex .
40026012	Te c'alal la smalbon ta perfume te jbaq'uetal , yu'un ha ya schahpanonix yu'un ya quich' muquel .
40026013	Jamal ya calbeyex , ta bayuc ya yich' halel ta swohlol bahlumilal te lec yach'il c'op , ya me yich' halel te bin la spasbon ha'i ants ini scuenta sna'ojibal , xchi sc'oblal .
40026014	Ay jtuhl ta yohlil te lahchaytuhl , Judas Iscariote sbihil , hich baht schap soc te principal sacerdotehetic ,
40026015	hich la yal : ¿ Bin yac awa'bonic a teme ya ca'beyex ta ac'abic te Jesús ? xchi c'ohel . La yahtaybeyic lajuneb scha'winic ta sehp plata .
40026016	Tey ora hahch sle bin ut'il ya yac' ta c'abal a .
40026017	Ta sba c'ahc'alil te Q'uin yu'un Pan ma ba yich'oj levadura te jnopojeletic tal yalbeyic te Jesús : ¿ Banti yac ac'an te ya jchahpambatcotic yu'un yac awe' te Q'uin Pascua ? xchihic .
40026018	Hich halbotic yu'un : Ochanic bahel ta pueblo , ta stojol jtuhl winic tey a , hich me ya xc'oht awalbeyic : Hich ya yal te Maestro : Nopolix corahil ; ya jpas te Q'uin Pascua ta ana soc te jnopojeletic cu'une , xchi .
40026019	Te jnopojeletic hich la spasic te bin ut'il halbotic yu'un te Jesús , la schahpanic te Q'uin Pascua .
40026020	C'alal ihc'ub q'uinal , te Jesús la sjoquin ta we'el ta mesa te lahchaytuhl .
40026021	Te c'alal yacalic ta we'el a , hich la yal : Jamal ya calbeyex te ay jtuhlex te yac awac'on ta c'abal , xchi .
40026022	Bayel la smel yo'tanic yu'un , jujutuhl hahch sjoc'obeyic : ¿ Ho'on bal , Cajwal ? xchihic .
40026023	Hich la sjac' te Jesús : Ha te mach'a pajal ya jluch jwe'el soc ta plato , ha te ya yac'on ta c'abal .
40026024	Te Nich'anil ay ta scuenta winic hich ya xbaht te bin ut'il ts'ihbabil sc'oblale , pero ¡ ay me swocol te winic te ya yac' ta c'abal te Nich'anil ay ta scuenta winic ! Ha lec te manchuc ayin te winique , xchi .
40026025	La sjac' te Judas , te mach'a ya x'ac'awan ta c'abal : ¿ Ho'on bal , Maestro ? xchi . Ha'at nix la awal , xchi sc'oblal .
40026026	Te c'alal yacalic ta we'el a , te Jesús la stsac te pan , la ya'be bendición , la xet' soc la spucticlambe te jnopojeletic yu'une , hich la yal : Tsaca , we'anic ; ha jbaq'uetal ini , xchi .
40026027	Soc la stsac te copa , la yalbe wocol Dios yu'un soc la yac'ticlambe , hich la yal : Uch'anic ta apisilic ;
40026028	ha jch'ich'el ini yu'un te yach'il chapbil-c'op , te ha ya yich' malel scuenta tsobolic yu'un sch'ayojibal mulil .
40026029	Ya calbeyex te ma ba ya cuch'ix ha'i ya'lel ts'usub ini ha to ta yorahil te ya joquinex ta yuch'el ta yach'il ta banti ya xcuentahinwan te Jtate , xchi .
40026030	C'alal laj yo'tanic ta c'ayoj , bahtic ta wits yu'un Olivohetic .
40026031	Hich la yal te Jesús : Yo'tic ta ahc'abal apisilic ya xjihn awo'tanic ta jtojol , como hich ts'ihbabil : Ya quehchentes te jcanan-tuminchij , hich ya xpuhc bahel te tuminchijetic , te xchihe .
40026032	Pero te c'alal cha'cuxajemonix tal a , ya xnahilijon bahel awu'unic ta Galilea , xchi .
40026033	La sjac' te Pedro : Aunque spisil ya xjihn yo'tanic ta atojol , te ho'one mayuc bin ora ya xjihn co'tan , xchi stuquel .
40026034	Hich halbot yu'un te Jesús : Jamal ya calbat te yo'tic ta ahc'abal ma to x'oc' tat mut a yac amucon ta awo'tan oxeb buelta , xchi sc'oblal .
40026035	La sjac' te Pedro : Aunque pajal ya xlajotic , mayuc bin ora ya jmucat ta co'tan , xchi . Hich nix la yalic spisil te jnopojeletique .
40026036	C'oht Jesús soc te jnopojeletic yu'un ta jun lugar Getsemaní sbihil , hich la yalbe te jnopojeletic yu'une : Huhcana abahic li'i , te ho'on ya xbaht jc'opon Dios lum ta ine , xchi .
40026037	La yic' bahel sjoquin te Pedro soc te cheb snich'nab Zebedeo , hahch ta mel-o'tan soc ta bayel wocol .
40026038	Te Jesús hich la yalbe : Bayel ay ta mel-o'tan te jch'uhlel , ya xchamonix ya ca'iy ; hilanic li'i , pajaluc me cuxul co'tantic , xchi sc'oblalic .
40026039	Jihts xan bahel stuquel , c'oht spahcan sba ta lum ta sc'oponel Dios , hich la yal : Jtat , ayuc bin ut'il ma ba ya cuch' te copa ini ; pero ma me ha'uc ya xc'oht ta pasel te bin ya sc'an co'tan , ha me ac'a c'ohtuc ta pasel te bin ya sc'an awo'tan te ha'ate , xchi .
40026040	Patil tal ta stojol te jnopojeletic yu'un , ochem swayelic a c'oht sta , hich la yalbe te Pedro : ¿ Jc'axel bal ma ba hu' awu'unic te pajaluc cuxul co'tantic junuc ora ?
40026041	Cuxuluc me awo'tanic soc c'oponahic Dios , scuenta yu'un ma ba yac atahic sujel ta mulil a ; melel te espíritu ya sc'an stuquel , pero te baq'uet jteb nax stahel , la yut .
40026042	Cha'baht xan ta sc'oponel Dios scuenta schebal buelta , hich la yal : Jtat , teme ma spas te ya xc'ax bahel ta jtojol te copa ini , teme ya sc'an ya cuch' , hichuc , ac'a c'ohtuc ta pasel te bin ya sc'an awo'tan , xchi .
40026043	Suht xan tal , wayalic a c'oht sta , yu'un bayel swayel la ya'iyic .
40026044	Tey nix la yihquitay hilel a , baht xan ta sc'oponel Dios scuenta yoxebal buelta , ha nix hich c'oht yal xan .
40026045	Cha'suht xan tal te banti ay te jnopojeletic yu'un , hich hul yalbe : ¡ Wayaniquix soc cuxa awo'tanic ! La stahix yorahil , te Nich'anil ay ta scuenta winic ya x'ac'otix ta sc'ab jmulawiletic .
40026046	Hahchanic , ya xbohotiquix . Ilawilic , talix te mach'a ya yac'on ta c'abal , xchi .
40026047	Yac to ta c'op a te Jesús , c'oht te Judas te ha slahchaytuhlul a te jnopojeletic , sjoc talel bayel winiquetic soc espadahetic soc ste'ic , ticombilic tal yu'un te principal sacerdotehetic soc mamaletic yu'un te pueblo .
40026048	Te j'ac'aw ta c'abal ya'beyejix seña , te hich la yal : Te mach'a ya cuhts'uy , ha me abi ; chucahic , la yut .
40026049	Ora nohpoj tal ta stojol te Jesús , hich la yal : ¡ Talon , Maestro ! xchi c'ohel ; soc la yuhts'uy .
40026050	Halbot yu'un te Jesús : Amigo , ¿ bin tal ale ? xchi sc'oblal . Hich nohpojic talel , la stsaquic te Jesús soc la schuquic .
40026051	Pero ay jtuhl te sjoquinej Jesús , la sloq'ues te espada yu'un , la yehchentes a te jtuhl ya'bat te muc'ul sacerdote , la sbojbe loq'uel schiquin .
40026052	Ha yu'un hich halbot yu'un te Jesús : Otsesa ta yawil te espada awu'un , como spisil te mach'atic ya stsaquic espada , ta espada ya xlajic .
40026053	¿ Yu'un bal ma xana' te ya xhu' ya jc'opon te Jtat te ora ya ya'bon talel c'axem ta lahchaychahp ch'ul a'batetic te hichuque ?
40026054	Pero ¿ bin ut'il ya xc'oht ta pasel hiche te bin ts'ihbabil ta Shun Dios , te ya yal te hich me ya xc'oht ta pasele ? xchi .
40026055	Ta hich ora te Jesús hahch yalbe te winiquetic : ¿ Talex bal soc espadahetic soc ate'ic yu'un yac atsaconic hich te bin ut'il jtuhl j'elec' ? Jujun c'ahc'al la juhcan jba ta awohlilic ta p'ijubteswanej ta Templo , ma ba la atsaconic .
40026056	Pero ya xc'oht spisil ini scuenta yu'un ya xc'oht ta pasel te bin ts'ihbabil hilel yu'un te jalwanejetique , xchi . Hich spisil te jnopojeletic la yihquitayic , loq'uic ta ahnel .
40026057	Te mach'atic la stsaquic bahel te Jesús la yiq'uic bahel ta stojol te muc'ul sacerdote Caifás , ta banti stsoboj sbahic te escribanohetic soc te mamaletique .
40026058	Pero te Pedro namts'ac st'unoj bahel te Jesús c'alal ta amac' ta sna te muc'ul sacerdote ; och shuhcan sba soc te jcananetic , yu'un yo'tan ya yil bin ut'il ya xc'oht ta loq'uel .
40026059	Te principal sacerdotehetic , te mamaletic soc spisil te Sanedrín la slehic lotil testigo-c'op ta scontra te Jesús yu'un ya yaq'uic ta milel ,
40026060	pero ma ba weht yu'unic , aunque tal tsobol lotil testigohetic . Pero weht cheb lotil testigohetic
40026061	te hich la yalic : Ya laj xhu' ya sjin te Templo yu'un Dios soc ta oxeb nax laj c'ahc'al ya scha'pas xan , xchihic .
40026062	La stehc'an sba te muc'ul sacerdote , hich la sjoc'obe te Jesús : ¿ Ma bal ayuc bin yac awal yu'un te bin yac yalbelic ta acontra ? xchi .
40026063	Pero te Jesús mayuc bin la sjac' . Ha yu'un hich halbot yu'un te muc'ul sacerdote : Hala ca'iycotic ta scuenta te cuxul Dios teme ha'at nix a te Cristohat , te Snich'anat te Diose , xchi .
40026064	La sjac' te Jesús : Ha'at nix la awal . Soc ya calbeyex te ta patil ya me awilic te Nich'anil ay ta scuenta winic hucul ta swa'el-c'ab te Dios te ay yu'el soc yac ta talel ta stocalil ch'ulchan , xchi .
40026065	Ha yu'un te muc'ul sacerdote la sch'i' sc'u' , hich la yal : ¡ La sbohlc'optayix Dios ! ¿ Bin xan stuc cu'untic yan testigohetic ? La awa'iyiquix te la sbohlc'optay te Diose .
40026066	¿ Bin xchihex yu'un ? xchi . ¡ Te awa'iye mulil scuenta lajel ! xchihic .
40026067	Ha yu'un hahch stuhbataybeyic sit yelaw te Jesús soc la spujic ta majel ; ay yantic la smajbeyic scho ,
40026068	hich la yalic : Hala ca'iycotic , Cristo , mach'a a te la smajate , xchihic .
40026069	Te Pedro hucul ta amac' a , nohpoj tal jtuhl criada , hich la yalbe : Ha'at nix ajoquinej te Jesús talem ta Galilea , xchi .
40026070	Pero te Pedro la smuc ta yo'tan ta stojol spisilic , hich la yal : Ma jna' bin yac awalbel , xchi .
40026071	Yac ta loq'uel ta ti'nahil a te Pedro , ilot yu'un yan criada , hich la yalbe te yantic tey ayic a : Ha nix te sjoquinej te Jesús talem ta Nazaret , xchi .
40026072	Pero la scha'muc ta yo'tan , jc'axel la yal ta jamal : ¡ Ma jna'be sba te winique ! xchi .
40026073	Jts'ihn to nax , te mach'atic tey ayic a nohpojic ta stojol , la yalbeyic te Pedro : Smelelil te ha'at nix amohlol , como chican ta ac'op , la yutic .
40026074	Te Pedro hich hahch yalbe chopol sc'oblal soc ta yalel ta jamal : ¡ Ma jna'be sba te winique ! xchi . Hich ora oc' te tat mute .
40026075	Ha yu'un te Pedro hul ta yo'tan te bin la yal te Jesús : Ma to x'oc' tat mut a te yac amucon ta awo'tan oxeb buelta , te xchihe . Hich loc' bahel soc bayel la yoq'uetay sba yu'un .
40027001	C'alal sacub q'uinal , spisil te principal sacerdotehetic soc te mamaletic yu'un te pueblo la schapbeyic sc'oblal te Jesús yu'un ya yaq'uic ta lajel .
40027002	Chucul a la yiq'uic bahel , c'oht ya'beyic ta sc'ab te gobernador Poncio Pilato .
40027003	Hich te Judas , te ac'awan ta c'abal , c'alal la yil te chapalix sc'oblal ta milel te Jesús , la sut sc'op , baht sutbe hilel te lajuneb scha'winic ( 30 ) ta sehp plata te a'bot yu'un te principal sacerdotehetic soc te mamaletic ,
40027004	hich c'oht yal : La jta jmul yu'un la jcac' ta c'abal te Mach'a mayuc smul , xchi . Pero la yalbeyic : ¿ Bin cochelcotic a te ho'otcotique ? ¡ Ila aba atuquel ! la yutic .
40027005	Ha yu'un la sch'oj hilel ta Templo te lajuneb scha'winic ( 30 ) ta sehp plata , loc' bahel soc baht sjihpan sba ta te' .
40027006	Te principal sacerdotehetic la stamic te lajuneb scha'winic ( 30 ) ta sehp plata , hich la yalic : Ma xpas te ya x'och ta yawil smahtan Dios ha'i taq'uin ini , como ha stojol ch'ich' , xchihic .
40027007	C'alal la syom sc'opic , la smambeyic sq'uinal a te jpac'ojom scuenta yawil smuquenal jyanlumetic .
40027008	Ha scuentahil te Sq'uinal Ch'ich' sbihil te q'uinal c'alal ora .
40027009	Hich c'oht ta pasel te bin la yal te jalwanej Jeremías , te hich la yal : La yich'ic te lajuneb scha'winic ( 30 ) ta sehp plata , ha te stojol chahpambil yu'un te snich'nab Israel ,
40027010	la stojic a te sq'uinal jpac'ojom , hich te bin ut'il la spason ta mandar te Cajwaltic , te xchihe .
40027011	Teq'uel ta stojol gobernador te Jesús , hich joc'obot yu'un : ¿ Ha'at bal te Ajwalilat yu'un te judíohetique ? xchi sc'oblal . Ha'at nix yac awal , xchi te Jesús .
40027012	C'alal lehbot smul yu'un te principal sacerdotehetic soc te mamaletic , mayuc bin la sjac' .
40027013	Ha yu'un hich halbot yu'un te Pilato : ¿ Ma bal ba yac awa'iy te jayeb amul yac yalbelic ta acontra ? xchi .
40027014	Pero te Jesús ma ba la sjac' jp'ahluc . Xcham yo'tan yu'un te gobernador .
40027015	Ta yorahil q'uin te gobernador c'ahyem ya scoltay bahel ta stojol te pueblo jtuhl jchuquel , ha chican mach'a ya sc'anic te ants-winiquetique .
40027016	Ha yorahil a ay jtuhl jchuquel yu'unic te puhquem sc'oblal , Barrabás sbihil .
40027017	Te c'alal stsobojix sbahic a te ants-winiquetic , hich joc'obotic yu'un te Pilato : ¿ Mach'a yac ac'anic te ya jcoltaybeyex bahel , ha bal te Barrabás o ha bal te Jesús , te Cristo sbihil ? xchi .
40027018	Como sna'oj te ta scaj yil-o'tantaybelic te la yaq'uic ta c'abal .
40027019	Te c'alal hucul ta chahpajibal te Pilato , ticombot ta halbeyel yu'un te yihnam : Ma me ayuc bin xapasbe te mach'a toj yo'tan , como te naxe c'ax bayel jwocol la jca'iy ta jwayich ta scuenta te winique , xchi .
40027020	Pero te principal sacerdotehetic soc mamaletic la ya'beyic te ya xc'oht ta yo'tanic te ants-winiquetic te ha'uc ya sc'ambeyic scoltayel te Barrabás soc ha'uc ya xlaj te Jesús .
40027021	La sjac' te gobernador : Ta schebalic , ¿ mach'a yac ac'anic te ya jcoltaybeyex bahel ? xchi . Ha te Barrabás , xchihic .
40027022	Joc'obotic yu'un te Pilato : ¿ Bin ya jpasbe te Jesús , te Cristo sbihil ? xchi . Spisilic la sjaq'uic : ¡ Ac'a yich' milel ta cruz ! xchihic .
40027023	La yal te gobernador : ¿ Bin smul stahoj ? xchi . Pero tulan xan hahchic ta aw : ¡ Ac'a yich' milel ta cruz ! xchihic .
40027024	C'alal la yil te Pilato te mayuc bin ya xchapaj , te yac ta behbe tohyel sc'opic , la yich' tal ha' , la spoc sc'ab ta stojol te ants-winiquetic , hich la yal : Te ho'one ma ba ya jmulimbe sch'ich'el te winic ini . Ila me abahic atuquelic , xchi .
40027025	Hich la sjac' spisil te pueblo : Ac'a c'ohtuc ta jtojolcotic soc ta stojol te cal-jnich'ancotic te sch'ich'ele , xchihic .
40027026	Hich te Pilato la scoltay bahel te Barrabás , soc la yac' ta majel te Jesús , patil la yac' te ya xlaj ta milel ta cruz .
40027027	Hich te soldadohetic yu'un te gobernador la yiq'uic bahel ta palacio te Jesús , schahpal te soldadohetic la stsob sbahic tal ta sjoyobal .
40027028	La swahtanic , la ya'beyic slap tsajal muc'ul-c'u'ul ;
40027029	la ya'beyic scoronahin jalbil ch'ix ta sjol soc la ya'beyic stsac jalal ta swa'el-c'ab ; la squejan sbahic ta stojol , la slabanic , hich la yalic : ¡ Ha'at , Ajwalilat yu'un judíohetic ! xchihic .
40027030	La stuhbataybeyic sit yelaw te Jesús , la spojbeyic te jalal , la smajulambeyic ta sjol .
40027031	C'alal laj yo'tanic ta slabanel , la sloq'uesbeyic te muc'ul-c'u'ul , la ya'beyic slap te sc'u' spac' , la yiq'uic bahel smilic ta cruz .
40027032	Yacalic ta loq'uel bahel a , la stahic jtuhl winic , Simón sbihil , talem ta Cirene ; la sujic ta sq'uechbeyel bahel te cruz yu'un te Jesuse .
40027033	C'alal c'ohtic ta Gólgota sbihil te lugar , ( yawil Baqueljolal , xchi te c'asesbile ) ,
40027034	la ya'beyic yuch' vinagre capal ta bin ch'a , pero la nax sts'ub ya'iy , ma ba la sc'an la yuch' .
40027035	Te c'alal jipilix ta cruz yu'unic a , la spuc sbahic te sc'u' spac' , la spasbeyic seña ta na'el te mach'a ya xc'oht ta scuenta , scuenta yu'un hich ya xc'oht ta pasel a te bin yaloj te jalwanej : La spuc sbahic a te jc'u' jpac' , la spasic seña ta na'el ta scuenta te jc'u' , te xchihe .
40027036	Tey la shuhcan sbahic ta scanantayel a .
40027037	La ya'beyic ta yahc'olal sjol te ts'ihbabil te bin smulinej : HA JESÚS INI , TE AJWALIL YU'UN JUDÍOHETIC , xchi .
40027038	Ay cheb j'eleq'uetic la ya'beyic sjoquin ta milel ta cruz , jtuhl ta swa'el , jtuhl ta sq'uexam .
40027039	Te mach'atic c'axic tey a la slabanic , la sjimulan sjolic ta slabanel ,
40027040	hich la yalic : Ha'at te yac ajin te Templo , te ta oxeb c'ahc'al yac acha'pas xan , coltaya aba quiltic . Teme ha'at Snich'anat Dios , cohan tal ta cruz , xchihic .
40027041	Ha nix hich te principal sacerdotehetic , escribanohetic , fariseohetic soc te mamaletic la slabanic , hich la yalic :
40027042	La scoltaylan yantic , laj'a ma xhu' ya scoltay sba stuquel . Teme ha te Ajwalil yu'un Israel , ac'a cohuc tal ta cruz , hich ya jch'uhuntic a .
40027043	La smuc'ulin yo'tan te Diose , ac'a coltayec yu'un teme ya sc'ane , como yaloj te ho'on Snich'anon Dios , xchihic .
40027044	Ha nix hich te j'eleq'uetic te pajal jipilic ta cruz soc , la slabanic .
40027045	Ohlil c'ahc'al a , ihc'ub q'uinal ta spisil te q'uinal , ha to c'alal ta oxeb ora suhtel c'ahc'al .
40027046	Nopol sta oxeb ora suhtel c'ahc'al a , tulan awon te Jesús : Elí , Elí , ¿ lama sabactani ? xchi . ( Dios cu'un , Dios cu'un , ¿ bin yu'un apihtesejon ? xchi te c'asesbile . )
40027047	Ay mach'atic tec'ajtic tey a , c'alal hich la ya'iyic , la yalic : Ha yac yic'bel te Elías , xchihic .
40027048	Ay jtuhl tey a te ahnimal baht yich' tal jun esponja , la smul ta vinagre , la scahts'an ta ni'jalal , la ya'be sts'u'ts'uy te Jesús .
40027049	Pero la yal te yantique : Teyuc a , ya jmahliy quiltic teme ya xtal ta coltayel yu'un te Elías , xchihic .
40027050	Pero c'alal tulan awon yan buelta te Jesús , la yac' loc'uc sch'uhlel .
40027051	Ta hich ora jats ta ohlil te pac' tsalbil a te Templo , hahch tal ta jatsel ta toyol , loc' ta yoc ; nihc te q'uinal , top' te muc'ul tonetic ;
40027052	jahm te muquenaletic soc cuxaj sbaq'uetal tsobol mach'atic ch'uhltesbilic te wayem sbaq'uetalic ;
40027053	soc te c'alal cha'cuxaj te Jesús , loq'uic tal ta muquenaletic , ochic bahel ta ch'ul pueblo , la yac' sbahic ta ilel ta stojol tsobolic .
40027054	Te capitán-soldado soc te mach'atic sjoquinejic ta scanantayel te Jesús , c'alal la yilic te nihquel soc te bin c'oht ta pasel , bayel xiw yo'tanic yu'un , hich la yalic : ¡ Ta mero melel ha Snich'an Dios ini ! xchihic .
40027055	Ay tsobol antsetic tey a te yac yilbelic ta namal , ha te mach'atic la st'unic tal te Jesús c'alal Galilea soc te la yac' sbahic ta a'batinel yu'une .
40027056	Tey ayic a te María Magdalena , María te snan Jacobo soc José , soc te snan te snich'nab Zebedeo .
40027057	Ma to xmahl c'ahc'al a , tal jtuhl c'uhlej winic te talem ta Arimatea , José sbihil , te ha nix jnopojel yu'un Jesús ;
40027058	baht ta stojol te Pilato , la sc'ambe te sbaq'uetal te Jesús . Hich te Pilato la yal mandar te yacuc x'a'bot yich'be bahel te sbaq'uetal .
40027059	Hich te José la yich'be bahel te sbaq'uetal Jesús , la spotsbe ta lequil sábana ,
40027060	la xahch'an ta ach' muquenal yu'un , te yac'oj ta hotel ton ; la sbalch'umbe hilel muc'ul ton yu'un ya smacbe sti'il a te muquenal , hich baht .
40027061	Tey huhcajtic a te María Magdalena soc te yan María ta stojol te muquenale .
40027062	Ta schebal c'ahc'al , ha te c'axemix yorahil a te ya schahpanic te q'uine , la stsob sbahic te principal sacerdotehetic soc te fariseohetic ta stojol Pilato ,
40027063	hich la yalic : Cajwal , ya jna'cotic te hich la yal te jlo'loywanej te c'alal cuxul to a : Ta yoxebal c'ahc'al ya xcha'cuxajon , xchi .
40027064	Ha yu'un pasa ta mandar te yacuc yich' canantayel te muquenal ha to c'alal ta oxeb c'ahc'al , teme repente ya xtal ta ahc'abal te jnopojeletic yu'un , ya yelc'ambeyic bahel te sbaq'uetal soc ya yalbeyic te pueblo te cha'cuxajix tal . C'ax hich chopol ya xc'oht a te lo'loyel te bin ut'il ta nahil to , xchihic .
40027065	Halbotic yu'un te Pilato : Li' ay jcananetic , bahan , macahic ta lec te muquenal , la yut .
40027066	Hich bahtic , la smaquic ta lec te muquenal , la ya'beyic sello te ton soc la yaq'uic hilel jcananetic tey a .
40028001	C'axix a te sc'ahc'alel cux-o'tan , yac to nax ta sacubel q'uinal ta sba c'ahc'alil semana a , c'oht yilic te muquenal te María Magdalena soc te yan María .
40028002	Tal tulan nihquel , yu'un co tal ta ch'ulchan jtuhl ch'ul a'bat yu'un te Cajwaltic , baht ta muquenal , la sbalch'un loq'uel te ton , la shuhcan sba tey a .
40028003	Hich yilel te bin ut'il tsantsehwal , soc sac sc'u' spac' hich te bin ut'il me'sic .
40028004	Tojic xiwel yu'un te jcananetic , hahchic ta nihquel , hich c'ohtic te bin ut'il chamenic .
40028005	Pero te ch'ul a'bat hich la yalbe te antsetic : Ma xiwex , jna'oj te yac alehic te Jesús te laj ta cruz .
40028006	Ma ba li' ayixi , cha'cuxajix , hich te bin ut'il la yal . La' , ilawilic te banti la yich' xahch'ambeyel sbaq'uetal te Cajwaltique .
40028007	Bahanic ta ora , halbeyahic ya'iy te jnopojeletic yu'un te cha'cuxajix tal ta yohlil te mach'atic chamenic , soc ya xnahilij bahel awu'unic ta Galilea , tey ya xc'oht awilic a . La me jcalbeyex awa'iyic , xchi .
40028008	Hich loq'uic tal ta muquenal te antsetic soc xiwel soc bayel yutsil yo'tanic , bahtic ta ahnimal ta yalbeyel te jnopojeletic te bin yach'il c'ohtix ta pasel . Te c'alal yacalic ta behel bahel ta yalbeyel a te jnopojeletic te bin yach'il c'ohtix ta pasel ,
40028009	c'ohtic ta tahel yu'un Jesús , hich halbotic yu'un : ¡ Talonix ! xchi . Nohpojic bahel ta stojol , la spetbeyic yoc soc la sch'uhuntayic .
40028010	Hich halbotic yu'un te Jesús : Ma xiwex . Bahanic , halbeyahic ya'iy te quermanotac te bin yach'il c'ohtix ta pasel . Ac'a bahticuc ta Galilea , tey ya xc'oht yilonic a , xchi .
40028011	Te c'alal yacalic ta behel bahel a te antsetic , cha'oxtuhl jcananetic ochic bahel ta pueblo , c'oht yalbeyic ya'iy te principal sacerdotehetic spisil te bin c'ohtix ta pasel .
40028012	Te principal sacerdotehetic la stsob sbahic soc te mamaletic , la syom sc'opic soc la ya'beyic bayel taq'uin te soldadohetic ,
40028013	hich la yalic : Hich me xawalic : Talic ta ahc'abal te jnopojeletic yu'un , la yelc'anic bahel c'alal wayalotcotic a , xchihanic me .
40028014	Teme la ya'iy te gobernador , ya cac'cotic xc'ohtuc ta yo'tan , hich ya colex cu'uncotic , xchihic .
40028015	Te soldadohetic la yich'ic te taq'uin , hich nix la yalic a te bin ut'il halbotic . Hich la yich' puquel ta halel ta yohlil te judíohetic c'alal ora .
40028016	Te buluchtuhl ( 11 ) jnopojeletic bahtic ta Galilea ta wits ta banti halbotic yu'un te Jesús .
40028017	C'alal la yilic te Jesús , la sch'uhuntayic ; pero ay mach'atic xchebet yo'tanic .
40028018	Nohpoj tal te Jesús , hich la yalbe : A'botonix quich' tulan ca'tel ta ch'ulchan soc ta bahlumilal .
40028019	Ha yu'un bahanic , otsesahic ta jnopojel spisil te nacionetic , ac'ticlambeyahic yich'ic ha' ta scuenta te Tatil , te Nich'anil soc te Ch'ul Espíritu ,
40028020	soc ac'ticlambeya snopic te ya me sch'uhunic spasel spisil bintic la jpasex ta mandar . Te ho'one joquinejex spisil ora , yalel c'alal ta slajel bahlumilal , xchi te Jesús . Hichuc .
41001001	Ha shahchibal te lec yach'il c'op yu'un te Jesucristo , te Snich'an Dios .
41001002	Hich ts'ihbabil hilel yu'un te jalwanej Isaías : Ilawil , ya jticon bahel te jal-c'op cu'un te nahil ya xbaht awu'un , te ya schahpambat te be awu'une .
41001003	Ha sc'op te mach'a hich ya x'awon ta jochol taquin q'uinal : Chahpambeyahic sbe te Cajwaltique , tojobtesahic te behetic yu'un , te xchihe .
41001004	Te Juan yac ta yaq'uel ich'-ha' ta jochol taquin q'uinal soc yac ta yalbeyel sc'oblal ich'-ha' scuenta suhtesel-o'tanil yu'un stahel perdón yu'un muliletic .
41001005	Spisil mach'atic ayic ta sq'uinal Judea soc spisil mach'atic ayic ta Jerusalén loq'uic tal ta stojol Juan , la yalic ta jamal te smulic soc a'bot yich'ic ha' yu'un ta muc'ul-ha' Jordán .
41001006	Te Juan sc'u'inej stsotsel camello , nuhcul schucoj sch'uht a , soc la swe' c'ulub soc chab .
41001007	Hich yac ta yalel : Te mach'a patil ya xtal cu'un ha toyol xan yu'el a te bin ut'il ho'on , ni ha'uc ya xtuhunon yu'un stilbeyel sc'ab step stuquel .
41001008	Te ho'one ha nax ya ca'beyex awich'ic ha' , yan stuquel , ha ya ya'beyex awich'ic te Ch'ul Espíritu , xchi .
41001009	Ta hich ora loc' tal Jesús ta Nazaret ta sq'uinal Galilea , c'oht yac' sba ta a'beyel yich' ha' yu'un Juan ta muc'ul ha Jordán .
41001010	C'alal loc' tal ta ha' te Jesús , la yil jahm te ch'ulchan soc yac ta cohel tal ta stojol te Espíritu hich te bin ut'il stsuhmut .
41001011	Soc tal c'op ta ch'ulchan , hich la yal : Ha'at Jnich'anat te bayel c'uxat ta co'tan ; buen lec co'tan awu'un , xchi sc'oblal .
41001012	Ora ic'ot bahel ta jochol taquin q'uinal yu'un te Espíritu .
41001013	Cha'winic ( 40 ) c'ahc'al halaj ta jochol taquin q'uinal . C'oht ta tsajel yu'un Satanás , soc ha la sjoquin te ha'mal chambahlametic , soc te ch'ul a'batetic la yac' sbahic ta a'batinel yu'un .
41001014	Ochemix ta chuquel a te Juan , c'oht ta Galilea te Jesús , yac ta yalel te lec yach'il c'op sc'oblal te cuentahinel yu'un Dios .
41001015	Hich la yal : La stahix yorahil , nopol ya xhahchix te cuentahinel yu'un Dios . Suhtesa awo'tanic , ch'uhunahic te lec yach'il c'op , xchi .
41001016	C'alal yac ta behel Jesús ta ti'ti'mar yu'un Galilea , la yil te Simón soc Andrés te yihts'ine , yac yotsesbelic ta ha' te stsaco-chayic , como jtsac-chayetic .
41001017	Hich halbotic yu'un te Jesús : La' , t'unawonic , ya caq'uex ta jtsob-ants-winiquetic , xchi sc'oblalic .
41001018	Ora la yihquitayic hilel te stsaco-chayic , la st'unic bahel .
41001019	Sohl xan bahel te Jesús , la yil te Jacobo snich'an Zebedeo , soc te Juan te yihts'ine , ayic ta barco , yac sts'acticlambel te stsaco-chayique ;
41001020	la yic'ticlan ta ora . Hich la yihquitayic hilel ta barco te Zebedeo te static , soc te stojbil winiquetic , la st'unic bahel .
41001021	C'ohtic ta Capernaum , soc ta sc'ahc'alel cux-o'tan och ta sinagoga te Jesús soc hahch ya'iy p'ijubteswanej .
41001022	Xcham yo'tanic yu'un te nohptesel yu'un , como hich la ya'iy p'ijubteswanej te bin ut'il te mach'a tulan ya'tel , ma pajaluc soc te escribanohetique .
41001023	Ay jtuhl winic ta sinagoga yu'unic te ay bohl espíritu ta yo'tan te hich awon :
41001024	¿ Bin awochelotcotic a , Jesús te talemat ta Nazaret ? ¿ Yu'un bal tal alajinotcotic ? Ya jna'bat aba , ha'at Sch'ul-nich'anat Dios , xchi ta aw .
41001025	Pero comot yu'un te Jesús , hich la yal : ¡ Ch'aban , loc'an ta yo'tan ! xchi .
41001026	Te bohl espíritu tulan la syuq'uilan te winic , yac ta aw a loc' ta yo'tan .
41001027	Spisilic xcham yo'tanic yu'un , hich hahch yalbe sbahic : ¿ Bin a ini ? ¿ Ha bal yach'il nohptesel , te ta yip ya'tel ya spas ta mandar te bohl espíritu , soc ya sch'uhumbeyic sc'op ? xchihic .
41001028	Ora puhc sc'oblal ta spisil sq'uinal Galilea .
41001029	C'alal loq'uic ta sinagoga , ochic ta sna te Simón soc Andrés , joquinot yu'un te Jacobo soc te Juan .
41001030	Te snihal-me'el te Simón metsel ta swayib yu'un ay sc'ahc'al ; la yalbeyic sc'oblal .
41001031	Hich te Jesús nopoj tal ta stojol , la snit hahchel ta sc'ab , ora quehchaj te c'ahq'ue , och yac' sba ta a'batinel yu'unic .
41001032	Mahlix c'ahc'al a , la yic'ticlanic tal spisil te mach'atic ayic ta chamel soc te mach'atic ay pucuj ta yo'tanic .
41001033	Spisil te pueblo la stsob tal sbahic ta ti'nahil .
41001034	La slecubteslan tsobol te ay bayel ta chahp chameletic , soc la sloq'ueslan bayel pucujetic ; ma ba la yac' c'opojuc te pucujetic , como la sna'beyic sba .
41001035	Hahch ta buen sab , ihc' to a te q'uinal , loc' bahel te Jesús ta banti jochol te q'uinale , tey baht sc'opon Dios a .
41001036	Lehot yu'un Simón soc te smohloltac ,
41001037	c'alal la stahic , hich la yalbeyic : Spisilic yaquic ta lehaw , la yutic .
41001038	La yal te Jesús : Ya xbohotic ta yantic lugaretic te nopajtic ayic , yu'un ha nix hich ya cal sc'op Dios tey a , como ha talemon yu'un , xchi .
41001039	Hich behen ta yalel sc'op Dios ta jujun sinagoga ta spisil sq'uinal Galilea , soc la sloq'ueslan pucujetic .
41001040	Tal ta stojol jtuhl jc'a'elchamel , la squejan sba soc hich la yalbe bayel wocol te Jesús : Teme yac ac'ane , ya xhu' awu'un te yac alecubteson , xchi .
41001041	Te Jesús la sna'be yo'bolil sba , la shach sc'ab , la spic soc hich la yalbe : Ya jc'an , ac'a lecubucat , xchi .
41001042	Ora nax ch'ay te sc'a'elchamel , lecub hilel .
41001043	Te Jesús la sticon bahel soc tulan la spas bahel ta mandar :
41001044	Ilawil , ma me ayuc mach'a xawalbe ya'iy . Bahan , ac'a aba ta ilel ta stojol te sacerdote , soc ac'a te mahtanil te yaloj Moisés , scuenta testigo ta stojolic , xchi .
41001045	Pero c'alal baht , hahch spuc ta halel ta bayuc te bin pasbote . Hich ma hu'ix och ta pueblo te Jesús , hil ta bantic jochol te q'uinaletic ; soc bayuc talic ta stojol .
41002001	Cheb oxeb c'ahc'al ta patil , cha'och xan bahel ta Capernaum te Jesús . C'alal la ya'iyic te hulemix ta na ,
41002002	ora la stsob tal sbahic , ma x'ochic a , ni ta ti'nahil ; hich la yalbe ya'iyic te sc'op Dios .
41002003	Ay chantuhl sq'uechojic tal jtuhl winic te chamen schihal yoc sc'ab .
41002004	Pero ta scaj te bayel ants-winiquetic ma ba hu' yochelic ta banti ay te Jesús , ha yu'un mohic ta sjamel te ba na ta banti ay te Jesús . C'alal jahm yu'unic , la sjihpanic cohel soc schahchamte'el te mach'a chamen schihal yoc sc'abe .
41002005	C'alal la yil te Jesús te ay sch'uhunel yo'tanic , hich la yalbe te mach'a chamen schihal yoc sc'ab : Jnich'an , pasbilatix perdón yu'un amul , xchi .
41002006	Ay escribanohetic huhcajtic tey a , hich la snop ta yo'tanic :
41002007	¿ Bin yu'un te hich la yal ? Yac me ta sbohlc'optayel Dios . ¿ Mach'a c'an hu'uc yu'un ya spas perdón yu'un mulil , ha nax stuquel te Diose ? xchihic .
41002008	Te Jesús ora la sna' ta yo'tan te hich yac snopbelic ta yo'tanic , ha yu'un hich la sjoc'obeyic : ¿ Bin yu'un te hich yac anopbel ta awo'tanic ?
41002009	¿ Ban ay te ma wocoluc ta halel , teme ya calbe te mach'a chamen schihal yoc sc'ab : Pasbilatix perdón yu'un amul , teme ya cute , o teme ya calbe : Hahchan , q'uecha bahel achahchamte'el , behenan , teme ya cute ?
41002010	Pero scuenta yu'un hich yac ana'ic a te ha yich'oj ya'tel ta bahlumilal te Nich'anil ay ta scuenta winic yu'un spasel perdón yu'un mulil ( la yalbe te mach'a chamen schihal yoc sc'ab ) :
41002011	Ya calbat , hahchan , q'uecha bahel achahchamte'el , bahan ta ana , xchi .
41002012	Ora hahch , la sq'uech bahel te schahchamte'el ta stojol spisilic . Xcham yo'tan spisilic yu'un soc la yalbeyic yutsil sc'oblal te Diose , hich la yalic : Mayuc hich quilojtic a ini , xchihic .
41002013	Cha'loc' xan bahel ta ti'mar te Jesús ; spisil ants-winiquetic talic ta stojol , soc la sp'ijubteslan .
41002014	C'alal yac ta c'axel a , la yil te Leví snich'an Alfeo hucul ta banti ya yich' tojel patanil , hich la yalbe : La' , t'unawon , xchi . Hich hahch te Leví , la st'un bahel .
41002015	Te c'alal ay ta sna Leví te Jesús , ay tsobol jc'an-patanetic soc jmulawiletic te pajal ayic ta we'el soc Jesús soc te jnopojeletic yu'un , como bayel mach'atic t'umbil yu'un .
41002016	C'alal la yilic te escribanohetic soc te fariseohetic te ha sjoquinej ta we'el te jc'an-patanetic soc jmulawiletic te Jesús , hich la sjoc'obeyic te jnopojeletique : ¿ Bin ut'il ay a te ya sjoquin ta we'el ta uch'el jc'an-patanetic soc jmulawiletic ? la yutic .
41002017	C'alal hich la ya'iy te Jesús , hich la yalbe : Te mach'atic lec ayic ma xtuhun yu'unic jpoxtaywanej , ha nax te mach'atic ayic ta chamel . Ma ha'uc tal quic' te mach'atic toj yo'tanic , ha tal quic' te mach'atic jmulawiletique , xchi .
41002018	Te jnopojeletic yu'un te Juan soc te jnopojeletic yu'un te fariseohetic ya scom swe'elic . Ay mach'atic tal sjoc'obeyic te Jesús : ¿ Bin yu'un ya scom swe'elic te jnopojeletic yu'un te Juan soc te jnopojeletic yu'un te fariseohetic , yan te jnopojeletic awu'une , ma ba ya scom swe'elic stuquel ? xchihic .
41002019	Hich halbotic yu'un te Jesús : ¿ Ya bal scom swe'elic te mach'atic yacalic ta pas-q'uin scuenta nuhpunel teme sjoquic to te jnuhpunele ? Te c'alal sjoquinejic to te jnuhpunel , ma xhu' ya scom swe'elic .
41002020	Pero ya me sta yorahil te ya xloq'uesbot te jnuhpunel ta stojolic , ha to me ya xhahch scom swe'elic a .
41002021	Mayuc mach'a ya ya'be yach'il spac'anil te ban ay poco'ix te c'u'ule , como ya xmuc'ub sch'i'emal yu'un te spac'anile , c'ax hich ya xlohm yu'un a .
41002022	Ha nix hich ma xhu' ta pulel toj hu'el vino ta poco' nuhcul , como ya xt'ohm yu'un , ya xmahl te vino soc ya xch'ay te nuhcule ; ha ya yich' pulel ta yach'il nuhcul te vino toj hu'ele , xchi te Jesuse .
41002023	Ta sc'ahc'alel cux-o'tan te Jesús c'ax ta banti ts'umbil trigohiltic ; c'alal yacalic ta behel a te jnopojeletic yu'un hahch sjixic te sit trigo .
41002024	Ha yu'un hich halbot yu'un te fariseohetic : Ilawil , ¿ bin yu'un ya spasic ta sc'ahc'alel cux-o'tan te bin ma hichuc pasel ya sc'ane ? xchihic .
41002025	La sjac' te Jesús : ¿ Yu'un bal ma ba awilojic ta hun te bin la spas te David te c'alal ay swi'nal soc te mach'atic sjoquinej ;
41002026	ha te bin ut'il och ta sna Dios te c'alal ay ta muc'ul sacerdote a te Abiatar , la swe' te pan ac'bil ta stojol Dios , te ma ha'uc ya sc'an ya swe' , te ha nax ya xhu' ya swe'ic te sacerdotehetic , soc la ya'be swe' te mach'atic sjoque ? xchi .
41002027	Soc hich la yalbeyic xan : Te sc'ahc'alel cux-o'tan la yich' aq'uel ta scaj ants-winiquetic , ma ha'uc te ants-winiquetic la yich'ic aq'uel ta scaj te sc'ahc'alel cux-o'tan .
41002028	Ha yu'un te Nich'anil ay ta scuenta winic ha nix Ajwalil yu'un te sc'ahc'alel cux-o'tan , xchi te Jesuse .
41003001	Yan buelta och ta sinagoga te Jesús ; ay jtuhl winic tey a te taquijem jun sc'ab .
41003002	Yac stsahtaybel yilic teme ya slecubtes ta sc'ahc'alel cux-o'tan , yu'un tey ya slehbeyic smul a .
41003003	Te Jesús hich la yalbe te winic te taquijem sc'ab : Hahchan , tehc'ana aba ta ohlil , xchi .
41003004	Soc hich la sjoc'obe te yantique : ¿ Lec bal te ta sc'ahc'alel cux-o'tan ya yich' pasel te bin lec o te bin ma lecuc ; lec bal scoltayel cuxlejalil o slajinel cuxlejalil ? la yut . Mayuc bin la sjaq'uic .
41003005	Ilinem a te Jesús la yilticlan ta sjoyobal , la smel yo'tan ta scaj te tulan yo'tanic , hich la yalbe te winique : Xach'a ac'ab , la yut . Hich la xach' sc'ab , lecub te sc'abe .
41003006	Ha yu'un loq'uic bahel te fariseohetic , baht schap sc'opic soc te winiquetic yu'un Herodes te bin ya yut ya smilic te Jesús .
41003007	Loc' tey a te Jesús , baht ta ti'mar soc te jnopojeletic yu'un , soc t'unot bahel yu'un tsobol ants-winiquetic te talemic ta Galilea , soc nix ta Judea ,
41003008	Jerusalén , Idumea , ta jehch ha' Jordán soc ta sjoyobal Tiro soc Sidón . Tsobol talic ta t'unaw c'alal la ya'iyic te bin muc' yac spasticlambel te Jesús .
41003009	Ha yu'un la yalbe te jnopojeletic yu'un te yacuc schahpanic jun barco scuenta yu'un hich ma ba ya xtenot yu'un a te bayel ants-winiquetic ,
41003010	como tsobol mach'atic la slecubteslan ta chamel , ha yu'un spisil mach'a ayic ta chamel stenten sbahic ta spicbeyel sc'u' .
41003011	Te bohl espírituhetic , c'alal la yilic te Jesús , la squejan sbahic ta stojol soc la yalic : Ha'at Snich'anat te Diose , xchihic ta aw .
41003012	Pero tulan comotic yu'un Jesús te manchuc ya x'ac'ot ta na'el yu'unic .
41003013	Patil mo bahel ta wits te Jesús , la yic' sjoquin te mach'atic la sc'an la yic' ; hich talic ta stojol .
41003014	La stsa lahchaytuhl ( 12 ) scuenta yu'un ya xjoquinot yu'unic , soc yu'un ya sticonlan bahel ta yalel sc'op Dios
41003015	soc yu'un ay ya'telic ta slecubtesel jchameletic soc ta sloq'uesel pucujetic .
41003016	Te lahchaytuhl te la stsa : ha te Simón , te Pedro yan sbihil a'bot yu'une ,
41003017	Jacobo snich'an Zebedeo , soc Juan te yihts'in Jacobo , te la ya'be sbihilinic Boanerges , ha Snich'nab Chahwuc , xchi c'ohem ;
41003018	soc Andrés , Felipe , Bartolomé , Mateo , Tomás , Jacobo snich'an Alfeo , Tadeo , soc Simón te cananeo-winic ,
41003019	soc Judas Iscariote , ha te la yac' ta c'abal te Jesús .
41003020	Patil och bahel ta na te Jesús , la scha'tsob xan tal sbahic bayel ants-winiquetic , ma ba hu' we'ic yu'un .
41003021	C'alal la ya'iyic te mach'atic ay yu'un te Jesús , ya c'an tal stsaquic bahel , como la yalic : Sohquem sjol , xchihic .
41003022	Pero te escribanohetic te talemic ta Jerusalén la yalic : U'untayot yu'un Beelzebú , soc ta scuenta yajaw pucujetic te ya sloq'ueslan te pucujetique , xchihic .
41003023	Ha yu'un te Jesús la yic'ticlan tal sc'opon ta scuenta sloc'ombahil c'op , hich la yal : Te Satanás , ¿ bin ut'il ya xhu' ya sloq'ues sba stuquel ?
41003024	Teme ay ya scontrahin sbahic te ban cuentahimbil yu'un , ma xhu' ya xhalaj .
41003025	Soc te mach'atic jun snahic te ya scontrahin sbahic , ya me xjihn snahic yu'un .
41003026	Soc teme Satanás ya xhahch scontrahin sba soc teme ya sjat sba , ma xhu' ya xhalaj , ha c'ohtix ta slajibal abi .
41003027	Mayuc mach'a ya xhu' ya yochintaybe sna te winic te ay yip yu'un ya spojbe sbiluc , teme ma ba nahil ya schuc ; ha to ya xhu' ya spojbe a te sbiluque .
41003028	Ya calbeyex te spisil muliletic soc spisil sbohlc'optayel Dios ay perdón yu'un ,
41003029	yan te mach'a ya sbohlc'optay te Ch'ul Espíritu mayuc perdón yu'un stuquel ; sbahtel q'uinal smulinej , xchi te Jesús .
41003030	Como hich yalojic : Yich'oj bohl espíritu , te xchihique .
41003031	Tal te yihts'inab soc te snan te Jesús ; hilic ta fuera , la sticonic ta iq'uel tal te Jesús .
41003032	Te mach'atic huculic ta sjoyobal la yalbeyic : Talem slehbelat te anan soc awihts'inab , ayic ta fuera , xchihic .
41003033	La sjac' te Jesús : ¿ Mach'a a te jnan soc te quihts'inab ? xchi .
41003034	La yilticlan te mach'atic huculic ta sjoyobal , hich la yal : Ha jnan soc ha quihts'inab ini .
41003035	Como spisil mach'a ya spas te bin ya sc'an yo'tan te Diose , ha jnan soc ha quihts'in c'ohem , xchi te Jesuse .
41004001	Yan buelta hahch ta p'ijubteswanej ta ti'mar te Jesús . Tsobol mach'atic la stsob tal sbahic ta stojol , ha yu'un och ta barco , la shuhcan sba tey a ; yan te ants-winiquetic hilic ta ti'ha' .
41004002	Ay bayel bin la ya'be snopic ta scuenta sloc'ombahil c'op . Hich la yal ta p'ijubteswanej :
41004003	A'iya me awa'iyic : Ay jtuhl jts'umbajel loc' ta slihlinel sts'unub ;
41004004	te c'alal yac ta slihlinel , ay c'oht ta ti'be , tal ta biq'uel yu'un mutetic .
41004005	Ay c'oht ta ba tontiquil te ma ba pim slumil , ora ch'ihy como ma ba c'ubul te slumile ;
41004006	pero te c'alal loc' tal te c'ahc'al , ora chic'ot yu'un ta scaj te ma ba c'uhben slohp' , hich taquij .
41004007	Ay c'oht ta yohlil ch'ixileltic , pero tohy mohel te ch'ixetic , tenot yu'un , hich ma ba sitin .
41004008	Pero ay c'oht ta lequil lum , la yac' sit , ay la yac' lajuneb scha'winic ( 30 ) , ay la yac' oxwinic ( 60 ) , ay la yac' ho'winic ( 100 ) buelta sit , xchi te Jesús .
41004009	Soc la yalbe xan ya'iyic : Te mach'a ay schiquin , ac'a me ya'iy , xchi .
41004010	C'alal stuquel ay a te Jesús , te mach'atic nopol ayic soc nix te lahchaytuhl la sjoc'obeyic bin ut'il ay te sloc'ombahil c'op .
41004011	Hich halbotic yu'un te Jesús : Te ha'ex a'bibilex ana'ic te bin muquen ay yu'un te cuentahinel yu'un Dios ; yan te mach'atic ayic ta fuera ha nax ta sloc'ombahil c'op ya xhalbot ya'iyic stuquelic ,
41004012	scuenta yu'un ya yilic , pero ma xc'oht ta yo'tanic , soc ya ya'iyic , pero ma sna'beyic scuentahil ; scuenta yu'un ma ba ya suhtes yo'tanic te hich ya xpasbot perdón yu'un smulic , xchi .
41004013	Soc halbotic yu'un te Jesús : ¿ Yu'un bal ma xana'beyic scuentahil te sloc'ombahil c'ope ? ¿ Bin ut'il c'an ana'iquix scuentahil a hiche spisil te sloc'ombahil c'ope ?
41004014	Te jts'umbajel ha te mach'a ya sts'un te c'ope .
41004015	Te ts'unubil te c'oht ta ti'be ha te mach'atic la yich'ic ts'unel ta yo'tanic te c'ope , pero c'alal ya ya'iyic , ora ya xtal te Satanás , ya sloq'uesbe ta yo'tanic te c'op ts'umbil tey a .
41004016	Soc te ts'unubil te c'oht ta ba tontiquil , ha te mach'atic ya ya'iyic te c'op soc tse'el yo'tanic yu'un ta ora ;
41004017	pero bahal nax ay slohp' , ma ba ya xhalajic ; c'alal ya xtal wocol o uts'inel yu'un te c'ope , ora ya xyahlic .
41004018	Te ts'unubil te c'oht ta yohl ch'ixileltic , ha te mach'atic ya ya'iyic te c'ope ;
41004019	pero te sna'el bintic ay ta bahlumilal , te lo'loyel yu'un te c'uhlejalil soc te bic'sitayel biluquetic , ha ya stenic te c'ope , hich ma ba ya yac' sitinuc .
41004020	Yan te ts'unubil te c'oht ta lequil lum , ha te mach'atic ya ya'iyic te c'op soc ya xc'oht ta yo'tanic , ya sitin ta lajuneb scha'winic ( 30 ) , ta oxwinic ( 60 ) , ta ho'winic ( 100 ) ta p'ij , xchi te Jesuse .
41004021	Soc hich la yalbeyic : ¿ Ya bal yich' ich'el tal c'ahc' yu'un ya yich' nujel ta moch o ta ye'tal wayibal ? ¿ Ma bal yacuc yich' aq'uel ta scajtajib ?
41004022	Mayuc bin muquen te ma ba ya yich' chicnajtesel , mayuc bin nac'bil te ma ba ya xloc' ta sacal q'uinal .
41004023	Te mach'a ay schiquin , ac'a me ya'iy , xchi .
41004024	Soc la yalbeyic : Tsahtaya me abahic yu'un te bin yac awa'iyic , como te bin yilel yac ap'is , ha nix hich yac awich' p'isbeyel , soc c'ax hich ya x'a'botat a ,
41004025	como te mach'a ay bin ay yu'un , ya x'a'bot xan yan , pero te mach'a mayuc bin ay yu'un , ya me yich' pojbeyel te bin ay to nix yu'une , xchi .
41004026	Soc la yal xan : Te cuentahinel yu'un Dios , hich c'ohem te bin ut'il ay mach'a ya slihlin sts'unub ta lum .
41004027	Ya xway , ya xhahch , c'ahc'al ahc'abal ya xch'ihy soc ya xcol , ma sna' bin ut'il hich ya spas ,
41004028	como stuquel ya yac' sitinuc te q'uinal : nahil te ya'binal , patil te snich , patil ya xnoj ta sit .
41004029	C'alal yijubix a te site , ya yich' bojel ta hoz , yu'un la stahix yorahil ta tsobel , xchi .
41004030	Hich la yal xan te Jesús : ¿ Bin ya jpajtic a te cuentahinel yu'un Dios ? ¿ Bin sloc'ombahil c'op ya jpajtic a ?
41004031	Hich c'ohem te bin ut'il sbac' mostaza , te c'alal ya yich' ts'unel ha tut yu'un spisil yantic ts'unubiletic ,
41004032	pero te c'alal ts'umbilix , ya xcol tal , c'ax hich smuc'ul ya xc'oht a te bin ut'il spisil te ts'unubiletic ta yawil ts'unubil , ya yac' smuc'ul c'ab , hich ya xtal ta nahinel ta yaxinal te ha'mal mutetique , xchi te Jesuse .
41004033	Ta scuenta bayel sloc'ombahil c'op hich bin ut'il ini la yalbe te sc'op Dios ta ban c'alal hu' yu'unic sna'el .
41004034	Ma ba la sc'opon teme ma ha'uc ta sloc'ombahil c'op ; pero te c'alal stuquel ay soc a te jnopojeletic yu'une , spisil la yalbe bin scuentahil .
41004035	Ha nix ta stibiltayel q'uinal a , halbotic yu'un Jesús te jnopojeletic : Sohlucotic bahel ta jehch mar , xchi .
41004036	C'alal la sc'oponic hilel te bayel ants-winiquetic , la yiq'uic bahel ta barco te Jesús . Soc ay yan barcohetic te la sjoquinic bahel .
41004037	Pero hahch tulan ic' te la sten ochel ta barco te tulan sts'elajan mar , hich hahch ta mulel ta ha' .
41004038	Te Jesús ay ta yit barco , wayal ta sts'amjol . La stijic soc hich la yalbeyic : Maestro , ¿ ma bal ayuc sc'oblal yac awa'iy te ya xlajotic ? la yutic .
41004039	Hich hahch te Jesús , la scom te ic' soc la yalbe te mar : Ch'aban , lahmajan , la yut . Ch'ab te iq'ue , buen lamal q'uinal c'oht .
41004040	Hich la yalbe te jnopojeletic yu'un : ¿ Bin yu'un te yaquex ta xiwel ? ¿ Bin ut'il ay a te mayuc sch'uhunel awo'tanic ? xchi sc'oblalic .
41004041	Ha yu'un bayel xiwic , talel c'axel hich la sjoc'obe sbahic : ¿ Mach'a a ini , te ha ch'uhumbil smandar yu'un te ic' soc te mar ? xchihic yu'un .
41005001	C'ohtic ta loq'uel ta jehch mar , ta sq'uinal te gadarenohetic .
41005002	C'alal loc' ta barco te Jesús , tal ta tahel yu'un jtuhl winic te loq'uem tal ta muquenaletic , te ay bohl espíritu ta yo'tan .
41005003	Nahinem ta muquenaletic , mayuc mach'a ya xhu' ya schuc ni ha'uc ta cadena .
41005004	Bayelix buelta la yich' chucbeyel yoc sc'ab ta cadena , pero la stuch'ticlan . Mayuc mach'a hu' ta chuquel yu'un .
41005005	C'ahc'al ahc'abal behen ta ha'maltic soc ta muquenaletic , yac ta aw soc yac yehchenteslambel sba ta ton .
41005006	C'alal namal to ay a te Jesús , la yil soc ahnimal baht squejan sba ta stojol .
41005007	Tulan c'opoj , hich la yal : ¿ Bin awochelon a , Jesús , Snich'anat Dios te mero toyol ay ? ¡ Hala ta jamal ta stojol Dios te ma ba yac awuts'inon ! xchi ,
41005008	yu'un hich halbotix yu'un te Jesús : Bohl espíritu , loc'an ta yo'tan te winique , la yut .
41005009	Te Jesús la sjoc'obe : ¿ Bin abihil ? xchi . Legión jbihil , como tsobolotcotic , xchi .
41005010	Soc x'ajwalc'opojic te manchuc ya xticonotic loq'uel ta yan lugar .
41005011	Ay jtsohb chitametic yacalic ta we'el ta nopol tsehl .
41005012	Te pucujetic x'ajwalc'opojic : Ticonawotcotic bahel te banti ay te chitametic yu'un ya x'ochotcotic ta yo'tanic , xchihic .
41005013	Ora ac'otic bahel yu'un te Jesús . Hich loq'uic te bohl espírituhetic , ochic ta yo'tan te chitametic , ay wan ho'bahc' ( 2,000 ) ta coht . La sch'ojticlan cohel sbahic ta shehmelul q'uinal ta mar , tey la sjiq'uic ha' a .
41005014	Te jcanan-chitametic loq'uic ta ahnel , la spuquic ta halel ta pueblo soc ta bayuc . Hich loq'uic tal ta yilel te bin c'oht ta pasele .
41005015	C'alal c'ohtic ta banti ay te Jesús , la yilic te winic te ay tsobol pucuj ta yo'tan , huculix , slapojix sc'u' spac' , soc ya sna'ix q'uinal ; hich xiwic yu'un .
41005016	Te mach'atic te la yilic bin pasbot te mach'a ay pucuj ta yo'tan soc te bin pasbot te chitametic , la spucbeyic sc'oblal yantic .
41005017	Hich hahch sc'ambeyic te Jesús te yacuc xloc' bahel ta sq'uinalic .
41005018	Te c'alal yac ta ochel ta barco a te Jesús , halbot wocol yu'un te winic te ay pucujetic ta yo'tan ta nahil to te yacuc sjoquin bahel .
41005019	Pero ma ba ic'ot bahel yu'un te Jesús , hich halbot : Bahan ta ana , halbeya ya'iy te mach'atic ay awu'un te bin muc' la spasbat te Cajwaltic soc bin ut'il la sc'uxultayat , xchi sc'oblal .
41005020	Hich baht te winique , hahch spuc ta halel te bin muc' pasbot yu'un te Jesús ; ta spisilic xcham yo'tanic yu'un .
41005021	C'alal cha'suht ta barco ta jehch mar te Jesús , bayel ants-winiquetic la stsob tal sbahic ta stojol ; ay ta ti'mar a te Jesús .
41005022	Tal jtuhl principal yu'un te sinagoga , Jairo sbihil . C'alal la yil te Jesús la squejan sba ta ye'tal yoc ,
41005023	soc hich la yalbe bayel wocol ta stojol : Chamelix te cantsil-nich'an . Con , cajambon ac'ab ta stojol scuenta yu'un hich ya xcol a , hich cuxul ya xhil , xchi .
41005024	Hich te Jesús la sjoquin bahel te winique . T'unot bahel yu'un tsobol ants-winiquetic , lats'bil bahel yu'unic .
41005025	Pero ay jtuhl ants te ayix lahchayeb ( 12 ) ha'bil te ma xquehchaj yilbel sch'ich'el scuenta schamel .
41005026	C'axix bayel swocol ta poxtayel yu'un tsobol jpoxtaywanejetic , soc la slajinix spisil staq'uin yu'un , pero ma ba lecub yu'un , behbe nax juch'el .
41005027	C'alal la ya'iybe sc'oblal te Jesús , walac' tal ta spat Jesús ta yohlil te tsobol ants-winiquetic , c'oht spicbe sti'il smuc'ul-c'u' .
41005028	Como hich la yal ta yo'tan : Aunque sti'iluc nax smuc'ul-c'u' ya jpicbe , tic' ya xcolon a , xchi .
41005029	Hich ora quehchaj te sch'ich'ele . La ya'iy sba te lequix ay yu'un te swocole .
41005030	C'alal la ya'iy te Jesús te ay loc' te yu'ele , la sut sba sc'opon te mach'atic tey ayic a : ¿ Mach'a la spicbon jc'u' ? xchi .
41005031	Halbot yu'un te jnopojeletic yu'une : Yac awil te ipal ants-winiquetic te slats'ojat , soc yac awal : ¿ mach'a la spicbon jc'u' ? xchihat , xchihic yu'un .
41005032	Pero la sle yil ta sjoyobal mach'a a te hich la spase .
41005033	La ya'iy sba te ants te lecubtesotix , hich yac ta nihquel yu'un xiwel a tal squejan sba ta ye'tal yoc , la yalbe ya'iy ta jamal spisil te bin ut'il ay .
41005034	Te Jesús la yalbe : Cantsil-nich'an , colatix ta scuenta sch'uhunel awo'tan . Bahan , lamaluc me q'uinal yac awa'iy , colematix ta awocol , xchi sc'oblal .
41005035	Yac to ta c'op a te Jesús , ay mach'atic tal ta sna te principal yu'un te sinagoga , hich hul yalbeyic : Chamix te awantsil-nich'ane , ¿ bin yu'un yac awa'be xan swocol te Maestrohe ? xchihic c'ohel .
41005036	C'alal la ya'iy te Jesús te bin hul ta halbeyel , la yalbe te principal yu'un te sinagoga : Ma me xiwat ; ha nax ac'a sch'uhunel awo'tan , xchi sc'oblal .
41005037	Te Jesús ma ba la sc'an ay mach'a yan ya xt'unot yu'un , ha nax te Pedro , Jacobo soc Juan te yihts'in Jacobo .
41005038	C'alal c'ohtic ta sna te principal yu'un te sinagoga , te Jesús la yil te xjuyetic , la yil te mach'atic yaquic ta oq'uel soc ta aw .
41005039	Och bahel , hich la yalticlambe : ¿ Bin yu'un te xjuyetex soc te ayex ta oq'uel ? Ma ba chamen te ach'ixe , wayal nax , xchi .
41005040	La slabanic ; pero te Jesús la sloq'ueslan spisilic , la yic' ochel te sme'stat te ach'ix soc te mach'atic sjoquinej , och bahel te banti ay te ach'ixe .
41005041	La snit hahchel ta sc'ab , hich la yalbe : Talita cumi , xchi . ( Tut ach'ix , ya calbat , hahchan , xchi c'ohem . )
41005042	Ora hahch soc behen te ach'ixe , yu'un ayix lahchayeb ( 12 ) ya'bilal . Bayel xiwic yu'un .
41005043	Pero te Jesús la spas ta mandar te ma me ayuc mach'a ya sna' . Soc la yal te ac'a ya'beyic swe'el te ach'ixe .
41006001	Loc' bahel tey a te Jesús , baht ta slumal , t'unot bahel yu'un te jnopojeletique .
41006002	C'alal la sta te sc'ahc'alel cux-o'tan hahch ya'iy p'ijubteswanej ta sinagoga . C'alal la ya'iyic , xcham yo'tan tsobolic yu'un , hich la yalic : ¿ Banti la sta tal te c'op ini ? ¿ Bin a te p'ijil c'op ini te a'bot , soc te jchahp a'teliletic ini te yac spasbele ?
41006003	¿ Ma bal ha'uc te carpintero , te yal María , te ha banquilal yu'unic te Jacobo , José , Judas soc te Simón ? ¿ Soc ma bal ha'uc yihts'inab te ach'ixetic li' joctique ? xchihic . Hich bohlob yo'tanic ta stojol .
41006004	Pero halbotic yu'un te Jesús : Ta bayuc ich'bil ta muc' te jalwanej , ha nax ma ba ich'bil ta muc' ta slumal , te smohlol sts'ahquil soc te mach'atic ay yu'un ta sna , xchi .
41006005	Hich ma ba hu' yu'un spasel jchahp a'teliletic tey a , ha nax la slecubtes cha'oxtuhl jchameletic te la scajambe sc'ab ta stojolic .
41006006	Xcham yo'tan yu'un te mayuc sch'uhunel yo'tanique . La sbehentay te tut pueblohetic ta sjoyobal , yac ta p'ijubteswanej .
41006007	Ta patil la yic' tal te lahchaytuhl ( 12 ) , chebcheb la sticonlan bahel , soc la yac'ticlambe ya'tel ta sloq'uesel bohl espírituhetic .
41006008	La spasticlan ta mandar te mayuc bin ya yich'ic bahel , ha nax snahbate' ; mayuc schojac' , pan , o taq'uin ta sbolsahic ;
41006009	ya xhu' ya slap stepic pero ma ba ya yich'ic cha'lihc smuc'ul c'u'ic .
41006010	Hich la yalbe : Ta bayuc te ya x'ochex ta na , tey ya x'ayinex a ha to c'alal ya xloq'uex tey a .
41006011	Teme ay banti ma sc'an ya yiq'uex soc te ya ya'iybeyex ac'opic , loc'anic bahel tey a , tihtinahic hilel slumil awoquic scuenta testigo-c'op ta stojolic . Jamal ya calbeyex , ta yorahil ich'el ta c'op yu'un mulil , c'ax hich castigo ya yich' a te pueblo te bin ut'il te castigo ya yich' te Sodoma soc Gomorra , xchi .
41006012	Hich loq'uic bahel ta yalel te ac'a suhtes yo'tanic yu'un smulic te ants-winiquetique .
41006013	Soc la sloq'uesic tsobol pucujetic , soc la smalic ta aceite tsobol jchameletic , la slecubteslanic .
41006014	Te ajwalil Herodes la ya'iybe sc'oblal te Jesús , como puhquem ta halel te sbihile , hich la yal yu'un : Cha'cuxajem tal te Juan J'ac'-ich'-ha' , ha scuentahil te ay yu'el ta spasel ini , xchi .
41006015	Ay yantic la yalic : Ha te Elías , xchihic . Soc ay yantic la yalic : Ha jalwanej , hich bin ut'il te jalwanejetic ta namey , xchihic .
41006016	C'alal hich la ya'iy te Herodes , hich la yal : Ha te Juan la jcac' ta xot'beyel loq'uel sjol te cha'cuxajemix tal , xchi yu'un stuquel .
41006017	Como ha nix te Herodes te la sticon ta tsaquel te Juan , la yac' ta chuquel ta cadena ta cárcel , ta scaj te Herodías te yihnam Felipe te yihts'ine , yu'un la yic' yihnamin .
41006018	Como te Juan hich yalbeyej te Herodes : Ma stojiluc te awic'beyej te yihnam awihts'ine , te xchihe .
41006019	Ha yu'un te Herodías la yilintay , yo'tanuc ya smil te Juan , pero ma ba hu' yu'un ,
41006020	como te Herodes xi'oj te Juan , yu'un sna'oj te toj ta winiquil soc ch'ultesbil , hich la scanantay . C'alal la ya'iybe sc'op te Juan , ma ba la sna' bin ya spas yu'un , pero bayel la smulan te ya ya'iybe te sc'ope .
41006021	Buen ora c'oht sc'ahc'alel te c'alal Herodes , ta yorahil q'uin yu'un loc' ya'bilal , la stsob tal ta we'el principaletic , comandantehetic soc mach'atic ay ya'telic ta Galilea .
41006022	Och tal te yantsil-al Herodías , la ya'iy ahc'ot , bayel la smulan te Herodes soc te mach'atic sjoquinej ta mesa . Te ajwalil hich la yalbe te ach'ix : C'ambon te bin ya sc'an awo'tan , ya ca'bat , xchi .
41006023	Soc jc'axel la yalbe ta jamal : Ya ca'bat spisil bintic ya ac'ambon , chican teme j'ohlil ban c'alal jcuentahinej , xchi .
41006024	Hich te ach'ix loc' bahel , la sjoc'obe te snan : ¿ Bin ya jc'ambe ? xchi . Ha xac'ambe te sjol te Juan J'ac'-ich'-ha' , xchi te snane .
41006025	Hich te ach'ix och bahel ta ora ta stojol te ajwalil , hich la yal ta sc'anel : Ha ya jc'an te ora yac awa'bon tal ta plato te sjol te Juan J'ac'-ich'-ha' , xchi .
41006026	Te ajwalil bayel la smel yo'tan yu'un . Pero ta scaj te bin jc'axel yaloj ta jamal soc ta scaj te mach'atic sjoquinej ta mesa , ma ba la sc'an te ya smac ta c'op .
41006027	Ha yu'un te ajwalil la sticon bahel jtuhl soldado , la spas ta mandar te ya me yich'be tal sjol te Juan .
41006028	Hich te soldado baht xot'be loq'uel tal sjol ta cárcel , la spahchan ta plato , tal ya'be te ach'ixe , hich te ach'ix baht ya'be te snane .
41006029	C'alal la ya'iyic te jnopojeletic yu'un te Juan , tal yich'beyic bahel te sbaq'uetal , baht smuquic .
41006030	Suhtic tal ta stojol Jesús te jpuc-c'opetic , hul yalbeyic ya'iy spisil te bintic la spasic soc spisil te bintic la yaq'uic ta nopele .
41006031	Hich halbotic yu'un te Jesús : Conic te banti lamal q'uinal , cuxa awo'tanic jtebuc , xchi . ( Como tsobol mach'atic ya xtal soc ya xbahtic , hich ma tahawan we'ic . )
41006032	Hich loq'uic bahel stuquelic ta barco , bahtic ta banti lamal q'uinal .
41006033	Pero tsobol mach'atic la yilic te bahtic soc la sna'beyic sba ; ha yu'un tsobol loq'uic bahel ta pueblohetic , bahtic ta yoquic , ha nahil c'ohtic .
41006034	C'alal loc' ta barco te Jesús la yil tsobol mach'atic tey ayic a ; la sna'be yo'bolil sbahic , como hich c'ohemic te bin ut'il tuminchijetic te mayuc jcanan yu'unique ; hich bayel bin hahch ya'be snopic .
41006035	C'alal tibilix a , te jnopojeletic yu'un nohpojic tal ta stojol , hich la yalbeyic : Jochol q'uinal li'i soc tibilix .
41006036	Ticona bahel yu'un ya xbahtic ta bayuc soc ta tut pueblohetic ta sjoyobal yu'un ya sman swe'elic , xchihic .
41006037	La sjac' te Jesús : A'beya swe'elic ha'ex , xchi . ¿ Ya bal ac'an te ya xbaht jmancotic we'elil ta lajunwinic ( 200 ) denario soc ya ca'becotic yu'un ya xwe'ic a ? xchihic yu'un .
41006038	Joc'obotic yu'un te Jesús : ¿ Jaypehch pan awich'ojic ? Bahan , ilawilic , xchi . C'alal la sna'ic , hich la yalic : Ay ho'pehch soc cha'coht chay , xchihic hulel .
41006039	Hich te Jesús la spas ta mandar te yacuc ya'be shuhcan sbahic ta yax aquiltic spisilic ta wohc'owohc' .
41006040	Hich la shuhcan sbahic ta wohc'owohc' , ta ho'ho'winic ( 100 ) soc ta lajlajuneb yoxwinic ( 50 ) ta jujuwohc' .
41006041	Te Jesús la stsac te ho'pehch pan soc te cha'coht chay , la shach mohel sit ta ch'ulchan , la ya'be bendición , la xet'ticlan soc la yac'ticlambe te jnopojeletic scuenta yu'un ya spucticlambeyic . Soc la spucticlan te cha'coht chay ta stojolic .
41006042	We'ic ta spisilic , noj sch'uhtic yu'un .
41006043	Patil la stsobticlanic te xeht'elul pan soc te sobra hil te chay , noj lahchayeb ( 12 ) moch a .
41006044	Ay lajunwinic yoxlajunbahc' ( 5,000 ) ta tuhl winiquetic te we'ique .
41006045	Ora nax te Jesús la sticon ochel ta barco te jnopojeletic , yu'un ya xnahilijic bahel ta jehch ha' ta Betsaida , ya to spaticlambe hilel yo'tanic te ants-winiquetique .
41006046	C'alal laj yo'tan spaticlambeyel hilel yo'tanic a , mo bahel ta wits ta sc'oponel Dios .
41006047	C'alal ahc'abalix a , ay ta yohlil mar te barco , yan te Jesús ay ta lumq'uinal stuquel .
41006048	La yil te luhbeniquix yu'un stijel te barco , como yac ta tenel suhtel yu'un te iq'ue . Cheb oxeb xanix ora ma sacub q'uinal a , te Jesús yac ta behel tal ta ba mar ta stojolic , ya c'an sohluc bahel .
41006049	C'alal ilot yu'un te jnopojeletic te yac ta behel ta sba mar , la scuyic ta yesomba , awonic yu'un ,
41006050	como spisilic la yilic soc xiwic yu'un . Pero ora nax jucotic ta c'op yu'un te Jesús , hich la yal : ¡ Ayuc me smuc'ul awo'tanic ! Ho'on me , ma me xiwex , xchi .
41006051	Hich och ta barco te Jesús , soc ch'ab te iq'ue . Te jnopojeletic toj ch'ayel yo'tanic soc xcham yo'tanic yu'un ,
41006052	como ma to ba c'ohem ta yo'tanic bin ut'il ay sc'oblal te pan , como tulan te yo'tanique .
41006053	C'alal sohlic bahel ta ti'mar , c'ohtic ta sq'uinal Genesaret , la schuquic hilel te barcohe .
41006054	C'alal loq'uic ta barco , ora na'bot sba te Jesús yu'un te ants-winiquetique .
41006055	La sbehentayic ta bayuc ta sjoyobal q'uinal soc la sq'uechic tal ta schahchamte'el te mach'atic ayic ta chamel , c'oht yic'belic ta banti la ya'iyic ay te Jesús .
41006056	Bayuc och bahel te Jesús , ta tut pueblohetic , muc'ul pueblohetic o ta bayuc , tal smehtsanic ta callehetic te jchameletic soc la yalbeyic wocol te yacuc spicbeyic sti'il te smuc'ul-c'u' . Spisil te mach'atic la spiquic , lecubic ta chamel yu'un .
41007001	Ay la stsob sbahic ta stojol Jesús fariseohetic soc escribanohetic te talemic ta Jerusalén .
41007002	La yilic cha'oxtuhl te jnopojeletic yu'un Jesús te bohloben sc'oblal sc'abic a yacalic ta we'el , ha te ma ba spocoj sc'abic , ma lecuc la yilic .
41007003	( Como te fariseohetic soc spisil judíohetic sch'uhunejic te costumbre yu'un te antiguo mamaletic te ma xwe'ic ha to teme ya spoc sc'abic .
41007004	Soc te c'alal ya suhtic tal ta mercado , ma xwe'ic ha to teme la spoc sc'abic . Ay to bayel xan te bintic sch'uhunejic spasel , hich te bin ut'il spoquel vasohetic , q'uibetic soc te bintic ya xtuhun te pasticlambil ta cobre . )
41007005	Ha yu'un te fariseohetic soc te escribanohetic la sjoc'obeyic : ¿ Bin yu'un te ma hichuc ya spasic te jnopojeletic awu'un te bin ut'il te costumbre yu'un te mamaletic , te ya swe'ic pan te ma ba lecubtesbil sc'oblal a te sc'abique ? xchihic .
41007006	La sjac' te Jesús : ¡ Jchebal-o'tanex ! Melel nix a te bin la yalbeyex ac'oblalic te Isaías te hich ts'ihbabil hilel : Te pueblo ini yich'ojonic ta muc' ta sc'opic , pero mayucon ta yo'tanic ;
41007007	tojol ya yal te yich'ojonic ta muc' , sc'op nax winiquetic te ya yaq'uic ta nopele , te xchihe ,
41007008	como yac awihquitayic te smandar Dios , ha tulan sc'oblal awu'unic te costumbre yu'un winiquetic : ha te spoquel te q'uibetic soc te vasohetic ; soc ay yan bintic yac apasic hich te bin ut'il ini , xchi .
41007009	Soc hich la yalbe xan : Mero yac ana'ic slajimbeyel sc'oblal te mandariletic yu'un Dios scuenta yu'un yac acanantayic te costumbrehetic awu'unique ,
41007010	como hich la yal te Moisés : Ich'a ta muc' te atat soc anan , soc : Te mach'a ya sbohlc'optay te stat o snan ya me xlaj yu'un , xchi ,
41007011	yan te ha'exe hich yac awalic : Teme ay mach'a ya yalbe te stat o te snan : Spisil te bintic sc'oblal ya jcoltayat a , ha Corbán ( ha mahtanil cu'un te ya ca'be te Diose , xchi ) ,
41007012	hich ma ba yac awaq'uiquix te ya scoltay te stat o te snane .
41007013	Hich yac alajimbe sc'oblal te bin yaloj Dios ta scuenta te costumbre awu'unic te yac awaq'uic ta nopele . Soc bayel to xan bin yac apasic te pajal soc , xchi sc'oblalic .
41007014	Te Jesús la yic'ticlan ta stojol te ipal ants-winiquetic , hich la yalbe : A'iya me awa'iyic apisilic , soc ac'a c'ohtuc ta awo'tanic :
41007015	Mayuc bin ya x'och ta ye te winic te ya xhu' ya xbohlobtesbot sc'oblal yu'un ; pero te bin ya xloc' tal ta yo'tan te winic , ha ya xbohlobtesbot sc'oblal yu'un stuquel , xchi .
41007016	Te mach'a ay schiquin , ac'a me ya'iy , xchi te Jesuse .
41007017	Te c'alal hil yu'un te ants-winiquetic , och bahel ta na , joc'obot yu'un te jnopojeletic bin ut'il ay te sloc'ombahil c'op la yal .
41007018	Hich halbotic yu'un te Jesús : ¿ Yu'un bal ha nix hichex te ma xana'beyic scuentahil ? ¿ Ma bal yacuc ana'ic te mayuc bin ya x'och ta ye te winic te ya xhu' ya xbohlobtesbot sc'oblal yu'un ?
41007019	Como ma ba ya x'och ta yo'tan , ya xc'oht ta sch'uht , patil ya xbaht ta sch'ayojibal , xchi . Te bin ut'il hich la yal te Jesús , ha la yac' ta na'el a te lec spisil ta chahp we'elil .
41007020	Pero la yal te ya xbohlobtesbot sc'oblal te winic yu'un te bin ya xhahch tal ta yo'tan ,
41007021	como ta yo'tan te winic ya xhahch tal te bin chopol ya snopic , te spasel mulil , elec' , milaw , antsiwej ,
41007022	xbic'bon yo'tan , uts'inwanej , lo'loywanej , chijil-o'tanil , bic'tal-o'tanil , ixta'c'op , toybahil soc te ma sna' q'uinale .
41007023	Spisil te muliletic ini ya xhahch tal ta yo'tan , ha ya xbohlobtesbot sc'oblal yu'un .
41007024	Loc' bahel tey a te Jesús , baht ta sq'uinal Tiro soc Sidón . Och bahel ta na tey a , ma ba la sc'an te ya xna'ot banti ay ; pero ma ba hu' yu'un te la snac' sbahe .
41007025	Ay jtuhl ants te ay bohl espíritu ta yo'tan te yantsil-al , c'alal la ya'iybe sc'oblal te Jesús , ora tal squejan sba ta ye'tal yoc .
41007026	Ha griega-ants , Sirofenicia te slumale , la yalbe bayel wocol te yacuc sloq'uesbe te pucuj ta yo'tan te yantsil-ale .
41007027	Pero halbot yu'un te Jesús : Ha nahil ac'a nojuc sch'uht te al-nich'aniletic , como ma xpas te ya yich' pojbeyel te pan yu'un te al-nich'aniletic yu'un ya yich' a'beyel te bic'tal ts'i'etique , xchi .
41007028	La sjac' te antse : Melel nix a , Cajwal . Pero te bic'tal ts'i'etic ta ye'tal mesa ya xhu' ya stam swe'ic te xeht'elul pan yu'un te al-nich'aniletique , xchi .
41007029	Te Jesús la yalbe : Te bin ut'il hich la awal , bahan , loq'uemix te pucuj ay ta yo'tan te awantsil-al , xchi sc'oblal .
41007030	C'alal c'oht ta sna te antse , loq'uemix a te pucuj , soc wayalix a c'oht sta te yantsil-ale .
41007031	Te Jesús cha'loc' xan bahel ta sq'uinal Tiro , c'ax ta Sidón soc ta sq'uinal Decápolis , c'oht ta Mar yu'un Galilea .
41007032	Ic'bot tal jtuhl cohc soc uma' , la yalbeyic wocol te Jesús te yacuc scajambe sc'ab ta stojol .
41007033	Hich te Jesús jechc'al la yic' bahel te winique , la yotses yal sc'ab ta schiquin soc la stuhbatay yal sc'ab , la spicbe a te yaq'ue .
41007034	Patil la shach mohel sit ta ch'ulchan , la sjac' yo'tan , hich la yalbe : ¡ Efata ! xchi . ( Jahman , xchi c'ohem ) .
41007035	Ora jahm schiquin te winique , soc tojob te yaq'ue , toj c'opojix .
41007036	Pasotic ta mandar yu'un Jesús te manchuc ayuc mach'a ya yalbeyic ya'iy . Pero aunque hich pasotic ta mandar yu'un , c'ax to xan hich la spuquic ta halel a .
41007037	Mero xcham yo'tanic yu'un , hich la yalic : Buen lec spisil bintic spasoj ; ya sjambe schiquin cohquetic soc ya yac' c'opojuc uma'etic , xchihic .
41008001	Ta hich ora , te bin ut'il ay tsobolic soc mayuc bin ya swe'ic , te Jesús la yic' tal te jnopojeletic yu'un , hich la yalbe :
41008002	Ya jna'be yo'bolil sba te ants-winiquetic como yoxebalix c'ahc'al a te sjoquinejonic soc mayuc bin ya swe'ic .
41008003	Teme ma ba we'emic te ya jticon bahel ta snahic , ya xlaj yipic ta be , como ay namal talemic , xchi .
41008004	Hich la sjaq'uic te jnopojeletic yu'un : ¿ Ban c'an jtahtic pan li' ta jochol q'uinal te tic' ya xwe'ic a ? xchihic .
41008005	Joc'obotic yu'un te Jesús : ¿ Jaypehch pan awich'ojic ? xchi . Hucpehch , xchihic .
41008006	Ha yu'un te Jesús la spas ta mandar te yacuc shuhcan sbahic ta lum , la stsac te hucpehch pan , la yalbe wocol Dios yu'un , la xet'ticlan soc la yac'ticlambe te jnopojeletic yu'une , yu'un ya spucticlanic ta stojolic ; hich la spucticlambeyic te ipal ants-winiquetique .
41008007	Soc ay cha'oxcoht bic'tal chay yich'ojic . Te Jesús la ya'be bendición soc ha nix hich la yac' ta puhquel .
41008008	Hich we'ic soc noj sch'uhtic ; soc la stsobic te xeht'elul te hile , noj huqueb moch yu'un .
41008009	Ay wan lajunbahc' ( 4,000 ) ta tuhl te mach'atic we'ique ; hich la sticonlan bahel .
41008010	Patil och ta barco soc te jnopojeletic yu'un , c'oht ta sq'uinal Dalmanuta .
41008011	Ay fariseohetic tal stijic ta c'op te Jesús , la sc'an yilic seña ta ch'ulchan , yu'un c'an stsajic a .
41008012	Te Jesús la sjac' yo'tan yu'un , hich la yal : ¿ Bin yu'un ya sc'an ya yilic seña te jcaj ts'umbalil ini ? Jamal ya calbeyex , mayuc seña ya x'a'bot yilic te jcaj ts'umbalil ini , xchi .
41008013	Hich la yihquitay hilel , cha'och ta barco , sohl bahel ta jehch ha' .
41008014	Te jnopojeletic ma ba la sna' la yich'ic bahel pan , jpehch nax yich'ojic ta barco .
41008015	Ila me abahic , xchi te Jesús , canantaya abahic yu'un te levadura yu'un te fariseohetic soc te levadura yu'un te Herodes , xchi sc'oblalic .
41008016	Talel c'axel hich la yalbe sbahic : Ha yu'un te mayuc pan la jquich'tic tal , xchihic yu'un .
41008017	Na'bot yo'tanic yu'un te Jesús , hich la yalbe : ¿ Bin yu'un yac atij abahic ta c'op yu'un te mayuc pan awich'ojic tale ? ¿ Yu'un bal ma xana'ic , yu'un bal ma ba c'ohem ta awo'tanic ? ¿ Yu'un bal tonoben to awo'tanic ?
41008018	Ay asitic pero ¿ ma bal yacuc awilic q'uinal a ? soc ay achiquinic pero ¿ ma bal yacuc awa'iyic c'op a ? ¿ Yu'un bal ma xtal ta awo'tanic ?
41008019	Te c'alal la jxeht' te ho'pehch pan ta yohlil te lajunwinic yoxlajunbahc' ( 5,000 ) ta tuhl , ¿ jayeb moch noj a te xeht'elul pan la atsobique ? xchi . Lahchayeb ( 12 ) , xchihic .
41008020	Haxan te hucpehch pan ta yohlil te lajunbahc' ( 4,000 ) ta tuhl , ¿ jayeb moch noj a te xeht'elul pan la atsobic ? xchi . Huqueb , xchihic .
41008021	¿ Bin yu'unix a hiche te ma to xana'beyic scuentahil ? xchi sc'oblalic .
41008022	C'ohtic ta Betsaida , la yiq'uic tal jtuhl ts'o'sit , la yalbeyic wocol te Jesús te yacuc spicbe .
41008023	Te Jesús la snit bahel ta sc'ab te ts'o'sit , la yic' loq'uel ta ti'pueblo ; la stuhbataybe sit , la scajambe sc'ab ta sba soc la spicbe sit , la sjoc'obe ya'iy teme ay bin ya yile .
41008024	La shach sit , hich la yal : Ya quil winiquetic te hich yilel bin ut'il te'etic te yaquic ta behele , xchi .
41008025	La scha'picbe xan te sit soc la ya'be yil q'uinal ; hich lecub te site , namal soc jamal chican la yil spisil .
41008026	Te Jesús la sticon ta sna , hich la yalbe : Ma me x'ochat ta tut pueblo , soc ma me ayuc bin yac awalbe te mach'atic tey ayic a , xchi sc'oblal .
41008027	Te Jesús soc te jnopojeletic yu'un bahtic ta tut pueblohetic ta sq'uinal Cesarea yu'un Filipo . Yacalic ta behel a hich la sjoc'obe te jnopojeletic yu'une : ¿ Mach'a ya scuyonic a te ants-winiquetique ? xchi .
41008028	La sjaq'uic : Ay ya scuyat ta Juan te J'ac'-ich'-ha' ; ay yantic ya scuyat ta Elías ; soc ay yantic ya scuyat ta jtuhl jalwanej , xchihic .
41008029	Haxan te ha'exe , ¿ mach'ahon yac awalic a ? xchi te Jesús . La sjac' te Pedro : Ha'at te Cristohat , xchi .
41008030	Pero pasotic ta mandar yu'un Jesús te ma me ayuc mach'a ya yalbeyic ya'iy .
41008031	Te Jesús hahch snohptes te jnopojeletic yu'un te ya sc'an ya xc'ax bayel swocol te Nich'anil ay ta scuenta winic , soc te ya xp'ajot yu'un te mamaletic , te principal sacerdotehetic soc te escribanohetic , ya xlaj ta milel soc ya xcha'cuxaj tal ta yoxebal c'ahc'al .
41008032	Hich la yalbe ya'iyic ta jamal . Ha yu'un te Pedro la yic' bahel ta jechc'al soc hahch scom .
41008033	Pero te Jesús la sut sba soc la yil te yantic jnopojeletic , la scom ta c'op te Pedro , hich la yal : ¡ Loc'an ta jtojol , Satanás ! Como mayuc ta awo'tan te bintic scuenta Dios , ha nax te bintic scuenta winiquetic , la yut .
41008034	Te Jesús la yic' tal te ants-winiquetic soc te jnopojeletic yu'une , hich la yalbe ya'iyic : Teme ay mach'a ya sc'an ya st'unon , ac'a sloq'ues sba ta yo'tan , ac'a scuch te cruz yu'un soc ac'a st'unon .
41008035	Como te mach'a ya sc'an ya scanantay te scuxlejal , ya me sch'ay yu'un ; yan te mach'a ya sch'ay scuxlejal ta jcuenta soc ta scuenta te lec yach'il c'op , ya me xcol yu'un .
41008036	Como ¿ bin ya sta a te mach'a ya yu'untay spisil bintic ay ta bahlumilal , teme ch'ayel ya xbaht te sch'uhlele ?
41008037	¿ Bin ya xhu' ya yac' a te sch'uhlel te winique ?
41008038	Teme ay mach'a ya xq'uexaw ta jcuenta soc ta scuenta te jc'op ta yohlil te jcaj ts'umbalil ini te ha j'antsiwejetic soc jmulawiletic , ha nix hich te Nich'anil ay ta scuenta winic ya me xq'uexaw yu'un te c'alal ya xtal soc yutsilal te Stat soc te ch'ul a'batetique , xchi .
41009001	Te Jesús la yalbe xan : Jamal ya calbeyex te ay mach'atic li' ayic te ma to ba chamenic a ya me yilic te ya xtal soc yu'el te cuentahinel yu'un Dios , xchi .
41009002	Waqueb c'ahc'al ta patil , Jesús la yic' bahel sjoquin te Pedro , Jacobo soc Juan , q'uejel baht soc ta toyol wits . Tey c'atp'uj ta stojolic a .
41009003	Buen xlipet sacal c'oht te sc'u' spac' , hich te bin ut'il me'sic , mayuc mach'a hich ya xhu' ya sacubtes pac' ta bahlumilal a .
41009004	Soc chicnaj te Elías soc Moisés , yacalic ta c'op soc te Jesús .
41009005	Ha yu'un te Pedro la yalbe te Jesús : Rabí , ¡ lec te li' ayotique ! Ya jpascotic oxeb yaxna , jun awu'un , jun yu'un Moisés soc jun yu'un Elías , xchi .
41009006	Ma ba la sna' te bin yac yalbel , yu'un xiwen yo'tanic .
41009007	Patil tal tocal te la yaxinteslan , soc ay mach'a c'opoj tal ta tocal , hich la yal : Ha Jnich'an ini te bayel c'ux ta co'tan ; a'iybeya awa'iyic sc'op , xchi la ya'iyic .
41009008	La xan yilic , mayuc mach'a chicanix tey a , ha xanix stuquel te Jesús .
41009009	C'alal cohic tal ta wits , pasotic ta mandar yu'un Jesús te ma me ayuc mach'a ya yalbeyic te bin la yilic , ha to c'alal cha'cuxajix tal ta yohlil chamen winiquetic a te Nich'anil ay ta scuenta winic .
41009010	Ha yu'un la smuc ta yo'tanic te bin halbotic yu'une . Talel c'axel la yalbe sbahic bin ut'il ay a te ya xcha'cuxaj tal ta yohlil chamen winiquetic .
41009011	Hich la sjoc'obeyic : ¿ Bin yu'un ya yal te escribanohetic te ha nahil ya xtal te Elías ? xchihic .
41009012	La sjac' te Jesús : Melel nix a te ha nahil ya xtal te Elías soc ya scha'pasticlan xan spisil . Pero ¿ ma bal hichuc ya yal te bin ts'ihbabil te bin ut'il te Nich'anil ay ta scuenta winic ya xc'ax bayel swocol soc ya xp'ajot ?
41009013	Pero ya calbeyex te xtaluquix te Elías , soc la spasbeyic spisil te bin la sc'an yo'tanic , hich nix te bin ut'il ts'ihbabil hilel sc'oblal , xchi .
41009014	C'alal c'ohtic te banti ay te yantic jnopojeletic , la yilic te joytaybilic yu'un tsobol ants-winiquetic , soc ay escribanohetic yac stijbel sbahic ta c'op soc .
41009015	Spisil te ants-winiquetic , c'alal la yilic te Jesús , xcham yo'tanic soc ahnimajic bahel ta stojol soc la spatbeyic yo'tan .
41009016	Joc'obotic yu'un te Jesús : ¿ Binti a te yac atijbel abahic ta c'op yu'une ? xchi .
41009017	La sjac' jtuhl te mach'atic tey ayic a : Maestro , la jquic'bat tal te jnich'an te ay espíritu te macbil sc'op yu'une .
41009018	Bayuc ay a ya x'uts'inot yu'un , ya xch'ojot ta lum yu'un ; ya xbuhlan ye , ya sc'uxticlan ye soc ya ste'an sba . La jc'ambeyix te jnopojeletic awu'un te yacuc sloq'uesbonic , pero ma ba hu' yu'unic , xchi .
41009019	La yal te Jesús : ¡ Mayuc sch'uhunel yo'tanic te jcaj ts'umbalil ini ! ¿ Jayeb xan c'ahc'al ya sc'an te ya joquinex ? ¿ Jayeb xan c'ahc'al ya xcuhch cu'un te bin ut'il ayexe ? Ic'bonic tal , la yut .
41009020	Hich la yiq'uic tal ta stojol , soc te espíritu c'alal la yil te Jesús , tulan la syuq'uilan te quereme , xbahlawet c'ohel ta lum soc yac ta buhl ya'lel ye .
41009021	Te Jesús la sjoc'obe te stat te quereme : ¿ Sjayebalix c'ahc'al te hich ya xpasbot ? xchi . Ta yalalil to .
41009022	Bayel buelta ya xch'ojot ochel ta c'ahc' soc ta ha' , yu'un ya xmilot yu'un ; pero teme ay bin ya xhu' yac apas , c'uxultayawotcotic , coltayawotcotic , xchi .
41009023	Jesús la yalbe : ¿ Bin yac awal teme ya xhu' cu'une ? Te mach'a ay sch'uhunel yo'tan spisil ya xhu' yu'un , xchi .
41009024	Tulan c'opoj ta ora te stat te quereme : Ya jch'uhun ; coltayawon te banti mayuc sch'uhunel co'tan , xchi .
41009025	C'alal Jesús la yil te stenten sbahic ta talel te ants-winiquetic , la yut te bohl espíritu , hich la yal : Uma' soc cohc espíritu , ya jpasat ta mandar , loc'an ta yo'tan , ma me x'ochatix tey a , la yut .
41009026	Ha yu'un te espíritu awon soc tulan la syuq'uilan te querem , hich loc' ta yo'tan ; chamen hilel yilel te quereme . Ay tsobol la yalic : Chamix , xchihic yu'un .
41009027	Pero te Jesús la snit hahchel ta sc'ab , hich tehc'aj te quereme .
41009028	C'alal och bahel ta na te Jesús , te jnopojeletic yu'un la sjoc'obeyic ta stuquel : ¿ Bin yu'un te ma ba hu' cu'uncotic sloq'uesel ? xchihic .
41009029	Te espíritu ini ma xhu' ta loq'uesel ta hich nax , ha nax ta scuenta sc'oponel Dios soc ta scomel we'elil , xchi te Jesús .
41009030	Loq'uic bahel tey a , behenic ta sq'uinal Galilea ; te Jesús ma ba la sc'an te ay mach'a ya sna' te tey ay ahe ,
41009031	yu'un yac sp'ijubtesbel te jnopojeletic yu'une . Hich yac yalbebel : Te Nich'anil ay ta scuenta winic ya me x'ac'ot ta sc'ab winiquetic soc ya me smilic ; pero c'alal lajemix a , ya xcha'cuxaj xan tal ta yoxebal c'ahc'al , xchi .
41009032	Pero ma ba la sna'beyic scuentahil te bin halbotic , soc la xi'ic sjoc'obeyel .
41009033	C'ohtic ta Capernaum , soc te c'alal ayiquix ta na a , hich joc'obotic yu'un te Jesús : ¿ Bin a te la atij abahic ta c'op ta be yu'un ? xchi .
41009034	Ma ba la sjaq'uic , como ta be la stij sbahic ta c'op yu'un te mach'a a te muc' ya xc'oht ta spisilic .
41009035	Ha yu'un te Jesús la shuhcan sba , la yic' tal te lahchaytuhl ( 12 ) , hich la yalbe : Te mach'a ya sc'an te muc' sc'oblal ya xc'oht , ha slajibal soc ha me a'batil ya xc'oht yu'un spisil yantic , xchi .
41009036	La yic' tal jtuhl alal , la stehc'an ta yohlilic ; la spet soc hich la yalbe ya'iyic :
41009037	Te mach'a ho'on ta jcuenta te ya yic' jtuhluc alal hich te bin ut'il ha'i alal ini , ho'on ya yic'on abi ; soc te mach'a ya yic'on te ho'one , ma ho'ucon ya yic'on , ha ya yic' te mach'a la sticonon tale , xchi .
41009038	Hich la yal te Juan : Maestro , la jquilcotic ay mach'a yac ta sloq'uesel pucujetic ta scuenta abihil ; la jcomcotic , como ma ba st'unojotic , xchi .
41009039	Pero la yal te Jesús : Ma me xacomic , yu'un te mach'a ya spas jchahp a'telil ta scuenta jbihil , ma xhu' te patil ay bin chopol ya yalbon jc'oblal .
41009040	Como te mach'a ma ba ya scontrahinotic , ha jmohloltic .
41009041	Mach'ayuc a te ya ya'beyex awuch'ic jun vaso ha' ta scuenta jbihil , te bin ut'il ha yu'unex Cristo , jamal ya calbeyex te ma ba ya xch'ay te smahtane .
41009042	Mach'ayuc a te ya yac' yahluc ta mulil jtuhluc ha'i alaletic ini te sch'uhunejonic , ha lec te yacuc yich' chucbeyel cha' ta snuc' soc ya yich' ch'ojel ochel ta mar .
41009043	Teme ha ya ya'bat ale amul te ac'ab , boja loq'uel ; ha lec te jch'ix xanix ac'ab a ya x'ochat ta cuxlejal te bin ut'il schebal ac'ab a ya xbahat ta infierno te banti ma xhu' ta tup'el te sc'ahc'ale ,
41009044	ta banti ma xcham shahulic soc mayuc bin ora ya xtup' te sc'ahc'ale .
41009045	Teme ha ya ya'bat ale amul te awoc , boja loq'uel ; ha lec te jch'ix xanix awoc ya x'ochat ta cuxlejal te bin ut'il schebal awoc ya xch'ojotat ochel ta infierno te banti ma xhu' ta tup'el te sc'ahc'ale ,
41009046	ta banti ma xcham shahulic soc mayuc bin ora ya xtup' te sc'ahc'ale .
41009047	Soc teme ha ya ya'bat ale amul te asit , ch'o'a loq'uel ; ha lec te jp'ij xanix asit ya x'ochat ta banti ay te cuentahinel yu'un Dios te bin ut'il schebal asit a ya xch'ojotat ochel ta infierno ,
41009048	te banti ma xcham shahulic soc mayuc bin ora ya xtup' te sc'ahc'ale .
41009049	Spisil ants-winiquetic ya me yich'ic chi'ubtesel ta c'ahc' , soc ya yich' chahpanel ta ats'am spisil milbil smahtan Dios .
41009050	Lec te ats'ame , pero teme ya sch'ay te schi'ile , ¿ bin ut'il c'an taluc xan schi'il ? Ayuc me achi'ilic , soc lamaluc me q'uinal yac awa'iyic soc yantic , xchi .
41010001	Loc' bahel tey a te Jesús , baht ta sq'uinal Judea soc ta jehch Jordán . Yan buelta la stsob tal sbahic tsobol ants-winiquetic ta stojol , hich te Jesús hahch sp'ijubteslan hich te bin ut'il c'ahyem ta spasel .
41010002	Nohpojic tal ta stojol fariseohetic , yo'tanuc ya stsaj ya'iyic , ha yu'un la sjoc'obeyic teme stojil te ya sch'ay hilel yihnam te winique .
41010003	Hich halbotic yu'un te Jesús : ¿ Bin la spasex ta mandar te Moisés ? xchi .
41010004	Te Moisés la yal te ya xhu' ya ya'be hun yu'un yihquitayel soc ya sticon bahel , xchihic .
41010005	La sjac' te Jesús : Ta scaj te tulan awo'tanic te hich mandar la sts'ihbabeyex hilel te Moisés ;
41010006	pero ta shahchel spisil bintic ay , Dios la spas winic soc ants .
41010007	Ha scuentahil te winic ya yihquitay hilel te sme'stat , ya yic' sba soc te yihname ,
41010008	jun sbaq'uetal ya xc'oht ta schebalic ; hich ma chebuquix , junax ayic .
41010009	Ha yu'un te bin junax la yac' te Diose , ma me ayuc mach'a ya yac' te ya sjat sbahic , xchi .
41010010	C'alal suhtiquix bahel ta na a , cha'joc'obot xan yu'un te jnopojeletic bin ut'il ay ini .
41010011	La yal te Jesús : Mach'ayuc a te ya yihquitay hilel yihnam soc ya yic' yan ants , yac me ta antsiwej ta stojol te yihname .
41010012	Soc te ants teme ya yihquitay hilel smamalal soc ya x'ic'ot yu'un yan winic , yac yac'bel sba ta antsinel , xchi .
41010013	La yiq'uic tal alaletic ta stojol Jesús yu'un yacuc xpicticlanotic yu'un , pero te jnopojeletic la scomic te mach'atic yic'ojic tal te alaletique .
41010014	C'alal ilot yu'un te Jesús , ma lecuc la ya'iy , hich la yalbe : Ac'a taluc ta jtojol te alaletic , ma me xacomic , como te mach'atic hich stalelic , ha yu'unic te cuentahinel yu'un te Diose .
41010015	Jamal ya calbeyex , te mach'a ma ba ya yich' te cuentahinel yu'un Dios hich te bin ut'il alal , ma ba ya x'och tey a , xchi .
41010016	Hich la speticlan te alaletic , la scajanlambe sc'ab ta stojolic soc la yac'ticlambe bendición .
41010017	C'alal hahch ta behel te Jesús , tal ta ahnimal jtuhl winic , c'oht squejan sba ta stojol soc hich la sjoc'obe : Maestro te lecat ta winiquil , ¿ bin ya jpas scuenta yu'un ya quich' te cuxlejal scuenta sbahtel q'uinal ? xchi .
41010018	Halbot yu'un te Jesús : ¿ Bin yu'un te : Lecat ta winiquil , te xchihate ? Mayuc mach'a lec , ha nax lec stuquel te Diose .
41010019	Ana'oj te mandariletic : Ma me xawa'iy antsiwej ; ma me xawa'iy milaw ; ma me xawa'iy elec' ; ma me xlehawanat ta c'op ; ma me xawa'iy lo'loywanej ; ich'a ta muc' te ame'atate , xchi .
41010020	La sjac' te winique : Maestro , ta jqueremil to la jpas spisil ini , xchi .
41010021	Te Jesús la yilbe sit , c'ux la ya'iy ta yo'tan , hich la yalbe : Ay to bin ya sc'an yac apas : bahan , chona spisil bintic ay awu'un , q'uebembeya te pobrehetic , hich me ay ac'uhlejal ta ch'ulchan ; soc la' t'unawon , xchi .
41010022	Pero la spich' sba yo'tan yu'un te bin halbot , ay ta mel-o'tan bahel , yu'un ay bayel sc'uhlejal .
41010023	Te Jesús la yil ta sjoyobal , hich la yalbe te jnopojeletic yu'une : ¡ Te mach'atic ay sc'uhlejalic , wocol ya x'ochic ta banti ay te cuentahinel yu'un te Diose ! xchi .
41010024	Te jnopojeletic xcham yo'tanic yu'un te bin la yal . Pero cha'halbotic xan yu'un : Cal-jnich'nab , te mach'atic ha smuc'ulinej yo'tanic te sc'uhlejalic , ¡ wocol ya xhu' ya x'ochic te banti ay te cuentahinel yu'un te Diose !
41010025	Ha ma ba wocol ya sohl ta yoc aguja te camello , ha wocol ya x'och jc'uhlej ta banti ay te cuentahinel yu'un te Diose , xchi .
41010026	C'alal la ya'iyic c'ax to xan xcham yo'tanic yu'un te jnopojeletic ; talel c'axel hich la yalbe sbahic : ¿ Mach'a nix c'an coluc a ? xchihic .
41010027	Te Jesús la yilticlambe sitic , hich la yalbe ya'iyic : Te ants-winiquetic ma xhu' yu'unic , yan te Diose ma hichuc stuquel , como spisil ya xhu' yu'un , xchi .
41010028	Ha yu'un te Pedro la yalbe : Te ho'otcotic la jquihquitaycotic hilel spisil soc la jt'unatcotic , xchi .
41010029	Hich jac'botic yu'un te Jesús : Jamal ya calbeyex , mach'ayuc a te ya yihquitay hilel sna , sbanquiltac , swixitac , yihts'inab , sme'stat , yal-snich'nab o sq'uinal ta ho'on ta jcuenta soc ta scuenta te lec yach'il c'op ,
41010030	ho'winic ( 100 ) buelta sjelol ya yich' ta ora ini : teme sna , o sbanquiltac , swixitac , snan , yal-snich'nab o sq'uinal , soc nix uts'inel ; ta patil ya me yich' scuxlejal sbahtel q'uinal .
41010031	Pero bayel mach'atic nahil ayic te patil ya xc'ohtic , soc te mach'atic patil ayic te nahil ya xc'ohtique , xchi .
41010032	Yacalic ta mohel bahel ta sbehlal Jerusalén , ha nahil yac ta behel te Jesús ; te jnopojeletic xcham yo'tanic , soc xiwel st'unojic . Ha yu'un te Jesús jechc'al la yic' bahel te lahchaytuhl ( 12 ) , hahch yalbe ya'iyic te bin ya xc'oht ta pasel ta stojol :
41010033	Yacotiquix ta mohel bahel ta Jerusalén , te Nich'anil ay ta scuenta winic ya me x'ac'ot ta sc'ab te principal sacerdotehetic soc escribanohetic . Ya me schapbeyic sc'oblal ta milel soc ya me ya'beyic ta sc'ab jyanlumetic .
41010034	Ya me slabanic , ya smajic , ya stuhbatayic soc ya me smilic ; pero ta yoxebal c'ahc'al ya xcha'cuxaj tal , xchi .
41010035	Nohpojic tal te Jacobo soc Juan te snich'nab Zebedeo , hich la yalic : Maestro , ya jc'ancotic te yac apas te bin ya jc'ambatcotic , xchihic .
41010036	¿ Binti a te yac ac'an te ya jpasbeyexe ? xchi .
41010037	Hich la yalbeyic : Ac'awotcotic te ya xhuhcajotcotic jtuhl ta awa'el soc jtuhl ta aq'uexam ta utsilal awu'un , xchihic .
41010038	Hich halbotic yu'un te Jesús : Ma xana'ic te bin yac ac'anique . ¿ Ya bal xhu' yac awuch'ic te vaso te ho'on ya cuch' , o ya bal xcuhch awu'unic teme hich ya xc'oht ta acuentahic te bin ya xc'oht ta jcuenta te ho'one ? xchi .
41010039	Yac , ya xhu' cu'uncotic , xchihic . Halbotic yu'un te Jesús : Melel nix a te vaso te ya cuch' ho'on , ya me awuch'ic , soc te bin ya xc'oht ta jcuenta , ha nix hich ya xc'oht ta acuentahic ;
41010040	pero te ya xhuhcajex ta jwa'el soc ta jq'uexam ma ho'ucon ay ta jcuenta yaq'uel , ha nax yu'un te mach'atic chapal ta scuentahic , xchi .
41010041	C'alal la ya'iyic te lajuntuhlic , hahch yilintayic te Jacobo soc te Juan .
41010042	Pero te Jesús la yic'ticlan tal , hich la yalbe ya'iyic : Yac ana'ic te ajwaliletic yu'un te jyanlumetic ya yac' sbahic ta ich'el ta muc' yu'un te slumalique , soc te mach'atic tulan ya'telic ya yac' sbahic ta ch'uhumbeyel smandaric .
41010043	Pero ma hichuc te ha'exe ; te mach'a muc' ya sc'an ya xc'oht ta awohlilic , ha me a'bat awu'unic ya xc'oht ,
41010044	soc te mach'a ya sc'an te nahil awu'unic , ha me a'bat ya xc'oht yu'un spisilic .
41010045	Como te Nich'anil ay ta scuenta winic ma ba tal ta a'batinwanej , ha tal yac' sba ta a'batinel , soc tal yac' scuxlejal scuenta scolel tsobolic , xchi .
41010046	C'ohtic ta Jericó . C'alal loq'uelic yac ta Jericó te Jesús soc te jnopojeletic yu'un soc tsobol ants-winiquetic , ay jtuhl ts'o'sit , Bartimeo snich'an Timeo , hucul ta ti'be ta c'ambajel .
41010047	C'alal la ya'iy te ha te Jesús talem ta Nazaret , hahch ta aw : ¡ Jesús , Snich'anat David , c'uxultayawon ! xchi .
41010048	Tsobol mach'atic comot yu'un te yauc xch'ab , pero tulan xan awon : ¡ Snich'anat David , c'uxultayawon ! xchi .
41010049	Ha yu'un la stehc'an sba te Jesús , la sticon ta iq'uel tal . Hich la yiq'uic tal te ts'o'sit soc hich la yalbeyic : Ayuc smuc'ul awo'tan ; hahchan , yac yic'belat te Jesús , xchihic .
41010050	Hich la sch'oj hilel te smuc'ul-c'u' , la stehc'an sba , tal ta stojol Jesús .
41010051	¿ Bin yac ac'an ya jpasbat ? xchi te Jesús . Rabí , ya jc'an ya quil q'uinal , xchi te ts'o'site .
41010052	Bahan , xchi te Jesús , colematix ta scuenta sch'uhunel awo'tan , xchi sc'oblal . Ora la yil q'uinal soc la st'un bahel te Jesuse .
41011001	C'alal nopol ya xc'ohtic ta Jerusalén a , ta Betfagé soc Betania ta stojol te Wits Olivohiltic , te Jesús la sticon bahel cheb jnopojeletic yu'un ,
41011002	hich la yalbe bahel : Bahanic ta tut pueblo te ay ta stojol banti ayex , te c'alal ya x'ochex tey a ya me atahic tut burro te chucbil , te ma to ayuc mach'a mohem a ; tilahic soc nitahic tal .
41011003	Teme ay mach'a ya sjoc'obeyex : ¿ Bin yu'un hich yac apasic ? teme xchihe , halbeyahic te ya xtuhun yu'un te Cajwaltic , ya me sticon suhtel tal ta ora , xchi .
41011004	Hich bahtic , chucul ta ti'nahil a c'oht stahic te tut burro , ay ta ti'be ; hich la stilic .
41011005	Hich joc'obotic yu'un te mach'atic tey tec'ajtic a : ¿ Bistuc awu'unic te yac atilbelic te tut burro ? xchihic .
41011006	La yalbeyic te bin halbotic bahel yu'un te Jesús ; hich a'botic bahel .
41011007	La yiq'uic bahel te tut burro ta stojol Jesús , la slimbeyic smuc'ul-c'u'ic ta spat , tey mo a te Jesús .
41011008	Soc ay tsobolic te la slimticlan smuc'ul-c'u'ic ta be , ay yantic te la sbojticlanic tal sc'ab te'etic , la slimic ta be .
41011009	Te mach'atic nahil ayic soc te mach'atic patil ayic , hich yacalic ta aw : ¡ Hosana ! ¡ Bayel yutsil te mach'a talem ta scuenta sbihil te Cajwaltique !
41011010	¡ Bayel yutsil te cuentahinel yu'un te jtatic David te yac ta talele ! ¡ Hosana ta stoyolil ch'ulchan ! xchihic ta aw .
41011011	Och bahel ta Jerusalén te Jesús , soc och ta Templo . C'alal la yil ta sjoyobal spisil bintic ay tey a , como ihq'uix q'uinal a , baht ta Betania soc te lahchaytuhle .
41011012	Ta schebal c'ahc'al , c'alal loq'uic tal ta Betania , ay swi'nal la ya'iy te Jesús .
41011013	La yil namal ay jtehc' higuera te ayix ya'binal , baht yil teme ay site . Pero c'alal c'oht tey a , mayuc sit la stahbe , ha nax ay ya'binal , como ma to yorahiluc sit .
41011014	Ha yu'un te Jesús la yalbe te higuera : Ma me jaymehl ay mach'a ya slo'bat asit , la yut . La ya'iyic te jnopojeletic yu'une .
41011015	C'ohtic ta Jerusalén , c'alal och ta Templo te Jesús , hahch stenticlan loq'uel te mach'atic yacalic ta chombajel soc mambajel . La sbuchticlambe smesahic te jel-taq'uinetic soc la sbuchticlambe shuctajibic te jchon-stsuhmutetic ;
41011016	soc ma ba la yac' te ya sohlic c'axel ta yamaq'uil Templo teme ay bintic scuchojic ya xc'axic tey a .
41011017	Hich la yal ta p'ijubteswanej : ¿ Ma bal hichuc ts'ihbabil : Te jna hich ya xc'oht sbihil te ha na yu'un sc'oponel Dios yu'un spisil nacionetic , te xchihe ? Pero te ha'exe la ac'atp'uniquix ta sch'en j'eleq'uetic , xchi .
41011018	Te escribanohetic soc te principal sacerdotehetic la ya'iyic , soc hahch slehic bin ya yut ya smilic . Pero xi'ojic , como spisil te pueblo lec la ya'iyic te p'ijubtesel yu'une .
41011019	Ta yihc'ubel q'uinal loc' bahel ta pueblo te Jesuse .
41011020	C'alal c'axic bahel ta sab , la yilic te higuera te taquijemix c'alal ta slohp' .
41011021	La sna' te Pedro , hich la yal : Rabí , ilawil te higuera te la abohlobtesbe sc'oblale , taquijemix , xchi .
41011022	La sjac' te Jesús : Ayuc me sch'uhunel awo'tanic ta stojol Dios .
41011023	Jamal ya calbeyex , mach'ayuc a te ya yalbe ha'i wits ini : Loc'an , ch'oja ochel aba ta mar , teme xchihe , teme ma xchebetuc yo'tan , teme sch'uhunej te hich ya xc'oht ta pasel te bin la yale , hich me ya xc'oht ta pasel .
41011024	Ha yu'un ya calbeyex , spisil te bin yac ac'anic ta sc'oponel Dios , ch'uhunahic te ya x'a'botex , hich me ya x'a'botex .
41011025	Te c'alal yaquex ta sc'oponel Dios a , pasbeyahic perdón teme ay mach'a ay stahoj smul ta atojol , scuenta yu'un hich ya spasbeyex perdón yu'un amulic a te Atatic te ay ta ch'ulchan .
41011026	Teme ma ba yac apasic perdón , ha nix hich ma ba ya spasbeyex perdón yu'un amulic te Atatic te ay ta ch'ulchan , xchi .
41011027	Cha'suhtic tal ta Jerusalén , soc te c'alal yac ta behel ta Templo a te Jesús , tal te principal sacerdotehetic , te escribanohetic soc te mamaletic ,
41011028	hich la sjoc'obeyic : ¿ Banti awich'oj awa'tel ta spasel ini ? ¿ Mach'a la ya'bat awa'tel ta spasel te bin yacat ta spasele ? la yutic .
41011029	La sjac' te Jesús : Ha nix hich ay bin ya joc'obeyex ; teme yac awalbonic ca'iy , ha nix hich ya calbeyex banti quich'oj ca'tel ta spasel te bin yacon ta spasele .
41011030	Te la yac' ich'-ha' te Juan , ¿ ha bal yu'un ch'ulchan o ha bal yu'un winiquetic ? Halbonic ca'iy , xchi .
41011031	Talel c'axel hahch yalbe sbahic : Teme ya caltic : Yu'un ch'ulchan , teme xchihotique , ya me yal : ¿ Bin yu'unix ma ba la ach'uhunic a ? ya me yutotic .
41011032	Yan teme ya caltic : Yu'un winiquetic , teme xchihotique . . . Pero la xi'ic te pueblo , como spisilic sch'uhunejic te ha jalwanej ta melel te Juan .
41011033	Ha yu'un la sjaq'uic : Ma jna'cotic , xchihic . Ha nix hichon , ma ba ya calbeyex banti quich'oj ca'tel ta spasel te bin yacon ta spasele , xchi te Jesús .
41012001	Hich te Jesús hahch yalbe ya'iyic sloc'ombahil c'op : Ay jtuhl winic la sts'un ts'usubiltic , la sjoy ta corral , la shotbe sp'e'ojibal , la spas toyol ilo-q'uinal , soc la yac' ta majanel yu'un j'a'teletic ; baht ta namal .
41012002	Ta yorahil stulbeyel sit la sticon tal jtuhl a'bat ta stojol te j'a'teletic yu'un ya yich'be sit te ts'usube .
41012003	Pero la stsaquic soc la smajic , jochol sc'ab a la sticonic bahel .
41012004	Te yajwal la scha'ticon xan yan a'bat ; pero la sch'ojic ta ton , la yehchentesbeyic sjol , la yuts'inic bahel .
41012005	La scha'ticon xan yan a'bat , la smilic stuquel . Ay tsobol yantic te ticombilic yu'un ; ay la smajic soc ay la smilic .
41012006	Ta slajibal , ay jtuhl snich'an te bayel c'ux ta yo'tan , ha la sticon bahel ta stojolic , yu'un hich la yal : Ya me yich'ic ta cuenta te jnich'ane , xchi .
41012007	Pero te j'a'teletic hich la yalbe sbahic : Ha'ix te mach'a ya yich' hilel te q'uinale ; la'ic , ya jmiltic , hich ya quich'tic te q'uinale , xchihic .
41012008	Hich la stsaquic , la smilic , la sch'ojic loq'uel ta ts'usubiltic te sbaq'uetale .
41012009	¿ Bin ya spas yu'un te yajwal te ts'usubiltic ? Ya me xtal smil te j'a'teletic soc ya ya'be yantic te sts'usubile .
41012010	¿ Ma bal awilojic te bin ts'ihbabil ta Shun Dios : Te ton te ch'ayot hilel yu'un te jpas-nahetic , ha mero yich'o-ip xuhc na c'oht .
41012011	Ha te Cajwaltic te hich spasoje ; c'ax bayel yutsil ya quiltic , te xchihe ? xchi .
41012012	Ya c'an stsaquic te Jesús como la sna'ic te ha sc'oblalic te halbot ya'iyic te sloc'ombahil c'ope ; pero la xi'ic te pueblo , hich la yihquitayic hilel , bahtic .
41012013	Patil la sticonic tal ta stojol Jesús cha'oxtuhl fariseohetic soc winiquetic yu'un Herodes scuenta yu'un ya stahbeyic smul a te bin ya yale .
41012014	Hich c'oht yalbeyic : Maestro , ya jna'cotic te smelelil bin yac awal , soc te mayuc mach'a yac axi' aba soc ; yu'un ma ba yac awilbe stalel te ants-winiquetic , smelelil yac awac' ta nopel te be yu'un Dios . ¿ Stojil bal ta tojbeyel patanil te César , o ma'uc ? ¿ Ya bal ca'betic , o ma'uc ? xchihic .
41012015	Pero te Jesús la sna' te cheb yo'tanic , hich la yalbe : ¿ Bin yu'un yac atsajonic ? Ich'bonic tal quil jsehp denario , xchi .
41012016	La yich'beyic tal , hich joc'obotic yu'un : ¿ Mach'a sloc'omba ini soc mach'a sbihil te ts'ihbabile ? xchi . Yu'un César , xchihic .
41012017	La sjac' te Jesús : A'beyahic César te bintic yu'un César , soc a'beyahic Dios te bintic yu'un Dios , xchi . Xcham yo'tanic yu'un .
41012018	Tal ta stojol Jesús saduceohetic te ma ba sch'uhunejic te ay cha'cuxajel , hich la sjoc'obeyic :
41012019	Maestro , la sts'ihbabotic hilel te Moisés teme ay mach'a cham sbanquil , teme cuxul hilel te yihnam , teme mayuc yal-snich'an soc , ha ya yic' yihnamin te yihts'in scuenta yu'un ay sts'umbal ya xc'oht a te sbanquile .
41012020	Ay huctuhl winiquetic te jun sme'static ; te banquilal la sta yihnam , mayuc yal-snich'an a cham .
41012021	Ha yu'un te schebale , la yic'be te yihnam , ha nix hich mayuc yal-snich'an a cham . Hich nix te yoxebale .
41012022	Ta shuctuhlulic mayuc yal-snich'anic hil . Patil cham te antse .
41012023	Ta yorahil cha'cuxajel , ¿ mach'a yihnam ya xc'oht te antse , como ta shuctuhlulic la yic' yihnaminic ? xchihic .
41012024	La sjac' te Jesús : Howiyemex , como ma xana'ic te bin ts'ihbabil ta Shun Dios soc ma xana'ic bin ut'il ay te yu'el Dios .
41012025	Como te c'alal ya xcha'cuxaj te mach'atic chamenic , ma xnuhpunic soc ma xbahtic ta ich'el , pero hich ya xc'ohtic te bin ut'il te ch'ul a'batetic te ayic ta ch'ulchan .
41012026	Pero te bin ut'il ay sc'oblal te ya xcha'cuxajic te mach'atic chamenic , ¿ ma bal ayuc awilojic ta shun Moisés te c'alal c'oponot yu'un Dios ta jpeht ch'ix te hich halbot yu'une : Ho'on Dioson yu'un Abraham , Dioson yu'un Isaac soc Dioson yu'un Jacob , te xchihe ?
41012027	Te Diose ma ha'uc Dios yu'un mach'atic chamenic , ha Dios yu'un mach'atic cuxajtic . Ha yu'un bayel howiyemex ta c'op , xchi .
41012028	Ay jtuhl escribano nohpoj tal , la ya'iy te bin la yalbe sbahic , la sna' te lec la sjac' te Jesús , ha yu'un hich la sjoc'obe : Ta spisil te mandariletic , ¿ banti ay te mero tulan sc'oblale ? xchi .
41012029	La sjac' te Jesús : Ta spisil te mandariletic , ha tulan sc'oblal ini : A'iya me awa'iyic , Israel : Te Cajwaltic Dios cu'untic , jtuhl nax te Cajwaltique .
41012030	C'ux me xawa'iy ta awo'tan te Cajwaltic Dios ta spisil awo'tan , ta spisil ach'uhlel , ta spisil ap'ijil soc ta spisil awip , xchi .
41012031	Te schebale , pajal soc : C'ux me xawa'iy ta awo'tan apat-axuhc hich te bin ut'il c'ux yac awa'iy aba te ha'ate , xchi . Mayuc yan mandaril ya spajbe sc'oblal te cheb ini , xchi .
41012032	Hich la yal yu'un te escribano : Lec ay , Maestro , melel te bin la awal te jtuhl nax Dios ay , mayuc yan ;
41012033	soc te c'ux ya ca'iytic ta spisil co'tantic , ta spisil jp'ijiltic , ta spisil jch'uhleltic soc ta spisil quiptic , soc te c'ux ya ca'iy jbahtic soc te jpat-xuctic hich te bin ut'il c'ux ya ca'iy jbahtic , te ha c'ax hich sc'oblal a te bin ut'il spisil scohtol chic'bil mahtaniletic soc milbil mahtaniletic , xchi .
41012034	Ha yu'un te Jesús , c'alal la yil te lec la sjac' te winic , hich la yalbe : Ma ba namal ayat te banti ay te cuentahinel yu'un te Diose , xchi . Mayuquix yan mach'a ay bin la sjoc'obe xan .
41012035	Te c'alal yac ta p'ijubteswanej ta Templo a te Jesús , hich la yal : ¿ Bin ut'il ay a te ya yalic te escribanohetic te ha sts'umbal David te Cristo ?
41012036	Como ha nix te David te hich la yal ta scuenta te Ch'ul Espíritu : Te Cajwaltic la yalbe te Cajwal : Huclan ta jwa'el-c'ab ha to c'alal ya ca'bat ta ye'tal awoc te acontrataque , xchi .
41012037	Ha nix te David te la yal , Cajwal , te xchihe . ¿ Bin ut'il ay a hiche te ha sts'umbal ? xchi . Tsobol te ants-winiquetic buen lec la ya'iyic te bin la yale .
41012038	Hich la yal ta p'ijubteswanej te Jesús : Tsahtaya me abahic yu'un te escribanohetic te ya smulanic te ya xbehenic soc snahtil-c'u'ic soc te ya xpatbot yo'tanic ta plazahetic .
41012039	Ya smulanic te ya shuhcan sbahic ta shahchibal huctajibaletic ta sinagoga soc ta shahchibal huctajibaletic c'alal ya stsob sbahic ta we'el .
41012040	Ya spojbeyic sna me'ba' antsetic soc naht ya stsahtsa-c'oponic Dios . Tulan castigo ya me yich'ic yu'un , xchi .
41012041	La shuhcan sba te Jesús te banti snuhp'usitayej sba soc te stsobojibal smahtan Dios , yac ta yilel bin ut'il ya yotsesic taq'uin tey a te ants-winiquetique . Tsobol jc'uhlejetic la yotsesic bayel taq'uin .
41012042	Tal jtuhl pobre me'ba' ants te la yotses cheb tut cobre-taq'uin , pajal soc jun cuadrante .
41012043	Te Jesús la yic' talel te jnopojeletic yu'un , hich la yalbe : Jamal ya calbeyex , te pobre me'ba' ants ini c'ax hich la yac' a te bin ut'il la yaq'uic spisil te yantique ;
41012044	como spisilic la yaq'uic te sobra yu'unique , yan te ants ini , aunque pobre , la yac' spisil te bin ya xcuxaj ahe , xchi .
41013001	Yac ta loq'uel ta Templo a te Jesús , halbot yu'un jtuhl jnopojel yu'un : Maestro , ¡ ilawil , mero muc' te tonetic , soc c'ax muc' te nahetique ! xchi .
41013002	La yal te Jesús : ¿ Chican bal yac awil te muc'ul nahetic ini ? Mayuc junuc ton cajal ya xhil ta sba yan ton , spisil me ya yich' wuyel cohel , xchi .
41013003	Te Jesús la shuhcan sba ta Wits yu'un Olivohetic ta banti snuhp'usitayej sba soc te Templo . Te Pedro , Jacobo , Juan soc Andrés stuquelic la sjoc'obeyic :
41013004	Hala ca'iycotic , ¿ bin ora te hich ya xc'oht ta pasele ? Soc ¿ bin señahil ya xchicnaj te c'alal nopol ya xc'ohtix ta pasel spisil ini ? xchihic .
41013005	Te Jesús hich hahch yalbe : Tsahtaya me abahic , ma me ayuc mach'a ya slo'loyex ;
41013006	como ay tsobol ya xtalic ta scuenta jbihil , te hich ya yalic : Ho'on Cristohon , xchihic , hich ya slo'loyic tsobolic .
41013007	Pero te c'alal yac awa'iyic te ay guerrahetic soc te ya xchicnaj ta halel te ya xhahch guerrahetic , ma me xnihc awo'tanic yu'un ; como hich me ya xc'oht ta pasel , pero ma to ha'uc te slajibal c'ahc'ale .
41013008	Como talel c'axel me ya xhahch scontrahin sbahic te nacionetic , soc ya me scontrahin sbahic te jujuchahp banti scuentahinejic ; ya xtal nihquel ta bayuc soc wi'nal ; ha shahchibal to nax sc'uxul .
41013009	Tsahtaya me abahic ; ya me x'ac'otex ta stojol jchahpawanejetic soc yac awich'ic majel ta sinagogahetic ; ya xtehc'anotex ta stojol gobernadoretic soc ta stojol ajwaliletic ta ho'on jcuenta , yu'un testigohetic ya xc'ohex cu'un ta stojolic .
41013010	Ya sc'an te nahil ya yich' halel te lec yach'il c'op ta spisil nacionetic .
41013011	Pero te c'alal ya yiq'uex bahel yu'un ya yaq'uex ta c'abal , ma me xc'opoj awo'tanic yu'un te bin ya xc'oht awalic , ha me xawalic te bin ya x'ac'otex ta yalel ta hich ora , como ma ha'uquex te ya xc'opojex , ha ya xc'opoj te Ch'ul Espíritu .
41013012	Te banquilal ya me yac' ta milel yihts'in , te tatil ya yac' ta milel te snich'ane ; soc ay al-nich'anetic te ya xhahch scontrahinic sme'static soc ya me smilic .
41013013	Ya me yil-o'tantayex spisil ants-winiquetic ta jcuenta ; pero te mach'a ya xcuhch yu'un c'alal ta slajibal , ya me xcol .
41013014	Te c'alal yac awilic te bin ihlobtic sba te ya xjinawan te ay ta banti ma xhu' ya x'och sc'oblale , ( te mach'a ya yil te hune , ac'a sna'be scuentahil ) , te mach'atic ayic ta sq'uinal Judea ac'a ahnuquic bahel ta witsiltic .
41013015	Te mach'a ay ta ba na ma me xco bahel , ma me x'och bahel ta sloq'uesel sbiluc .
41013016	Te mach'a ay ta sq'uinal , ma me suht xan bahel ta stamel smuc'ul-c'u' .
41013017	¡ Ay me swocolic te antsetic te swoloj yalic soc te ay jchu'alaletic yu'unic ta hich ora !
41013018	C'oponahic Dios te manchuc yorahil sic a te ya x'ahnex bahel ,
41013019	como mayuc hich wocol c'ohem ta pasel yalel c'alal pastay yu'un Dios te bahlumilal c'alal ora , soc mayuc hich ya xc'oht xan ta pasel .
41013020	Te manchuc ya xpehc'ambot sc'ahc'alel yu'un te Cajwaltic , mayuc mach'a ya xcol te hichuque . Pero ha ta scuenta te mach'atic tsahbilic yu'un te ya spehc'ambe sc'ahc'alele .
41013021	Ha yu'un teme ay mach'a ya yalbeyex : Ilawil , li' ayix te Cristo , o : Ilawil , lum aye , teme xchihe , ma me xach'uhunic .
41013022	Como ya me xchicnaj lotil cristohetic soc lotil jalwanejetic te ya yaq'uic ta ilel señahiletic soc jchahp a'teliletic yu'un ha ya slo'loyic a te mach'atic tsahbilic , te yacuc xhu' yu'unique .
41013023	Tsahtaya me abahic hiche , nahil me la jcalbeyex spisil .
41013024	Pero ta hich ora , te c'alal c'axemix a te wocole , ya me x'ihc'ub te c'ahc'al , ma xyac' sts'anabul te u ,
41013025	ya me xlaj ch'ay cohel tal ta ch'ulchan te eq'uetic soc ya me syuc' sbahic te bintic ay ta sjamalil ch'ulchan .
41013026	Ta hich ora ya me yilic te Nich'anil ay ta scuenta winic te yac ta talel ta tocal soc bayel yu'el soc yutsilal .
41013027	Ya me sticon bahel te ch'ul a'batetic yu'un ta stsobel tal te mach'atic tsahbilic yu'un ta schanebal ic' , c'alal ta sjehchelul bahlumilal c'alal ta sjehchelul ch'ulchan .
41013028	Nopahic bin ut'il ay te sloc'ombahil c'op yu'un te higuera : C'alal ya x'uhnenub te sc'ab soc ya xloc' tal te ya'binal , yac ana'ic te nopolix yorahil ha'alel q'uinal .
41013029	Ha nix hich , te c'alal yac awilic te yaquix ta c'ohel ta pasel ini , na'ahic me te nopolix yorahil , ayix ta ti'nahil .
41013030	Jamal ya calbeyex te ma to xchamic a te jcaj ts'umbalil ini te ya xc'oht ta pasel spisil ini .
41013031	Ya xlaj ch'ulchan soc bahlumilal , yan te jc'ope ma xlaj stuquel .
41013032	Pero mayuc mach'a ya sna' bin c'ahc'alil soc bin ora ya xc'oht ta pasel , ni ha'uc te ch'ul a'batetic ta ch'ulchan , o te Nich'anil , ha nax stuquel te Tatile .
41013033	Ila me abahic , wic'sitaya me abahic soc c'oponahic Dios , como ma na'biluc awu'unic bin ora hich ya xc'oht ta pasel .
41013034	Hich c'ohem te bin ut'il jtuhl winic te baht ta namal , la yihquitay hilel sna , la ya'be hilel ya'tel te a'batetic yu'un , jujutuhl te bin ya spasic , soc la yalbe te jcanan-ti'nahil te ya me swic'sitay sba .
41013035	Ha yu'un te ha'exe , wic'sitaya abahic , como ma na'biluc awu'unic bin ora ya xhul te yajwal na , teme ta yihc'ubel q'uinal , ta ohlil ahc'abal , ta sba-oq'uelan mut , o ta sacubel q'uinal ,
41013036	scuenta yu'un teme repente nax ya xtal , ma ba wayalex a ya xhul stahex .
41013037	Te bintic ya calbeyex , ha nix hich ya calbe spisilic : Wic'sitaya me abahic , xchi .
41014001	Cheb xanix c'ahc'al ma sta yorahil Q'uin Pascua a soc te Q'uin yu'un Pan te ma ba yich'oj levadura , te principal sacerdotehetic soc te escribanohetic la sle bin ut'il muquen ya stsaquic soc ya smilic te Jesús .
41014002	Hich la yalic : Ma ha'uc ta yorahil q'uin , scuenta yu'un ma ba ya xhahch bayel c'op yu'un a te pueblo , xchihic .
41014003	C'alal ay ta Betania , ta sna Simón te tahot ta c'a'elchamel , ay ta mesa a te Jesús och tal jtuhl ants yich'oj tal lequil perfume pasbil ta nardo te ay ta vaso pasbil ta alabastro , bayel stojol te perfume . La swuy te vaso soc la smalbe ta sjol .
41014004	Ay mach'atic ilin yu'un , hich la yalbe sbahic : ¿ Bin yu'un tojol ch'ay te perfume ?
41014005	Te ha'uc la yich' chonel c'axem ta ho'lajunwinic ( 300 ) denario soc te lajuc yich' pucticlambeyel te pobrehetic te stojole , xchihic . Hahchic walajanel scontrahimbelic te antse .
41014006	Pero la yal te Jesús : Teyuc a . ¿ Bistuc yac awuts'inic te antse ? Buen lec te bin la spasbone .
41014007	Spisil ora ay ta awohlilic stuquel te pobrehetic , biluc ora ya xhu' yac ac'uxultayic ; yan te ho'one ma spisiluc ora joquex .
41014008	Ha'i ants ini la spas ban c'alal hu' yu'un , como nahil tal schahpambon jbaq'uetal yu'un ya yich' muquel .
41014009	Jamal ya calbeyex , ta bayuc ya yich' halel te lec yach'il c'op ini , ta swohlol bahlumilal , tey nix ya yich' halel a te bin la spasbon ha'i ants ini scuenta sna'ojibal te antse , xchi .
41014010	Te Judas Iscariote , te ha jtuhl ta slahchaytuhlulic , baht ta stojol te principal sacerdotehetic yu'un ya yac' ta c'abal te Jesús .
41014011	C'alal la ya'iyic , tse'el yo'tanic yu'un , soc la yalic te ya ya'beyic taq'uin yu'un . Hich te Judas hahch snop bin ut'il ya yac' ta c'abal te Jesús .
41014012	Ta sba c'ahc'alil te Q'uin yu'un Pan te ma ba yich'oj levadura , te c'alal ya smilic te jcolel tuminchij scuenta Pascua , te jnopojeletic la sjoc'obeyic te Jesús : ¿ Banti yac ac'an te ya jchahpancotic te we'elil scuenta Q'uin Pascua ? xchihic .
41014013	Te Jesús la sticon bahel cheb jnopojeletic yu'un , hich la yalbe bahel : Bahanic ta muc'ul pueblo , ya xtal stahex bahel jtuhl winic te sq'uechoj ha' ta q'uib ; t'unahic bahel .
41014014	Te banti ya x'och bahel , hich me xawalbeyic te yajwal na : La yal te Maestro : ¿ Banti ay te stsahlul ana te banti ya jwe' te Pascua soc te jnopojeletic cu'une ? xchihex .
41014015	Ya ya'beyex awilic muc'ul stsahlul na ta scha'cajal te chahpambilixe . Tey me xachahpanic a , xchi .
41014016	Hich baht te jnopojeletic yu'un , c'ohtic ta muc'ul pueblo , hich nix c'oht stahic a te bin ut'il halbotic bahel yu'un te Jesús . Tey c'oht schahpanic a te Pascua .
41014017	C'alal ihq'uix q'uinal a , tal te Jesús soc te lahchaytuhl .
41014018	C'alal yacalic ta we'el ta mesa a , hich halbotic yu'un te Jesús : Jamal ya calbeyex , ay jtuhlex te joc ta we'el te ya yac'on ta c'abal , xchi .
41014019	Hahch smel yo'tanic yu'un , ta tuhluluhl la sjoc'obeyic : ¿ Ho'on bal ? xchi te jtuhle . ¿ Ho'on bal ? xchi te yane .
41014020	La sjac' te Jesús : Ha te jtuhl ta slahchaytuhlul te pajal ya jluch jwe'el ta plato soc .
41014021	Melel hich ya xbaht te Nich'anil ay ta scuenta winic te bin ut'il ts'ihbabil hilel sc'oblal , pero ¡ ay me swocol te mach'a ya yac' ta c'abal te Nich'anil ay ta scuenta winic ! Ha lec te manchuc ayin ta q'uinal te winique , xchi .
41014022	Yacalic ta we'el a , te Jesús la stsac te pan , la yalbe wocol Dios yu'un , la xet' soc la spucticlambe te jnopojeletic yu'une , hich la yal : Tsacahic , ha jbaq'uetal ini , xchi .
41014023	Patil la stsac te taza , la yalbe wocol Dios yu'un , la yac'ticlambe , la yuch'ic ta spisilic .
41014024	Hich la yal : Ha jch'ich'el ini yu'un te yach'il chapbil-c'op te ha ya yich' malel ta scuenta tsobolic .
41014025	Jamal ya calbeyex te ma ba ya cuch'ix xan ha'i ya'lel ts'usub ini ha to ta yorahil te ya cuch' te yach'il ya'lel ts'usub ta banti ay te cuentahinel yu'un Dios , xchi .
41014026	C'alal laj yo'tanic ta sc'ayojtayel sc'ayoj Dios a , loq'uic bahel , bahtic ta Wits yu'un Olivohetic .
41014027	Hich halbotic yu'un te Jesús : Yo'tic ta ahc'abal ya xpehc'aj awo'tanic ta jtojol ta apisilic , como hich ts'ihbabil hilel : Ya quehchentes te jcanan-tuminchij , ya xpuhquic bahel ta ahnel te tuminchijetique , xchi .
41014028	Pero te c'alal cha'cuxajemonix a , ya me xnahilijon bahel awu'unic ta Galilea , xchi .
41014029	La yal te Pedro : Aunque spisil ya xpehc'aj yo'tanic ta atojol , yan te ho'one ma'uc , xchi .
41014030	Halbot yu'un te Jesús : Jamal ya calbat , yo'tic ta ahc'abal , c'alal ma to x'oc' cheb buelta a te tat mut , oxeb buelta yac amucon ta awo'tan , xchi sc'oblal .
41014031	Pero te Pedro la yac' xan fuersa ta yalel : Aunque pajal ya xlajotic , ma ba ya jmucat ta co'tan , xchi . Hich nix la yalic ta spisilic .
41014032	C'ohtic ta jun lugar , Getsemaní sbihil , hich la yalbe te jnopojeletic yu'une : Huhcana abahic li'i , yu'un ya xbaht jc'opon Dios , xchi .
41014033	Ha la yic' bahel sjoquin te Pedro , Jacobo soc Juan , bayel hahch ta mel-o'tan soc ta wocol te Jesuse .
41014034	Hich la yal : Bayel ay ta mel-o'tan te jch'uhlel , ya xlajonix ya ca'iy yu'un . Hilanic li'i , cuxuluc awo'tanic , xchi .
41014035	Jihts xan bahel jteb stuquel , la spahcan sba ta lum , la sc'opon Dios yu'un te manchuc ya xc'oht ta stojol te yorahil swocol .
41014036	Hich la yal : Abba , Jtat , spisil ya xhu' awu'un ; loq'uesa ta jtojol te taza ini ; pero ma ha'uc te bin ya sc'an co'tan , ac'a c'ohtuc ta pasel te bin ya sc'an awo'tan atuquel , xchi .
41014037	Suht tal , wayalic a c'oht sta ; la yalbe te Pedro : Simón , ¿ wayalat bal ? ¿ Ma bal hu'uc awu'un te cuxuluc awo'tan junuc ora ?
41014038	Cuxuluc awo'tanic soc c'oponahic Dios , scuenta yu'un hich ma ba yac atahic sujel ta mulil a . Ay yip stuquel te awo'tanic , pero mayuc yip te abaq'uetalique , xchi .
41014039	Cha'baht xan soc la sc'opon Dios , hich nix la yal te bin ut'il la yal ta nahil to .
41014040	C'alal suht tal , wayalic c'oht sta yan buelta , yu'un ma ba cuhch la ya'iy te swayelique . Ma ba la sna'ic bin ya yalbeyic yu'un .
41014041	C'alal suht xan tal ta yoxebal buelta , hich la yalbe : ¡ Wayaniquix , cuxa awo'tanic ! ¡ Tiq'uix a , c'ohtix yorahil ! Ilawilic , te Nich'anil ay ta scuenta winic ac'otix ta sc'ab jmulawiletic .
41014042	Hahchanic , conic ; ilawilic , talix te mach'a ya yac'on ta c'abal , xchi .
41014043	Yac to ta c'op a te Jesús , tal te Judas te ha jtuhl ta slahchaytuhlulic , sjoquinej tal tsobol winiquetic te yich'ojic espada soc te' , ticombilic tal yu'un te principal sacerdotehetic , escribanohetic soc te mamaletique .
41014044	Te j'ac'aw ta c'abal schapojix tal te bin seña ya spasbe , hich la yal : Ha te mach'a ya cuhts'uy , ha me abi . Tsacahic , buen chucbil me xawiq'uic bahel , xchi .
41014045	Te c'alal c'oht te Judas , nohpoj bahel ta stojol ta ora , hich la yal : ¡ Rabí ! xchi , soc la yuhts'uy .
41014046	Hich la stsaquic te Jesús soc la schuquic .
41014047	Ay jtuhl te mach'atic tey ayic a , la stas loq'uel te espada yu'un , la sbojbe loq'uel schiquin te ya'bat te muc'ul sacerdote .
41014048	La yal te Jesús : ¿ Tal bal atsaconic hich te bin ut'il jtuhl j'elec' , te chapalex ta espada soc ta te' ?
41014049	Jujun c'ahc'al la jca'iy p'ijubteswanej ta awohlilic ta Templo , ma ba la atsaconic ; pero hich ay , scuenta yu'un hich ya xc'oht ta pasel a te bin ts'hbabil ta Shun Dios , xchi .
41014050	Ha yu'un spisil te jnopojeletic la yihquitayic hilel , loq'uic ta ahnel .
41014051	Ay jtuhl querem te st'unoj Jesús , smeyoj sba ta sábana . La stsaquic ,
41014052	pero la sjip hilel te smehyil-pac' , watal baht ta ahnel .
41014053	La yiq'uic bahel te Jesús ta stojol te muc'ul sacerdote ; la stsob tal sbahic spisil te principal sacerdotehetic , te mamaletic soc te escribanohetique .
41014054	Te Pedro namts'ac st'unoj bahel te Jesús c'alal ta yutil yamaq'uil sna te muc'ul sacerdote ; tey c'oht shuhcan sba ta c'atimal soc te jcananetique .
41014055	Te principal sacerdotehetic soc spisil te mach'atic ay ya'telic la slehic testigo yu'un ya yaq'uic ta milel a ; pero ma ba weht yu'unic .
41014056	Ay tsobolic te la yalic lotil testigo ta stojol , pero ma pajaluc c'oht te sc'opique .
41014057	Ay la stehc'an sbahic , hich la yalic ta lotil testigo :
41014058	Ca'iyejcotic te hich la yal : Ya jin te Templo ini te pasbil ta c'abal , ta oxeb nax c'ahc'al ya jcha'pas yan te ma pasbiluc ta c'abal stuquel , xchihic .
41014059	Pero ma pajaluc te bin la yalic ta testigo-c'op .
41014060	Ha yu'un te muc'ul sacerdote la stehc'an sba ta yohlilic , la sjoc'obe te Jesús : ¿ Ma bal ayuc bin yac awal yu'un ? ¿ Bin a te testigo-c'op yac yalbelic ta acontra ? xchi .
41014061	Pero te Jesús ma ba la sjac' , mayuc bin la yal yu'un . Cha'c'oponot xan yu'un te muc'ul sacerdote : ¿ Ha'at bal Cristohat , te Snich'anat Mach'a lec sc'oblal ? la yut .
41014062	Ho'on , xchi te Jesús . Soc ya me awilic te Nich'anil ay ta scuenta winic hucul ta swa'el-c'ab te Dios te ay yu'el , soc yac ta talel ta stocalil ch'ulchan , xchi .
41014063	Ha yu'un te muc'ul sacerdote la sch'i' sc'u' yu'un , hich la yal : ¿ Bistuc cu'untic yan testigohetic ?
41014064	La awa'iyic te sbohlc'optayel te Diose ; ¿ bin xchihex yu'un ? xchi . Spisilic la yal te ay smul , te ya sc'an ya xlaj .
41014065	Ay hahch stuhbatayic te Jesús , soc la smacbeyic sit , la slowlowmajic ta sc'abic , hich la yalbeyic : Hala ca'iycotic , la yutic . Soc te jcananetic la smajbeyic yelaw .
41014066	C'alal ay ta amac' ta ahlan a te Pedro tal jtuhl criada yu'un te muc'ul sacerdote ,
41014067	la yil te tey ay a te Pedro , yac ta c'atimal , chamen la yil , hich la yalbe : Ha'at ajoquinej te Jesús talem ta Nazaret , xchi .
41014068	Pero la smuc ta yo'tan , hich la yal : Ma jna'be sba , ma jna' bin yac awal , xchi yu'un . Loc' bahel ta ochibal ; oc' te mute .
41014069	Cha'ilot xan yu'un te criada , hahch yalbe te mach'atic tey ayic a : Ha nix smohlol ini , xchi .
41014070	Pero la scha'muc xan ta yo'tan . Ta jts'ihn xan ta patil , te mach'atic tey ayic a la scha'halbeyic xan te Pedro : Melel ha'at nix amohlol aba soc , como galileo-winicat , xchihic .
41014071	Ha yu'un hahch ta bohlc'op soc ta yalel ta jamal : Mero ma jna'be sba te winic yac awalique , la yut .
41014072	Cha'oc' te tat mut . Tey la sna' a te Pedro te bin halbot yu'un te Jesús : C'alal ma to x'oc' cheb buelta a te tat mut , oxeb buelta yac amucon ta awo'tan , te xchi sc'oblale . Hich hahch ta oq'uel .
41015001	Te principal sacerdotehetic , te mamaletic , escribanohetic soc spisil mach'atic ay ya'telic schapoj sc'opic ta buen sab , hich chucul a la yiq'uic bahel te Jesús , la ya'beyic ta sc'ab te Pilato .
41015002	Te Pilato la sjoc'obe : ¿ Ha'at bal Ajwalilat yu'un te judíohetique ? xchi . Hich te bin ut'il yac awale , xchi te Jesús .
41015003	Te principal sacerdotehetic bayel la slehbeyic smul te Jesús .
41015004	Te Pilato la scha'joc'obe xan : ¿ Yu'un bal mayuc bin yac awal yu'un ? Ilawil te bayel yac slehbelat amul , la yut .
41015005	Pero mayuc bin la sjac' te Jesús . Xcham yo'tan yu'un te Pilato .
41015006	Ta yorahil te Q'uin c'ahyem te Pilato te ya scoltay bahel jtuhl jchuquel , ha chican mach'a ya xc'ambot .
41015007	Ay jtuhl winic , Barrabás sbihil , ochem ta chuquel soc smohloltac yu'un hach-c'op te la ya'iyic milaw ta scontrahinel te ajwalil .
41015008	Talic tsobol ants-winiquetic , hahch sc'ambeyic Pilato te yacuc xpasbotic te bin c'ahyem ta spasele .
41015009	Hich joc'obotic yu'un te Pilato : ¿ Ya bal ac'anic te ya jcoltaybeyex bahel te Ajwalil yu'un te judíohetique ? xchi .
41015010	Como sna'oj te ta scaj sti'ti'o'tantaybelic te a'bot ta sc'ab yu'un te principal sacerdotehetique .
41015011	Pero te principal sacerdotehetic la sujic te ants-winiquetic te ha'uc ya xcoltaybotic te Barrabás .
41015012	Cha'joc'obotic xan yu'un te Pilato : ¿ Bin yac ac'anic te ya jpasbe te mach'a Ajwalil yu'un te judíohetic te yac awalique ? xchi .
41015013	¡ Mila ta cruz ! xchihic ta aw .
41015014	¿ Bin chopol spasoj ? xchi te Pilato . Pero c'ax tohy xan yawtaybelic : ¡ Mila ta cruz ! xchihic ta aw .
41015015	Te Pilato la sc'an te lecuc yo'tanic te pueblo , ha yu'un la scoltay bahel te Barrabás , soc te c'alal yich'ojix majel a te Jesús , la yac' ta milel ta cruz .
41015016	Hich te soldadohetic la yiq'uic ochel ta amac' yu'un te sna ajwalil , ha te Pretorio , soc la stsobic tal schahpal te soldadohetique .
41015017	La ya'beyic slap chi'in-yaxal muc'ul-c'u'ul soc la ya'beyic scoronahin jalbil ch'ix ,
41015018	hich hahch yawtayic : ¡ Viva , Ajwalil yu'un te judíohetic ! xchihic ta slabanel .
41015019	La smajbeyic jalal ta sjol , la stuhbatayic soc la squejan sbahic ta stojol ta tsahtsa-ich'el ta muc' .
41015020	C'alal laj yo'tanic ta slabanel , la sloq'uesbeyic te chi'in-yaxal muc'ul-c'u'ul , la ya'beyic slap te sc'u' nixe , la yiq'uic bahel smilic ta cruz .
41015021	Yac ta c'axel jtuhl winic , Simón te talem ta Cirene , ha stat te Alejandro soc Rufo , yac ta ochel tal ta yan lugar , ha la sujic ta yich'el bahel te cruz .
41015022	La yiq'uic bahel te Jesús ta jun lugar , Gólgota sbihil , ( ha Yawil Baqueljolal , xchi te c'asesbile ) .
41015023	La ya'beyic yuch' vino capal soc mirra , pero ma ba la yuch' .
41015024	C'alal laj sjihpambelic ta cruz la spuc sbahic a te sc'u' spac' , la spasic seña ta na'el bin ya yich' ta jujutuhl .
41015025	Yoxebalix ora sacubel q'uinal a te la sjihpanic ta cruz .
41015026	Hich ay te ts'ihbabil te bin smulinej : AJWALIL YU'UN TE JUDÍOHETIC , xchi .
41015027	Ha nix hich la sjihpanic ta cruz soc cheb j'eleq'uetic , jtuhl ta swa'el , jtuhl ta sq'uexam .
41015028	Hich c'oht ta pasel te bin ts'ihbabil ta Shun Dios te hich ya yal : La yich' ahtayel soc jmulawiletic , te xchihe .
41015029	Te mach'atic yacalic ta c'axel tey a la yalbeyic chopol sc'oblal , la sjimulan sjolic , hich la yalic : ¡ Ha'at te yac ajin te Templo yu'un Dios soc ta oxeb c'ahc'al yac acha'pas xan ta ac'op ,
41015030	coltaya aba , cohan tal ta cruz ! la yutic .
41015031	Hich nix la ya'iyic labanwanej te principal sacerdotehetic , talel c'axel hich la yalbe sbahic soc te escribanohetic : La scoltaylan yantic , laj'a ma xhu' scoltaybel sba stuquel .
41015032	¡ Te Cristo ! ¡ Te Ajwalil yu'un Israel ! Ac'a cohuc tal ta ora ta cruz quiltic yu'un ya jch'uhuntic , xchihic . Ha nix hich te mach'atic pajal jipilic ta cruz soc , la yalbeyic chopol sc'oblal .
41015033	C'alal la sta ohlil c'ahc'al , ihc'ub spisil te q'uinal ha to ta oxeb ora stibiltayel q'uinal .
41015034	Ta oxeb ora stibiltayel q'uinal tulan awon te Jesús : ¡ Eloi , Eloi ! ¿ lama sabactani ? xchi . Dios cu'un , Dios cu'un , ¿ bin yu'un te la apihteson ? xchi te c'asesbile .
41015035	Te mach'atic tec'ajtic tey a , c'alal la ya'iyic , hich la yalic : A'iya awa'iyic , ha yac yic'bel te Elías , xchihic .
41015036	Ay jtuhl te ahnimal baht smul ta vinagre jun esponja , la scahts'an ta ni'jalal , la ya'be sts'u'ts'uy te Jesús , hich la yal : Ihquitayahic , ya quiltic teme ya xtal ta cohtesel yu'un te Elías , xchi .
41015037	Tulan awon te Jesús , hich quehchaj yich'bel ic' .
41015038	Jats ta ohlil te pac' tsalbil a te Templo , hahch ta jatsel ta sba , loc' ta yoc .
41015039	Te capitán-soldado te teq'uel ta stojol , c'alal la ya'iy te tulan awon soc te quehchaj yich'bel ic' , hich la yal : ¡ Melel nix a te ha Snich'an Dios ha'i winic ini ! xchi .
41015040	Soc ay antsetic yac yilbelic ta namal , ha te María Magdalena , te María snan José soc Jacobo te ihts'inal , soc te Salomé .
41015041	Ha'ic te la st'unic bahel te Jesús soc ayic ta a'batinel yu'un c'alal ay ta Galilea a . Soc ay tsobol yantic antsetic te pajal mohemic tal ta Jerusalén soc .
41015042	Tibilix q'uinal a , como ha yorahil te ya schahpan sbahic yu'un te sc'ahc'alel cux-o'tan ,
41015043	te José talem ta Arimatea , te mach'a ich'bil ta muc' ta yohlil te jtsohb chahpanwanejetic , te ha yac smahliybel te ya xtal te cuentahinel yu'un Dios , toj ochel ta stojol Pilato , la sc'ambe te sbaq'uetal te Jesús .
41015044	Te Pilato xcham yo'tan yu'un c'alal la ya'iy te lajix te Jesuse . La sticon ta iq'uel te capitán-soldado , la sjoc'obe teme melel te chamix te Jesús .
41015045	C'alal hich halbot yu'un te capitán-soldado , la ya'be te sbaq'uetal Jesús te José .
41015046	Ha la sman sábana-pac' , la scohtesbe te sbaq'uetal Jesús , la spots ta pac' , la yotses ta muquenal ta hotbil ton , soc la sbalch'un tal muc'ul ton , la smacbe sti'il a te muquenale .
41015047	Te María Magdalena soc te María te snan José la yilic banti a'bot hilel te sbaq'uetal Jesús .
41016001	C'alal c'axix a te sc'ahc'alel cux-o'tan , te María Magdalena , te María snan Jacobo , soc te Salomé la smanic bintic sumet yic' scuenta yu'un ya xbaht yatintesbeyic sbaq'uetal a te Jesús .
41016002	Buen sab ta sba c'ahc'alil semana bahtic ta muquenal , loq'uix tal c'ahc'al a .
41016003	Talel c'axel hich la yalbe sbahic ta be : ¿ Mach'a ya sloq'uesbotic te muc'ul ton macal sti'il a te muquenale ? xchihic .
41016004	Pero c'alal la yilic , loq'uesbilix a te muc'ul ton .
41016005	C'alal ochic bahel ta yutil te muquenal , la yilic jtuhl jcolel winic hucul ta wa'el , slapoj saquil snahtil-c'u' ; tojic xiwel yu'un .
41016006	Ma me xiwex , xchi ; yac alebelic te Jesús talem ta Nazaret te laj ta cruz , cha'cuxajemix , ma ba li' ayixi ; ilawilic te banti la yaq'uic hilel .
41016007	Bahan halbeyahic te jnopojeletic yu'un , soc te Pedro , te ha ya xnahilij bahel awu'unic ta Galilea ; tey ya xc'oht awilic a , hich te bin ut'il la yalbeyex , xchi .
41016008	Hich nihc yo'tanic soc xiwic , loq'uic ta ahnel ta muquenal te antsetique . Mayuc mach'a la yalbeyic ya'iy jtuhluc , como xiwic .
41016009	Te c'alal cha'cuxaj Jesús ta sab ta sba c'ahc'alil semana , ha nahil la yac' sba ta ilel yu'un te María Magdalena te loq'uesbot huqueb pucuj ta yo'tan yu'un .
41016010	Hich te María baht yalbe ya'iyic te mach'atic la sjoquinic Jesús ta nahil to te yacalic ta mel-o'tan soc ta oq'uel .
41016011	C'alal la ya'iyic te cha'cuxajemix te Jesús soc te ilotix yu'un te María , ma ba la sch'uhunic .
41016012	Patil te Jesús yanix yilel la yac' sba ta ilel yu'un cha'tuhlic te yacalic ta behel ta be ta yan lugar .
41016013	Ha'ic baht yalbeyic te yantique ; pero ha nix hich ma ba ch'uhumbotic yu'un .
41016014	Ta slajibal la yac' sba ta ilel yu'un te buluchtuhl ( 11 ) te c'alal ayic ta mesa a ; la yuticlan yu'un te mayuc sch'uhunel yo'tanic soc tulan te yo'tanique , como ma ba la sch'uhunic te mach'atic la yilic te cha'cuxajemixe .
41016015	Hich la yalbe : Bahanic ta swohlol bahlumilal , halbeya ya'iyic spisil ants-winiquetic te lec yach'il c'ope .
41016016	Te mach'a ya sch'uhun soc te ya yich' ha' , ya me xcol ; yan te mach'a ma ba ya sch'uhun , ya me x'a'bot stoj smul .
41016017	Soc te señahiletic ini ya sjoquinic te mach'atic ya sch'uhunic : Ha ta scuenta jbihil ya sloq'uesic pucujetic ; ya xc'opojic ta yantic c'opiletic ;
41016018	ya stsaquic jti'awal chanetic ; teme ya yuch'ic te bin ya xmilawan , ma ba ya x'uts'inotic yu'un ; ya scajambe sc'abic ta sba jchameletic , hich ya xcolic yu'un , xchi .
41016019	Laj sc'opombel a te jnopojeletic yu'un , ic'ot mohel ta ch'ulchan te Cajwaltic , c'oht shuhcan sba ta swa'el-c'ab te Diose .
41016020	Hich te jnopojeletic loq'uic bahel ta spuquel ta bayuc te lec yach'il c'op , soc te Cajwaltic yac scoltaybel soc yac yac'bel ta na'el te ha smelelil te sc'op , ta scuenta te señahetic te joquimbilic yu'un . Hichuc .
42001001	Ay tsobol mach'atic xtiq'uet la sc'an shachic sts'ihbayel ta hun te bintic c'ohem ta pasel ta cohliltic te bin mero melel ,
42001002	hich te bin ut'il la ya'botic jnoptic te mach'atic ta shahchibal to la yil ta sitic te bintic c'oht ta pasel soc te a'tejic ta yalel te c'ope .
42001003	Ha nix hichon , te bin ut'il nahil la joc'oylan ca'iy ta lec spisil bin ut'il hahchem tal te bintic c'ohem ta pasel , lec la jca'iy te xtiq'uet ya jts'ihbabat ta hun , Teófilo , te buen ich'bilat ta cuenta ,
42001004	scuenta yu'un yac ana' a te ha smelelil te bintic a'bibilat anop .
42001005	Te bin ora ay ta ajwalil yu'un Judea a te Herodes ay jtuhl sacerdote Zacarías sbihil te ha yu'un te jchahp yu'un Abías ; te yihnam ha nix sts'umbal Aarón , Elisabet sbihil .
42001006	Schebalic toj yo'tanic ta stojol Dios , soc ts'acal sch'uhumbeyejic spisil smandar te Cajwaltique .
42001007	Pero mayuc yal-snich'anic , como ma x'alaj te Elisabet , soc ta schebalic ayix ya'bilalic .
42001008	Te c'alal ay ta a'tel ta sacerdotehil ta stojol Dios a te Zacarías soc te jchahp smohlol ta a'tel ,
42001009	ta scuenta seña ta na'el c'oht ta scuenta te Zacarías , hich bin ut'il costumbre yu'un te sacerdotehetic , te ya x'och bahel ta chiq'uel pom ta ch'ul awilal yu'un te Cajwaltique .
42001010	Spisil te ipal ants-winiquetic yu'un te pueblo tec'ajtic ta yamaq'uil Templo ta sc'oponel Dios ta yorahil ta chiq'uel pom .
42001011	Chicnaj ta stojol Zacarías ch'ul a'bat yu'un te Cajwaltic , teq'uel ta wa'el ta schic'ojibal pom .
42001012	Te Zacarías , c'alal la yil la xi' , u'untayot yu'un xiwel .
42001013	Pero hich halbot yu'un te ch'ul a'bat : Ma xiwat , Zacarías , yu'un a'iyotix ac'op ta stojol Dios ; ya me x'ayin jtuhl squerem-al te awihnam Elisabet , Juan sbihil ya me xc'oht awu'un .
42001014	Bayel yutsil awo'tan soc tse'el awo'tan yu'un , soc tsobol mach'atic ay yutsil yo'tanic yu'un te ya x'ayine ,
42001015	como muc' sc'oblal ya xc'oht ta stojol Dios . Ma me xyuch' vino o bin pajuben , soc ya xnoj ta yo'tan te Ch'ul Espíritu te c'alal wolbil to yu'un snan a .
42001016	Ya me ya'be suhteslan yo'tanic ta stojol Dios tsobol te al-nich'anetic yu'un Israel .
42001017	Ha ya xnahilij bahel ta stojol Dios ta scuenta te espíritu soc te yip te Elías , yu'un ya yac' suhtuc yo'tanic te me'iltatiletic ta stojol te yal-snich'anic , soc te jc'axun-c'opetic ta stojol te p'ijil-o'tanil yu'un te mach'atic toj yo'tanic , scuenta yu'un ya schahpambe te Cajwaltic jun pueblo te chapale , xchi sc'oblal .
42001018	Te Zacarías hich la yalbe te ch'ul a'bat : ¿ Bin ut'il ya xhu' ya jna' ini ? como mamalonix soc ayix ya'bilal te quihname , xchi .
42001019	La sjac' te ch'ul a'bat : Ho'on Gabrielon te teq'uelon ta stojol te Diose , soc ticombilon yu'un ya calbat te lequil ach' c'op ini .
42001020	Yo'tic uma' ya xhilat , ma xhu' ya xc'opojatix ha to c'alal ya xc'oht ta pasel bin la jcalbat , como ma ba la ach'uhumbon te jc'op te ya xc'oht ta pasel ta mero yorahil , xchi sc'oblal .
42001021	Te pueblo yac smahliybelic te Zacarías , soc yaquic na'etel yu'un te halajix ta ch'ul awilal .
42001022	Pero c'alal loc' talel ma ba hu' te ya sc'opon te pueblo ; hich la sna'ic te ay bin la yil ta nahalsitil ta ch'ul awilal . La sc'oponlan ta seña ta sc'ab , uma' a hil .
42001023	C'alal ts'acay yu'un te jayeb c'ahc'al ay ta a'tel ta Templo , suht bahel ta sna .
42001024	Patil hahch yal te yihnam , ha te Elisabet ; ho'eb u ma ba loc' ta sna , yu'un hich la yal :
42001025	Hich spasbeyejon te Cajwaltique , ta ora ini la yaq'uix ta ilel te lec yo'tan ta jtojol , la sloq'uesbon te jq'uexlal ta stojol te ants-winiquetique , xchi .
42001026	Waqueb u ta patil te ch'ul a'bat Gabriel ticonot bahel yu'un Dios ta jun pueblo yu'un Galilea , Nazaret sbihil ,
42001027	ta stojol jtuhl ach'ix te macbil yu'un jtuhl winic , José sbihil , sts'umbal David ; María sbihil te ach'ixe .
42001028	Te ch'ul a'bat och bahel ta banti ay te ach'ix , hich la yal : ¡ Ya jpatbat awo'tan , ha'at te c'uxultaybilat yu'un Dios ! Sjoquinejat te Cajwaltic , bayel awutsil ta yohlil te antsetique , xchi .
42001029	Te María , c'alal la yil te ch'ul a'bat , xiw yu'un te bin halbot yu'une , soc xna'et yu'un te bin scuentahiluc te patil-o'tanile .
42001030	Ha yu'un hich halbot yu'un te ch'ul a'bat : Ma xiwat , María , bayel yutsil yo'tan awu'un te Diose .
42001031	Ya me xhahch awal , ya x'ayin jtuhl aquerem-al , JESÚS me sbihil ya xc'oht awu'un .
42001032	Muc' sc'oblal ya xc'oht , soc ya x'a'bot sbihilin Snich'an te Mach'a ay ta toyol . Te Cajwaltic Dios ya me ya'be sjelolin ta ajwalil te David te state .
42001033	Sbahtel q'uinal ay ta ajwalil yu'un te patil al-nich'anetic yu'un Jacob ; mayuc slajibal te cuentahinel yu'une , xchi sc'oblal .
42001034	Te María la sjoc'obe te ch'ul a'bat : ¿ Bin ut'il ay a ini , como mayuc jmamalal ? xchi .
42001035	La sjac' te ch'ul a'bat : Ya me xhul ta atojol te Ch'ul Espíritu , ya spotsat ta yaxinal yu'el te Mach'a ay ta toyol ; ha yu'un te Ch'ul Alal te ya x'ayine , Snich'an Dios sbihil ya xc'oht .
42001036	Ha nix hich te amohlol ats'ahquil Elisabet , te mach'a jma'al ta halel yu'unic , swolojix yal aunque me'elix , swaquebalix u shahchel a te yale .
42001037	Como mayuc bin ma xhu' yu'un stuquel te Diose , xchi .
42001038	La yal te María : Ya'baton te Cajwaltic Dios ; ac'a spasbon hich te bin ut'il la awal , xchi . Hich te ch'ul a'bat la yihquitay hilel .
42001039	Ta hich ora hahch bahel te María , baht ta ora ta jun pueblo te ay ta witsiltic ta sq'uinal Judea ;
42001040	och ta sna Zacarías , la spatbe yo'tan te Elisabet .
42001041	C'alal patbot yo'tan yu'un María te Elisabet , la stij sba te alal swoloje . Te Elisabet noj ta yo'tan te Ch'ul Espíritu ,
42001042	tulan c'opoj , hich la yal : ¡ Bayel awutsil ta yohlil te antsetic , soc bayel yutsil te sit te yawil alal awu'un !
42001043	¿ Bin ut'il ay a te hich c'oht ta jtojol , te ha tal stahon te snan te Cajwal ?
42001044	Como te c'alal la jca'iy te spatil-o'tanil awu'un , te alal jwoloj wihl yu'un yutsil q'uinal la ya'iy .
42001045	Bayel me yutsil te mach'a la sch'uhun te ya xc'oht ta pasel te bin halbot yu'un te Cajwaltique , xchi .
42001046	La yal te María : Ya yalbe yutsilal Cajwal te jch'uhlel ,
42001047	soc te espíritu cu'un bayel yutsil ya ya'iy ta stojol Dios te Jcoltaywanej cu'une ,
42001048	como la yil te peq'uel ay te a'bat yu'une . Ta ora bahel ya me yalbonic yutsil jc'oblal spisil te cajalcaj ts'umbalil ,
42001049	como muc' bin la spasbon te Mach'a bayel yu'el . ¡ Ch'ultesbil te sbihile ,
42001050	soc te sc'uxul yo'tan ya xc'oht ta stojol te cajalcaj mach'atic ya yich'ic ta muc' !
42001051	Bayel bintic muc' spasticlanej ta sc'ab ; la spucticlan bahel te mach'atic stoyoj sbahic yu'un te bin snopoj ta yo'tanic .
42001052	La sloq'ueslan ta shuctajibic te mach'atic ay yipic , soc la stoybe sc'oblal te mach'atic peq'uel ayique .
42001053	Te mach'atic ayic ta wi'nal la yac'ticlambe te bintic lec , pero jochol sc'abic la sticonlan bahel te jc'uhlejetique .
42001054	La scoltay te Israel te a'bat yu'une , la to sna' te ya sc'uxultay
42001055	te Abraham soc te sts'umbal scuenta sbahtel q'uinal , hich te bin ut'il yalbeyej te jme'jtatic , xchi te María .
42001056	Te María oxeb u la sjoquin te Elisabet , patil suht bahel ta sna .
42001057	C'alal la sta yorahil te ya x'ayin yal te Elisabet , ayin squerem-al .
42001058	C'alal la ya'iyic te spat-xuhc soc smohlol sts'ahquil te la yich'ix bayel c'uxultayel yu'un Dios , pajal bayel yutsil yo'tanic soc .
42001059	Ta swaxaquebal c'ahc'al yayinel a , tal ya'beyic yich' circuncisión , soc c'an ya'be sbihilin Zacarías , hich te bin ut'il sbihil te state ;
42001060	pero la yal te snan : ¡ Ma'uc ! Juan sbihil ya xc'oht , xchi .
42001061	¿ Bin yu'un ? Mayuc amohlol ats'ahquil te hich sbihil , xchihic .
42001062	Ha yu'un la sjoc'obeyic te stat ta scuenta seña sc'abic bin sbihil ya xc'oht yu'un .
42001063	Hich te Zacarías la sc'ambe jun tut tabla yu'un ts'ihbayel , hich la sts'ihbay : Juan sbihil , xchi . Spisilic xcham yo'tanic yu'un .
42001064	Ora jahm ye soc tojob yac' te Zacarías , hahch yalbe bayel yutsil te Diose .
42001065	Tojic xiwel yu'un spisil te spat-xuhc , soc puhc ta halel ta witsiltic yu'un Judea te bintic c'oht ta pasele .
42001066	Spisil te mach'atic la ya'iyic la sq'uej ta yo'tanic , hich la sjoc'oyic : ¿ Bin yilel ya xc'oht ta patil te alal ini ? xchihic . Como te sc'ab te Cajwaltic ay ta stojol .
42001067	Te Zacarías te stat te alale , noj ta yo'tan te Ch'ul Espíritu , hahch ta c'op ta scuenta jalwanej , hich la yal :
42001068	Bayel yutsil te Cajwaltic , te Dios yu'un Israel , yu'un tal swehtesbe scolel te pueblo yu'une .
42001069	Ta sts'umbal David te a'bat yu'un la schicnajtesbotic jtuhl Jcoltaywanej te bayel yu'el ,
42001070	hich te bin ut'il la yal ta scuenta te ch'ul jalwanejetic yu'un ta shahchibal tal ,
42001071	ya scoltayotic loq'uel ta sc'ab te jcontratic , soc ta sc'ab te mach'atic ya yil-o'tantayotic ;
42001072	yu'un ya sc'uxultay te jme'jtatic , soc yu'un sna'el te ch'ul chapbil-c'op yu'une ,
42001073	ha te jc'axel la yalbe ta jamal te jtatic Abraham te ya me xc'oht ta pasel ,
42001074	ha te ya scoltayotic loq'uel ta sc'ab te jcontratic , te hich mayuc xiwel te ya cac' jbahtic ta a'batinel yu'un
42001075	ta scuenta ch'ultesel soc toj-o'tanil ta stojol Dios te jayeb c'ahc'al cuxulotique .
42001076	Ha'at , alal , jalwanejat yu'un te Mach'a mero toyol ay , ya xc'oht abihil ; yu'un ya me xnahilijat ta stojol te Cajwaltic yu'un yac achahpambe te behetic yu'une ,
42001077	yac awa'be sna'ic te pueblo yu'un sc'oblal colel te ay ta scuenta spasel perdón yu'un smulic ,
42001078	ta scuenta yutsil sc'uxul yo'tan te Dios cu'untic , te la stahotic c'alal ta toyol ta scuenta te c'ahc'al te loq'uemix tal ,
42001079	yu'un ya sacubtes q'uinal ta stojol te mach'atic ayic ta yihc'al q'uinal soc ta yaxinal lajel ; yu'un ya stojobtesotic bahel ta sbehlal lamal q'uinal , xchi te Zacarías .
42001080	Muc'ub te alale , la yich' yip yo'tan ; ayin ta jochol taquin q'uinal ha to c'alal la sta yorahil te la yac' sba ta ilel ta stojol Israel .
42002001	Ta hich ora la yal mandar te ajwalil Augusto César te ya me x'och ta ahtayel spisil ants-winiquetic .
42002002	Ha shahchel ta ahtayel a te bin ora ay ta gobernador ta sq'uinal Siria a te Cirenio .
42002003	Spisilic baht yac' sbahic ta ahtayel ta jujun slumalic .
42002004	Hich te José loc' hahchel ta Nazaret ta sq'uinal Galilea , mo bahel ta Judea , ta pueblo yu'un David , te Belén sbihil , como ha sts'umbal soc ha patil al-nich'anil yu'un David .
42002005	Baht yac' sba ta ahtayel soc te María te macbil yu'un , te swoloj yal a .
42002006	C'alal tey ayic a , la sta sc'ahc'alel te ayin te yale .
42002007	Hich ayin te sba-al , la smey ta mehyil pac' , la smehtsan ta scanoa wacax , como mayuc lugar yu'unic ta na banti ya xwayic .
42002008	Ay jcanan-tuminchijetic nopol tey a , yaquic ta scanantayel stuminchijic ta ahc'abal .
42002009	Chicnaj ta stojolic jtuhl ch'ul a'bat yu'un Dios , te sts'anabul Dios hul stihltes sba ta sjoyobalic ; bayel xiwic yu'un .
42002010	Pero halbotic yu'un te ch'ul a'bat : Ma xiwex , ya calbeyex awa'iyic bin yach'il c'ohem ta pasel te bayel yutsil-o'tanil yu'un , te ha yu'un spisil ants-winiquetic :
42002011	Yo'tic ayinemix ta pueblo yu'un David jtuhl Jcoltaywanej , ha te Cajwaltic Cristo .
42002012	Ha me seña awu'unic ini : Meyel ta smehyil pac' soc metsel ta scanoa wacax ya xc'oht atahic , xchi .
42002013	Ora nax chicnaj xan tsobol ch'ul a'batetic talemic ta ch'ulchan te yac yalbelic bayel yutsil te Diose , hich yac yalbelic :
42002014	¡ Bayel yutsil te Dios ay ta toyol , soc ay lamal q'uinal ta bahlumilal , ay yutsil yo'tan Dios ta stojol te ants-winiquetique ! xchihic .
42002015	C'alal suhtic bahel ta ch'ulchan te ch'ul a'batetic , te jcanan-tuminchijetic hich la yalbe sbahic : Conic ta Belén , con quiltic te bin c'ohtix ta pasel te la yaq'uix jna'tic te Cajwaltique , xchihic .
42002016	Hich bahtic ta ora , c'oht stahic te María soc José , soc te alal metsel ta scanoa wacax .
42002017	C'alal la yilic , la spuquic ta halel te bin halbotic sc'oblal ta scuenta te alale .
42002018	Spisil te mach'atic la ya'iyic xcham yo'tanic yu'un te bin halbotic yu'un te jcanan-tuminchijetique .
42002019	Pero te María la sq'uej ta yo'tan spisil te bintic c'oht ta pasel , soc xhulhon ta yo'tan .
42002020	Suhtic bahel te jcanan-tuminchijetic , yac sc'ayojtaybelic bahel te Diose , soc yac yalbebelic bahel bayel wocol yu'un spisil bintic c'ohtix ta pasel te la ya'iyic soc te la yilic , hich te bin ut'il halbotic ya'iyique .
42002021	C'alal ts'acay te waxaqueb c'ahc'al , ha te bin ora ya yich' circuncisión te alale , Jesús sbihil la ya'beyic , hich nix sbihil c'oht te bin ut'il la yal te ch'ul a'bat te c'alal ma to hahchemuc a te alale .
42002022	Soc te c'alal ts'acay te jayeb c'ahc'al ya yich'ic lecubtesel , hich te bin ut'il ya yal te Ley yu'un Moisés , la yiq'uic tal ta Jerusalén te alal yu'un ya ya'beyic ta stojol te Cajwaltique ,
42002023	( como hich ay te ts'ihbabil ta Ley yu'un Dios : Spisil alal querem te ya sjam te yawil alal , ch'ultesbil ya xc'oht yu'un Dios , te xchihe ) ,
42002024	soc talic yu'un ya ya'beyic smahtan Dios hich te bin ut'il ya yal ta Ley yu'un te Cajwaltic : Cha'coht xpuliwoc o cha'coht stsuhmut , te xchihe .
42002025	Ay jtuhl winic ta Jerusalén , Simeón sbihil , toj ta winiquil soc jun yo'tan ta stojol Dios , soc yac smahliybel te ya xmuc'ubtesbot q'uinal ya'iy te Israel ; soc cuentahimbil yu'un te Ch'ul Espíritu .
42002026	A'bot sna' yu'un te Ch'ul Espíritu te ma ba ya xcham ha to teme la yilbe sit te mach'a Tsahbil yu'un Dios .
42002027	Tijbot yo'tan yu'un te Espíritu , hich tal ta Templo . C'alal ic'bil c'ohel ta Templo yu'un sme'stat te alal Jesús , yu'un hich ya spasic te bin halbil ta Ley ,
42002028	te Simeón la spet te alal soc la yalbe yutsil sc'oblal te Diose , hich la yal :
42002029	Yo'tic , Cajwal , lamaluc q'uinal ac'a wayuquix sbaq'uetal te a'bat awu'un , hich te bin ut'il awaloj ;
42002030	como la yilix jsit te colel awu'un ,
42002031	te la achahpanix ta stojol spisil nacionetic .
42002032	Ha luz te ya sacubtes q'uinal ta stojol jyanlumetic , soc ha yutsilal te Israel te pueblo awu'une , xchi .
42002033	Te José soc te snan te Jesús xcham yo'tanic yu'un spisil te bin la yal te Simeón yu'un te alale .
42002034	Te Simeón la ya'be bendición ta stojolic , soc hich la yalbe te María te snan te alale : Ha'i alal ini hich chapal yu'un te ya yac' yahluc soc ya yac' hahchuc tsobol ta Israel , soc ha señahil te ya yich' contrahinel ta c'op ,
42002035	hich ya xna'ot bin ut'il ay yo'tanic tsobolic . Soc te ha'at ya me slowbat sohlel awo'tan ta espada , xchi .
42002036	Soc tey ay jtuhl jalwanej-ants , Ana sbihil , yantsil-nich'an Fanuel , yu'un te jchahp yu'un Aser ; mero me'elix a . Huqueb ha'bil ay smamalal te c'alal ich'ot ta yach'ixlel ,
42002037	hil ta me'ba'antsil , ayix chaneb yo'winic ( 84 ) ha'bil . Spisil ora ay ta Templo , c'ahc'al ahc'abal la sch'uhuntay te Dios ta scuenta sc'oponel Dios soc scomel swe'el .
42002038	Ha yorahil a te c'oht te Ana , hahch yalbe bayel wocol te Diose , soc la yalticlambe sc'oblal te alal spisil te mach'atic yac smahliybelic te colel yu'un Jerusalén .
42002039	C'alal ts'acay ta pasel yu'unic spisil te bin ya yal ta Ley yu'un Dios , suhtic bahel ta sq'uinal Galilea , ta Nazaret te slumalique .
42002040	Behbe muc'ubel te alal , behbe yich'bel yip , yac ta nojel ta sp'ijil yo'tan , soc te yutsil yo'tan Dios ay ta stojol .
42002041	Jujun ha'bil ya xbahtic ta yilel te Q'uin Pascua ta Jerusalén te sme'stat te Jesús .
42002042	Te c'alal ayix lahchayeb ( 12 ) ya'bilal a te Jesús , mohic bahel ta Jerusalén , hich te bin ut'il ya spasulanic .
42002043	C'alal c'axemix a te Q'uine , suhtic bahel , pero hil ta Jerusalén stuquel te querem Jesús . Te José soc te snan ma ba la sna'ic teme hile .
42002044	La scuyic te sjoquinej talel te yantique , hich behenic bahel jun c'ahc'al , patil la slehic ta yohlil te smohlol sts'ahquilic soc te yamigotac ;
42002045	pero ma ba la stahic , hich suhtic bahel ta Jerusalén ta slehel .
42002046	Yoxebalix c'ahc'al a , c'oht stahic ta Templo , hucul ta yohlil te maestrohetic yu'un te Ley , yac ya'iylambel soc yac sjoc'oylambel .
42002047	Spisil te mach'atic yac ya'iybelic , xcham yo'tanic yu'un te sp'ijil yo'tan soc te suhtib yu'une .
42002048	Xcham yo'tanic te sme'stat yu'un te c'alal la yilic ; hich la yal te snane : Cal , ¿ bin yu'un hich la apasbotcotic ? Te atat soc ho'on ay jwocolcotic yac jlehbelatcotic , xchi .
42002049	Ha yu'un hich halbotic yu'un te Jesús : ¿ Bin yu'un yac alehbelonic ? ¿ Yu'un bal ma xana'ic te ya sc'an te ya jpasbe ya'tel te Jtate ? xchi yu'un .
42002050	Pero ma ba la sna'beyic scuentahil te bin halbotic yu'un .
42002051	Hich te Jesús la sjoquin suhtel ta Nazaret soc la yac' sba ta cuentahinel yu'unic . Te snan la sq'uej ta yo'tan spisil te bin c'ohtix ta pasel .
42002052	Te Jesús behbe yac stahbel sp'ijil yo'tan soc xquechet ta muc'ubel , soc behbe tohyel yutsil sc'oblal ta stojol Dios soc ta stojol ants-winiquetic .
42003001	Ta yo'lajunebal ( 15 ) ha'bil yochel ta ajwalil a te Tiberio César , ha te c'alal ay ta gobernador ta Judea a te Poncio Pilato , te Herodes ay ta tetrarca ta Galilea , te Felipe te yihts'in ay ta tetrarca ta Iturea soc ta sq'uinal Traconite , soc te Lisanias ay ta tetrarca ta Abilinia ,
42003002	soc te c'alal ayic ta muc'ul sacerdote a te Anás soc te Caifás , tal sc'op te Dios ta stojol Juan snich'an Zacarías ta jochol taquin q'uinal .
42003003	Hich la yocliy spahmal te q'uinal ta ti'ti'ha' Jordán , yac yalbebel sc'oblal ich'-ha' yu'un suhtesel-o'tanil yu'un muliletic ,
42003004	hich te bin ut'il ts'ihbabil hilel te sc'op te jalwanej Isaías , te hich ya yal : Ay mach'a tulan yac ta c'op ta jochol taquin q'uinal : Chahpambeyahic sbe te Cajwaltic , tojobtesbeyahic te behetic yu'une .
42003005	Spisil spamlejetic ya me yich'ic but'ticlanel , soc ya me yich'ic pehc'anel spisil witsiltic soc tsehletic . Te behetic ma tojuc , ya yich'ticlan tojobtesel , soc te bantic chuhcul te be , ya yich'ticlan pahmanel .
42003006	Spisil ants-winiquetic ya me yilic te colel yu'un Dios , te xchihe .
42003007	Te Juan hich la yalbe te mach'atic tal yac' sbahic ta a'beyel yich'ic ha' yu'un : ¡ Sts'umbalex jti'awal chanetic ! ¿ Mach'a la yalbeyex te ya xloq'uex ta ahnel ta stojol te ilimba te talel yac ?
42003008	Ac'a chicnajuc ta ilel ta awa'telic te suhtemix awo'tanic , ma me hichuc ya xhahch anop ta awo'tanic : Ha jtatcotic te Abraham , ma me xchihuquex , como ya calbeyex te Dios ya xhu' ya sc'atp'un ta yal-snich'an Abraham ha'i tonetic ini .
42003009	Soc chapalix te echej te ya sbojbe slohp' te te'etique . Ha yu'un spisil te'etic te ma lecuc sit ya yac' , ya me yich' ts'etel soc ya me yich' ch'ojel ochel ta c'ahc' , xchi .
42003010	Hich joc'obot yu'un te ants-winiquetic : ¿ Bin ya cutix jbahcotic a ? xchihic .
42003011	La sjac' te Juan : Te mach'a ay cha'pahc snahtil-c'u' , a'beya jpahcuc te mach'a mayuc yu'une , soc te mach'a ay swe'el ha nix hich ac'a spas , xchi .
42003012	Ay tal yac' sbahic ta a'beyel yich'ic ha' jc'an-patanetic , hich la sjoc'obeyic : Maestro , ¿ bin ya cut jbahcotic te ho'otcotique ? xchihic .
42003013	Ma me xac'anic xan yan te bin ut'il halbil ya yich' c'anele , xchi .
42003014	Soc ay soldadohetic la sjoc'obeyic : ¿ Haxan te ho'otcotic , bin ya cut jbahcotic ? xchihic . Ma me ayuc mach'a yac apojbe staq'uin soc ma me tojoluc nax yac alehbeyic smul yan . Soc junuc me awo'tanic te jayeb yaquex ta tojele , xchi te Juan .
42003015	Te pueblo yaquic na'etel , spisilic yac snopbel ta yo'tanic teme ha nix te Cristo te Juane .
42003016	Ha yu'un la sjac' te Juan , hich la yalbe spisilic : Melel ho'on ya ca'beyex awich'ic ha' , pero ay mach'a ya xtal te c'ax hich yu'el a te bin ut'il te ho'one , te ma ba ya xtuhunon yu'un stilbeyel sc'ab step , ha ya ya'beyex awich'ic te Ch'ul Espíritu soc c'ahc' .
42003017	Stsacojix ta sc'ab te swehluyojibal yu'un ya smesix te sq'uiyojibal yu'une . Ya me stsob te trigo soc ya yotses ta yawil , soc ya me schic'be te sts'ubil ta c'ahc' te mayuc bin ora ya xtup' , xchi .
42003018	Ta scuenta ha c'opetic ini soc bayel xan bintic la yal ta tsitsaw te hich la yalbe te pueblo te lec yach'il c'ope .
42003019	Te Herodes te tetrarca , la yich' tijel ta c'op yu'un Juan ta scaj te Herodías te yihnam Felipe , te yihts'in Herodes , soc ta scaj spisil bintic chopol spasoj .
42003020	Ta spisil ini ay to xan yan smul la sta a , ha te la yac' ta cárcel te Juane .
42003021	Te c'alal yac yich'bel ha' spisil te pueblo , ha nix hich la yich' ha' te Jesús . Yac ta sc'oponel Dios a , jahm te ch'ulchan ,
42003022	co tal ta stojol Jesús te Ch'ul Espíritu , sjel ta stsuhmut , soc ay c'op tal ta ch'ulchan te hich la yal : Ha'at Jnich'anat te bayel c'uxat ta co'tan , buen lec co'tan awu'un , xchi .
42003023	Ay lajuneb scha'winic ( 30 ) ya'bilal a te Jesús te hahch ta a'tel . Cuybil ta ha snich'an te José , te snich'an Elí ,
42003024	snich'an Matat , snich'an Leví , snich'an Melqui , snich'an Jana , snich'an José ,
42003025	snich'an Matatía , snich'an Amós , snich'an Nahúm , snich'an Esli , snich'an Nagai ,
42003026	snich'an Maat , snich'an Matatías , snich'an Semei , snich'an José , snich'an Judá ,
42003027	snich'an Joana , snich'an Resa , snich'an Zorobabel , snich'an Salatiel , snich'an Neri ,
42003028	snich'an Melqui , snich'an Adi , snich'an Cosam , snich'an Elmodam , snich'an Er ,
42003029	snich'an Josué , snich'an Eliezer , snich'an Jorim , snich'an Matat ,
42003030	snich'an Leví , snich'an Simeón , snich'an Judá , snich'an José , snich'an Jonán , snich'an Eliaquim ,
42003031	snich'an Melea , snich'an Mainán , snich'an Matata , snich'an Natán , snich'an David ,
42003032	snich'an Isaí , snich'an Obed , snich'an Booz , snich'an Salmón , snich'an Naasón ,
42003033	snich'an Aminadab , snich'an Aram , snich'an Esrom , snich'an Fares , snich'an Judá ,
42003034	snich'an Jacob , snich'an Isaac , snich'an Taré , snich'an Nacor ,
42003035	snich'an Serug , snich'an Ragau , snich'an Peleg , snich'an Heber , snich'an Sala ,
42003036	snich'an Cainán , snich'an Arfaxad , snich'an Sem , snich'an Noé , snich'an Lamec ,
42003037	snich'an Matusalén , snich'an Enoc , snich'an Jared , snich'an Mahalaleel , snich'an Cainán ,
42003038	snich'an Enós , snich'an Set , snich'an Adán , snich'an Dios .
42004001	Te Jesús , nojel ta yo'tan te Ch'ul Espíritu , loc' bahel ta Jordán , ic'ot bahel yu'un te Espíritu ta jochol taquin q'uinal
42004002	cha'winic c'ahc'al , soc c'oht ta tsajel yu'un te pucuje . Ma ba we' te jayeb c'ahc'al tey ay a , patil wi'naj .
42004003	Hich halbot yu'un te pucuje : Teme ha'at Snich'anat Dios , c'atp'una ta pan ha'i ton ini , xchi .
42004004	La sjac' te Jesús : Ts'ihbabil ta Shun Dios : Ma ha'uc nax ya xcuxaj ants-winiquetic yu'un te pan , ha ya xcuxaj yu'un spisil sc'op te Diose , la yut .
42004005	Patil ic'ot bahel yu'un te pucuj ta toyol wits , ta jts'ihn nax la ya'be yil spisil ta chahp nacionetic ta bahlumilal .
42004006	Hich la yal te pucuje : Ha'at ya ca'bat spisil te yipic ta cuentahinwanej soc te yutsilalique , como ho'on a'bibilon ta jcuenta , soc chican mach'a ya ca'be ta scuenta .
42004007	Awu'un me ya xc'oht spisil teme yac ach'uhuntayone , xchi .
42004008	La sjac' te Jesús : Loc'an ta jtojol , Satanás , como hich ts'ihbabil : Ch'uhuntaya te Cajwaltic te Dios awu'un , soc ha nax me xawac' aba ta a'batinel yu'un stuquel , la yut .
42004009	Ta patil ic'ot bahel yu'un te pucuj ta Jerusalén , c'oht ta tehc'anel ta jol Templo , hich halbot yu'un : Teme ha'at Snich'anat Dios , ch'oja cohel aba li'i ,
42004010	como hich ts'ihbabil : Ya me spas ta mandar te ch'ul a'batetic yu'un te ya scanantayat ;
42004011	ya me slat'at ta sc'abic scuenta yu'un ma ba yac alajin awoc ta ton , xchi te pucuje .
42004012	La sjac' te Jesús : Hich halbil : Ma me xatsaj te Cajwaltic Dios awu'un , xchi .
42004013	C'alal laj yo'tan ta tsajaw te pucuj , la to yihquitay hilel .
42004014	Ta scuenta yu'el te Espíritu suht bahel ta Galilea te Jesús ; puhc ta halel yutsil sc'oblal ta sjoyobal te q'uinale .
42004015	La ya'iy p'ijubteswanej ta sinagogahetic yu'unic , spisilic buen lec sc'oblal yu'unic .
42004016	Tal ta Nazaret te banti muc'ub hahchel . Ta yorahil cux-o'tan och ta sinagoga , hich te bin ut'il c'ahyem ta spasel , soc la stehc'an sba ta yilel hun .
42004017	A'bot te hun yu'un te jalwanej Isaías ; la sjam te hun , la sta te banti hich ts'ihbabil :
42004018	Ha scuentahinejon te Espíritu yu'un te Cajwaltic , como tsahbilon yu'un yalel te lec yach'il c'op ta stojol te pobrehetique . Sticonejon tal ta scoltayel te mach'atic pich'il yo'tanic , ta yalel te libre ayic te mach'atic chuculic , soc ta sjambeyel sit ts'o'sitetic , sticonejon ta yaq'uel ta libre te mach'atic tembilic ta mosohinel ,
42004019	soc ta yalbeyel sc'oblal te ha'bil yu'un c'uxultayel yu'un te Cajwaltique , xchi .
42004020	La sbal te hune , la ya'be te mach'a ay ya'tel , soc la shuhcan sba . Spisil mach'atic ayic ta sinagoga t'ojol sitic ta yilel te Jesús .
42004021	Hich hahch yalbe ya'iyic : Yo'tic c'ohtix ta pasel ta atojolic te bin ts'ihbabil ta Shun Dios , xchi .
42004022	Spisilic la yalbeyic lec sc'oblal soc xcham yo'tanic yu'un te yutsil sc'op te la yale . Hich la yalic : ¿ Ma bal ha'uc te snich'an José ? xchihic .
42004023	Hich halbotic yu'un te Jesús : Ay yac awalbonic te hich ay ta halel : Jpoxtaywanej , poxtaya aba . Te bintic la apas ta Capernaum ya ca'iycotic , hich ni me xapas li' ta alumali , xchi .
42004024	Soc la yal xan : Jamal ya calbeyex , mayuc jalwanej te ya x'ich'ot ta cuenta ta slumal .
42004025	Soc melel ya calbeyex te ay tsobol me'ba' antsetic ta Israel c'alal cuxul a te Elías te c'alal la yich' maquel oxeb ha'bil soc waqueb u te ch'ulchan soc tal bayel wi'nal ta spahmal q'uinal .
42004026	Pero te Elías ma ba ticonot ta stojol yantic antsetic , ha nax ticonot ta stojol jtuhl me'ba' ants ay ta Sarepta ta sq'uinal Sidón .
42004027	Soc ay tsobol jc'a'el-chameletic ta Israel c'alal cuxul a te jalwanej Eliseo , pero mayuc mach'a lecubtesot yu'un , ha nax te Naamán te talem ta Siria , xchi .
42004028	C'alal la ya'iyic te hich la yal , ilinic yu'un spisil te mach'atic ayic ta sinagoga .
42004029	La stehc'an sbahic , la yiq'uic loq'uel ta ti'pueblo , la yiq'uic bahel c'alal ta sba switsul te slumalic , yu'un ya c'an scotp'inic cohel tey a ;
42004030	pero c'ax ta yohlilic te Jesús , baht .
42004031	Te Jesús co bahel ta Capernaum te ay ta sq'uinal Galilea ; la ya'iy p'ijubteswanej ta yorahil cux-o'tan .
42004032	Xcham yo'tanic yu'un te bin yac yac'bel ta nopel , como ay yip te sc'ope .
42004033	Ay ta sinagoga jtuhl winic te ay pucuj ta yo'tan , te tulan awon :
42004034	¡ Ihquitayawotcotic ! ¿ Bin awochelotcotic a , Jesús te talemat ta Nazaret ? ¿ Tal bal alajinotcotic ? Ya jna'bat aba , ha'at te Mach'a Ch'ultesbilat yu'un Dios , xchi .
42004035	Comot ta c'op yu'un te Jesús : ¡ Ch'aban ! ¡ Loc'an tal ta yo'tan ! la yut . Hich te pucuj la spuch'tes ta lum ta yohlilic , hich loc' ta yo'tan te winique , ma ba uts'inotix yu'un .
42004036	Xcham yo'tan spisilic , talel c'axel la yalbe sbahic : ¿ Bin c'opil ini te ta scuenta yip soc yu'el ya spas ta mandar bohl espírituhetic , hich ya xloq'uic yu'un ? xchihic .
42004037	Hich puhc ta halel sc'oblal Jesús ta bayuc .
42004038	Te Jesús la stehc'an sba , loc' bahel ta sinagoga , och bahel ta sna Simón . Bayel yac ta a'beyel c'ahc' te snihalme'el te Simón ; la yalbeyic wocol te yacuc scoltay .
42004039	Hich te Jesús la snijan sba ta stojol , la scombe te sc'ahc'ale ; hich quehchaj te sc'ahc'al , hahch ta ora soc och ta a'batinel yu'unic .
42004040	Mahlelix c'ahc'al a , spisil te mach'a ay bayel ta chahp chameletic yu'unic la yic'ticlambeyic tal ta stojol Jesús . Hich te Jesús la scajanlambe sc'ab ta sba jujutuhl , la slecubteslan .
42004041	Soc ay tsobol pucujetic te loc' ta yo'tanic , hich la yalic ta aw : Ha'at Snich'anat Dios , xchihic . Pero la scomticlan ta c'op , ma ba la yac' te ya xc'opojic como sna'ojic te ha te Cristo .
42004042	C'alal sacub q'uinal , loc' bahel , baht ta banti jochol q'uinal . Lehot yu'un te ants-winiquetic . Te c'alal c'ohtic te banti ay , ya c'an scomic te manchuc ya x'ihquitayotic yu'un .
42004043	Pero hich halbotic yu'un Jesús : Ya sc'an te ya jpuc ta halel ta yantic pueblohetic te lec yach'il c'op sc'oblal te cuentahinel yu'un Dios , como ha scuentahil te ticombilon tal , xchi .
42004044	Hich te Jesús la ya'telin yalel te sc'op Dios ta sinagogahetic te ayic ta sq'uinal Galilea .
42005001	Jun buelta ay ta ti'mar Genesaret a te Jesús , c'oht ta humtayel yu'un ipal ants-winiquetic yu'un ya ya'iyic te sc'op Diose .
42005002	Te Jesús la yil te ay cheb barcohetic ta ti'ha' , yu'un loq'uemic ta saq'uel stsaco-chayic te jtsac-chayetique .
42005003	Och ta jun barco , ha yu'un Simón , la yalbe wocol te yacuc sjits xan ochel jtebuc ta yut ha' te barco yu'une . Tey la shuhcan sba a , hahch sp'ijubtes te ants-winiquetique .
42005004	C'alal laj yo'tan ta c'op , la yalbe te Simón : Bahan xan ta banti c'ubul , otsesa tey a te atsaco-chayique , xchi .
42005005	La sjac' te Simón : Maestro , sjunalix ahc'abal a'tejotcotic , mayuc chay la jtsaccotic . Pero te bin ut'il ha'at hich la awal , ya cotses te jtsaco-chaye , xchi .
42005006	C'alal hich la spasic , la stsaquic ipal chayetic te c'an tuch'uc yu'un te stsaco-chayique .
42005007	Ha yu'un la sbechc'abtayic tal te smohlolic ayic ta yan barco yu'un ya xtalic ta coltayel . Hich talic , la snojesic ta chay schebal te barcohetic , c'an muhluc ta ha' te sbarcohique .
42005008	C'alal hich la yil te Simón Pedro , la squejan sba ta stojol Jesús , hich la yal : Ihquitayawon , Cajwal , yu'un jmulawilon , xchi .
42005009	Como xiw yo'tan soc spisil smohloltac yu'un te ipal chay la stsaquique ;
42005010	ha nix hich te Jacobo soc Juan , te snich'nab Zebedeo , te sjoc sbahic soc te Simón . Pero te Jesús la yalbe te Simón : Ma xiwat ; yo'tic jtsob-ants-winiquetic ya xc'ohat , xchi .
42005011	La sloq'ueslanic hilel ta ti'ha' te sbarcohic , tey ora la yihquitayic hilel spisil a , la st'unic bahel te Jesús .
42005012	C'alal ay ta jun pueblo a , tal jtuhl winic te scohtol yich'oj c'a'elchamel . C'alal la yil te Jesús , tal spahcan sba c'alal ta lum ta stojol , la yalbe bayel wocol : Cajwal , te yacuc ac'an , ya xhu' yac alecubteson , xchi .
42005013	Hich te Jesús la yac' tal sc'ab , la spic , hich la yalbe : Ya jc'an , lecubtesbilatix ya xc'ohat , xchi . Ora ch'ay te sc'a'elchamele .
42005014	Te Jesús la spas ta mandar te manchuc ayuc mach'a ya yalbe . Hich la yalbe : Bahan , ac'a aba ta ilel yu'un te sacerdote soc a'beya smahtan Dios yu'un te lecubatix , hich te bin ut'il yaloj mandar te Moisés , scuenta testigo ta stojolic , xchi .
42005015	Pero puhc xan ta halel te sc'oblale ; tsobol mach'atic talic yu'un ya ya'iybeyic sc'op soc yu'un ya xlecubtesotic ta chamel yu'un .
42005016	Pero te Jesús ay ya xbaht ta jochol q'uinal yu'un ya sc'opon Dios .
42005017	Ay jun c'ahc'al c'alal yac ta p'ijubteswanej a te Jesús , soc tey huhcajtic a te fariseohetic soc maestrohetic yu'un te Ley te hahchemic tal ta jujun tut pueblohetic yu'un Galilea , Judea soc Jerusalén , te Jesús cuentahimbil yu'un te yu'el Dios ta slecubtesel jchameletic .
42005018	Ay cha'oxtuhl winiquetic te sq'uechojic tal ta schahchamte'el jtuhl winic te chamen schihal yoc sc'ab , c'an yiq'uic ochel yu'un ya ya'beyic ta stojol Jesús .
42005019	Pero c'alal ma ba hu' yu'unic ta scaj te ipal ants-winiquetic , mohic bahel ta ba na , la sloq'uesbeyic te stejahul , tey la sjihpanic cohel ta ohlil ta banti ay te Jesús .
42005020	Te Jesús , c'alal la yilbe te sch'uhunel yo'tanic , la yalbe te jchamel : Winic , pasbilatix perdón yu'un amul , xchi .
42005021	Ha yu'un te escribanohetic soc te fariseohetic hahch snop ta yo'tanic : ¿ Mach'a a ini te ya sbohlc'optay te Diose ? Ha nax Dios ya xhu' ya spas perdón yu'un mulil , xchihic .
42005022	Pero te Jesús la sna' bin ay ta yo'tanic , hich la yalbe : ¿ Bin yu'un te hich yaquex ta snopel ?
42005023	¿ Bin a te ma wocoluc ta halel , ha bal : Pasbilatix perdón yu'un amul , o : Hahchan , behenan , teme xchihone ?
42005024	Pero scuenta yu'un yac ana'ic te ha yich'oj ya'tel ta spasel perdón yu'un mulil ta bahlumilal te Nich'anil ay ta scuenta winic ( hich la yalbe te mach'a chamen schihal yoc sc'ab ) : Ya calbat : Hahchan , q'uecha bahel te achahchamte'el , bahan ta ana , xchi sc'oblal .
42005025	Ora tehc'aj hahchel ta stojolic , la yich' bahel te schahchamte'el te q'uechbil talel a , baht ta sna , yac yalbebel bayel yutsil te Diose .
42005026	Xcham yo'tan spisilic yu'un soc la yalbeyic bayel yutsilal Dios yu'un . Noj xiwel ta yo'tanic , hich la yalic : Yo'tic la jquiltiquix yutsil a'teliletic , xchihic .
42005027	Patil loc' bahel te Jesús , la yil jtuhl jc'an-patan , Leví sbihil , hucul ta banti ya stojic patanil , hich la yalbe : La' , t'unawon , xchi .
42005028	Hich la stehc'an sba , la yihquitay hilel spisil , la st'un bahel te Jesús .
42005029	Te Leví la spasbe bayel lequil we'el ta sna , soc joquimbil yu'un bayel jc'an-patanetic soc yantic te ayic ta mesa soque .
42005030	Te escribanohetic soc fariseohetic la stijic ta c'op te jnopojeletic yu'une : ¿ Bin yu'un yac ajoquinic ta we'el uch'el te jc'an-patanetic soc jmulawiletic ? la yutic .
42005031	La sjac' te Jesús : Te mach'atic lec ayic ma ba ya xtuhun yu'unic jpoxtaywanej , ha nax te mach'atic ayic ta chamel .
42005032	Ma ba tal quic' te mach'atic tojic ta winiquil , ha tal quic' te mach'atic jmulawiletic yu'un ya suhtes yo'tanic yu'un te smulique , xchi .
42005033	Ha yu'un hich la yalic : ¿ Bin yu'un te jnopojeletic yu'un Juan bayel buelta ya scom swe'elic soc ya sc'oponic Dios , soc ha nix hich ya spasic te jnopojeletic yu'un te fariseohetic , yan te jnopojeletic awu'un ya xwe' x'uch'ic stuquelic ? xchihic .
42005034	Te Jesús hich la yalbe ya'iyic : ¿ Ya bal xhu' yac awa'be scom swe'el te mach'atic ic'bil ta il-nuhpunel teme joquinejotic yu'un te mach'a ya xnuhpune ?
42005035	Pero ya me sta yorahil ya xpojbotic bahel te mach'a nuhpune , ta hich ora ya scom swe'elic , xchi .
42005036	Soc la yalbe ya'iyic sloc'ombahil c'op : Mayuc mach'a ya set' loq'uel jlehbuc ach' c'u'ul yu'un ha ya yich' pac'antayel a te poco' c'u'ule . Teme hich ya spase , ma ha'uc nax ya xch'i' te ach' c'u'ul , ha nix hich ma snuhp'uc ya xc'oht te poco' c'u'ule .
42005037	Soc mayuc mach'a ya spuhl ta poco' nuhcul te yach'il vino . Teme hich ya spase , te yach'il vino ya st'om te nuhcul , hich ya xmahl te vino soc ya xlaj te nuhcule .
42005038	Te yach'il vino ya sc'an ya yich' pulel ta yach'il nuhcul , hich lec ya xhil schebal .
42005039	Te mach'a ya yuch' te poco' vino ma sc'an te yach'ile , como ya yal : Ha mero lec te poco' vino , xchi te Jesús .
42006001	Ta sc'ahc'alel cux-o'tan c'ax Jesús ta banti ay trigohiltic ; te jnopojeletic yu'un la sjixticlanic trigo , la sc'uticlan ta sc'abic soc la sc'uxic .
42006002	Ay cha'oxtuhl fariseohetic hich la yalbeyic : ¿ Bin yu'un te yac apasbelic te bin ma lecuc ta pasel ta sc'ahc'alel cux-o'tan ? xchihic .
42006003	La sjac' te Jesús : ¿ Yu'un bal ma ba awilojic ta Shun Dios te bin la spas te David te c'alal ay ta wi'nal soc te smohloltaque ?
42006004	Och bahel ta sna Dios , la stsac swe' te pan ac'bil ta stojol Dios te ha nax ya xhu' ya swe'ic te sacerdotehetic , soc la ya'be te mach'atic sjoquinej , xchi .
42006005	Soc la yalbe xan : Te Nich'anil ay ta scuenta winic ha Ajwalil yu'un te sc'ahc'alel cux-o'tan , xchi .
42006006	Yan buelta ta sc'ahc'alel cux-o'tan och ta sinagoga te Jesús soc hahch ta p'ijubteswanej . Ay jtuhl winic tey a te chamen schihal swa'el-c'ab .
42006007	Te escribanohetic soc te fariseohetic yac stsahtaybel yilic teme ya slecubtes , yu'un hich ya stahbeyic smul a .
42006008	Pero na'bot yo'tanic yu'un te Jesús , hich la yalbe te winic te chamen schihal sc'ab : Hahchan , tehc'an aba ta ohlil , xchi . Hich la stehc'an sba te winique .
42006009	Hich halbotic yu'un te Jesús : Ay bin ya joc'obeyex : ¿ Bin ya xhu' ta pasel ta sc'ahc'alel cux-o'tan , ha bal te bin lec o te bin ma lecuc ? ¿ Ha bal lec te scoltayel o te slajinel te cuxlejale ? xchi .
42006010	La yilticlan spisilic ta sjoyobal , hich la yalbe te winique : Xach'a ac'ab , xchi . Hich la spas , hich lecub te sc'abe .
42006011	Bayel ilinic yu'un , talel c'axel la yalbe sbahic bin ya yutic te Jesús .
42006012	Ta hich ora baht ta wits ta sc'oponel Dios te Jesús , sjunal ahc'abal la sc'opon Dios tey a .
42006013	C'alal sacub q'uinal la yic'ticlan talel te jnopojeletic yu'une , la stsa lahchaytuhl ( 12 ) , ha jpuc-c'opetic sbihil c'oht yu'un :
42006014	Ha te Simón , te Pedro yan sbihil a'bot yu'un , Andrés te yihts'in , Jacobo , Juan , Felipe , Bartolomé ,
42006015	Mateo , Tomás , Jacobo te snich'an Alfeo , Simón te a'bot sbihil Zelote ,
42006016	Judas te yihts'in Jacobo , soc Judas Iscariote , ha te la yac' ta c'abal te Jesuse .
42006017	Te Jesús cohic tal soc , c'oht ta jun spamlej , joquimbil yu'un te jnopojeletic yu'un soc bayel winiquetic te talemic ta spahmal sq'uinal Judea , ta Jerusalén , ta ti'ti'mar yu'un Tiro soc Sidón , te talemic ta ya'iybeyel sc'op soc ta yac'bel sbahic ta lecubtesel yu'un schamelic ;
42006018	soc lecub spisil mach'atic uts'imbilic yu'un bohl espírituhetic .
42006019	Spisil te ants-winiquetic c'an spiquic te Jesús , como yac ta loq'uel yu'el ta slecubtesel spisilic .
42006020	Jesús la shach sit , la yil bahel te jnopojeletic yu'un , hich la yal : Bayel me awutsilic ha'ex te pobrehex , como ha awu'unic te cuentahinel yu'un Dios .
42006021	Bayel me awutsilic ha'ex te ayex ta wi'nal ta ora ini , como ya me xnoj ach'uhtic . Bayel me awutsilic ha'ex te yacalex ta oq'uel ta ora ini , como ya me stse'ejinex .
42006022	Bayel me awutsilic c'alal ya sp'ajex te ants-winiquetic , ya stenex loq'uel , ya yixta'c'optayex , soc ya yihlaybeyex abihilic ta scaj te Nich'anil ay ta scuenta winic .
42006023	Bayeluc me yutsil awo'tanic yu'un ta hich ora soc tse'eluc me awo'tanic yu'un , como muc' te mahtanil awu'unic ta ch'ulchan ; como hich la spasbeyic te jalwanejetic te sme'statique .
42006024	¡ Pero ay me awocolic , ha'ex te jc'uhlejex ! como ayix smuc'ul awo'tanic .
42006025	¡ Ay me awocolic ha'ex te nojel ach'uhtic ta ora ini ! como ya me xwi'najex . ¡ Ay me awocolic ha'ex te yacalex ta tse'ej ta ora ini ! como ya me amel-awo'tanic soc ya me x'oq'uex .
42006026	¡ Ay me awocolic ha'ex te lec ac'oblalic yu'un spisil yantic ! como hich la spasbeyic te lotil jalwanejetic te sme'statique .
42006027	Pero ha'ex te yac awa'iybonic te jc'ope , ya calbeyex : C'ux me xawa'iy ta awo'tan te acontrahic , lec me bin yac apasbeyic te mach'atic ya sp'ajex ;
42006028	lec me sc'oblal awu'unic te mach'atic chopol ac'oblalic yu'un , soc c'opombeyahic Dios te mach'atic ya yixta'c'optayex .
42006029	Te mach'a ya smajbat acho , ac'a smajbat schebal ; soc te mach'a ya spojbat amuc'ul-c'u' , a'beya ec te anahtil-c'u'e .
42006030	Mach'ayuc a te ay bin ya sc'ambat , a'beya ; soc te mach'a ya yich'bat te bin ay awu'un , ma me xac'ambe suhtel .
42006031	Te bintic ya sc'an awo'tanic te ya spasbeyex yantic , ha ni me hich xapasbeyic .
42006032	Teme hip c'ux yac awa'iy ta awo'tanic te mach'atic c'ux ya ya'iyex , ¿ bin awutsilal yac atahic a ? Hich nix ya spasic te jmulawiletique , c'ux ya ya'iy ta yo'tanic te mach'a c'uxic ta o'tanil yu'un .
42006033	Teme lec bin yac apasbeyic te mach'atic lec bin ya spasbeyex , ¿ bin awutsilal yac atahic a ? Hich nix ya spasic te jmulawiletique .
42006034	Soc teme ay bin yac awa'be smajan te mach'atic ya sutbeyex , ¿ bin awutsilal yac atahic a ? Hich nix ya smajambe sbahic te jmulawiletic , scuenta yu'un hich nix pajal ya sutbe sbahic a .
42006035	Ha yu'un c'ux me xawa'iy ta awo'tan te acontratac , pasbeyahic te bin lec , a'beyahic ta majanel , ma me xamahliyic te ay bin ya ya'beyex a . Hich muc' mahtanil yac awich'ic , soc hich yal-snich'anex te Mach'a toyol ay ya xc'ohex , como ay yutsil yo'tan ta stojol mach'atic ma sna'ic yalel wocol soc mach'atic chopol yo'tanic .
42006036	Ha yu'un te ha'exe a'iyahic me c'uxultaywanej , hich te bin ut'il jc'uxultaywanej te Atatique .
42006037	Ma me xawich'o-c'optayic yan , hich ma ba yac awich'ic ich'o-c'optayel . Ma me xawalbeyic smul yan , hich ma ba ya xhalot amulic a . Pasahic perdón , hich me ya xpasbotex perdón a .
42006038	A'beyahic , hich me ya x'a'botex : lec sp'isojbil , tembil , yuq'uilambil soc buen t'ocol yac awich'ic . Como te hich smuc'ul yac ap'is , hich nix yac awich' p'isbeyel , xchi .
42006039	Te Jesús la yalbe xan ya'iyic sloc'ombahil c'op : ¿ Ya bal xhu' ya stojobtes ta be te mach'a pajal ts'o'sit soque ? ¿ Ma bal pajaluc ya xch'ayic ta ch'en soc ?
42006040	Te jnopojel ma ha'uc toyol xan yu'un te maestro yu'une ; pero spisil te mach'atic ts'acal la snopic , pajal ya xc'ohtic soc te maestro yu'unique .
42006041	¿ Bistuc yac awil te jwihts' c'a'pal ay ta sit te awermano , pero ma ba yac awil te ts'amte' ay ta asit te ha'ate ?
42006042	¿ Bin yu'unix a te hich yac awalbe te awermano : Hermano , a'bon jloq'uesbat te jwihts' c'a'pal ay ta asit , te xchihate , teme ma ba yac awil te ts'amte' ay ta asite ? ¡ Jchebal-o'tanat ! Ha nahil xaloq'ues te ts'amte' ay ta asit , hich yac awil ta lec a te yac aloq'uesbe te jwihts' c'a'pal ay ta sit te awermanohe .
42006043	Mayuc lequil te' te ma lecuc sit ya yac' ; soc mayuc te' te ma lecuc , te lec sit ya yaq'ue .
42006044	Como te jujutehc' te' ya xna'bot sba ta scuenta sit . Ma ba ya yich' tulel higo ta jpeht ch'ix , soc ma ba ya yich' tulel ts'usub ta ch'ixetic .
42006045	Te winic te lec yo'tan , ya sloq'ues tal te bin lec ay ta yo'tan . Yan te winic te ma lecuc yo'tan , ya sloq'ues tal te bin ma lecuc ay ta yo'tan , como ya xloc' tal ta ye te bin nojel ta yo'tane .
42006046	¿ Bin yu'un te : Cajwal , Cajwal , xchihex teme ma ba yac apasic te bin ya calbeyexe ?
42006047	Spisil te mach'atic ya xtalic ta jtojol , te ya ya'iybonic jc'op soc ya spas , ya calbeyex awa'iyic mach'a pajal soc .
42006048	Ha pajal soc te winic te la spas sna , c'ubul la shotbe sch'enal , la ya'be yich'o-ip ta sba ton . C'alal tal snojel ha' , tulan hul ta tahel te nahe , pero ma ba hu' syuc'bel , como ipajem ta ton .
42006049	Yan te mach'a la ya'iybon jc'op pero teme ma ba la spas , ha pajal soc te winic te la scajan hahchel ta ba lum te snahe , mayuc yich'o-ip . Tulan hul ta tahel yu'un snojel ha' , ora buch yu'un , jc'axel jihn te nahe , xchi .
42007001	C'alal laj yo'tan sc'opombel te pueblo , och bahel ta Capernaum te Jesús .
42007002	Ay jtuhl capitán-soldado tey a , juch'ul ta chamel jtuhl ya'bat te bayel c'ux ta yo'tan .
42007003	Te capitán-soldado , c'alal la ya'iybe sc'oblal Jesús , la sticon bahel mamaletic yu'un te judíohetic yu'un ya yalbeyic wocol te yacuc xtal slecubtes ta chamel te ya'bate .
42007004	Hich talic ta stojol Jesús , la yalbeyic bayel wocol : Mero hich ya sc'an te yac acoltay ,
42007005	como c'ux ta yo'tan te nación cu'untic soc la spasbotic te sinagoga cu'untique , xchihic .
42007006	Hich te Jesús baht soc . C'alal nopol ya xc'ohtiquix ta sna a , te capitán-soldado la sticon tal cha'oxtuhl smohloltac , hich c'oht yalic : Cajwal , ma xawac' awocol , ma hichuc ya sc'an te ha'at ya x'ochat ta jna ,
42007007	ha scuentahil te ma ba tal jc'oponat jtuquel . Pero c'opojan , hich ya xlecub a te ca'bate .
42007008	Como ha nix hichon , pasbilon ta mandar yu'un mach'atic toyol ya'telic , soc ay soldadohetic te ya jpas ta mandar ; ya calbe te jtuhle : Bahan , hich ya xbaht ; ya calbe te yane : La' , hich ya xtal ; soc ya calbe te ca'bat : Pasa ini , hich ya spas , xchi .
42007009	C'alal hich la ya'iy te Jesús , xcham yo'tan yu'un , la sut sba , hich la yalbe te mach'atic t'umbilic yu'un : Ya calbeyex , mayuc yan mach'a hich ay sch'uhunel yo'tan te jtahoj ta sq'uinal Israel , xchi .
42007010	C'alal suhtic bahel ta na te mach'atic ticonotic tal , lequix ay a c'oht stahic te a'bat ay ta chamel .
42007011	Ta patil yac ta bahel ta Naín a te Jesús , sjoc bahel tsobol te jnopojeletic yu'un soc bayel ants-winiquetic .
42007012	C'alal nopol ya xc'ohtix ta yochibal te pueblo , yac yic'belic bahel mach'a chamen , hip jtuhl a te yal me'ba' ants ; soc joquimbil bahel yu'un tsobol ants-winiquetic yu'un te pueblo .
42007013	Te Cajwaltic , c'alal la yil te antse , sts'ujet ta yo'tan la ya'iy , hich la yalbe : Ma x'oc'at , xchi .
42007014	Hich nohpoj bahel , la stsacbe scaxahul te mach'a chamen , la stehc'an sbahic te mach'atic yic'ojic bahel , hich la yal : Querem , ya calbat , hahchan , xchi .
42007015	Hich la shach sba te mach'a chamen soc hahch ta c'op . Te Jesús la ya'be te snane .
42007016	Spisil xiwic yu'un soc la yalbeyic bayel yutsilal te Diose , hich la yalic : ¡ Chicnajix muc'ul jalwanej ta cohliltic ! soc : ¡ Dios tal scoltay te pueblo yu'un ! xchihic .
42007017	Puhc ta halel sc'oblal Jesús ta spahmal sq'uinal Judea soc ta sjoyobal .
42007018	Te jnopojeletic yu'un te Juan la yalbeyic spisil te bintic yac ta c'ohel ta pasele . Te Juan la yic' tal cha'tuhl te jnopojeletic yu'un ,
42007019	la sticon bahel ta banti ay te Jesús yu'un ya sjoc'obeyic : ¿ Ha'at bal te mach'a talel yac , o ya to bal jmahliycotic yan ? xchi .
42007020	C'alal c'ohtic ta banti ay te Jesús , hich c'oht yalic : Te Juan J'ac'-ich'-ha' la sticonotcotic tal ta atojol yu'un ya joc'obatcotic : ¿ Ha'at bal te mach'a talel yac , o ya to bal jmahliycotic yan ? xchihic c'ohel .
42007021	Ha yorahil a te la slecubteslan bayel ta chahp jchameletic , soc la sloq'ueslan bohl espírituhetic , soc ay bayel ts'o'sitetic te la sjamticlambe sitic .
42007022	Hich halbotic yu'un te Jesús : Bahanic , a'beyahic sna' te Juan te bintic la awilic soc te la awa'iyique : ha te ya yiliquix q'uinal ts'o'sitetic , ya xbeheniquix coxo'etic , ya yich'iquix lecubtesel jc'a'el-chameletic , ya ya'iyiquix q'uinal cohquetic , ya yich'ic cuxajtesel mach'atic chamenic soc yaquix ta halbeyel ya'iyic te lec yach'il c'op te pobrehetique .
42007023	Ha me bayel yutsil te mach'a ma xpehc'aj yo'tan ta jcuenta , xchi .
42007024	C'alal suhtiquix bahel a te mach'a ticonotic tal yu'un te Juan , te Jesús hahch yalbe sc'oblal Juan te ants-winiquetique : ¿ Bin loc' tal awilic ta jochol taquin q'uinal ? ¿ Ha bal tal awilic jalal te yac ta yuq'uilanel ta ic' ?
42007025	¿ Binti a te loc' tal awilique ? ¿ Ha bal jtuhl winic te slapoj buen lequil pac' ? Ilawil , te mach'atic slapojic t'ujbil pac' soc te ay yutsil scuxlejalic , ayic ta nahetic yu'un ajwaliletic .
42007026	Ha yu'un ¿ binti a te loc' tal awilique ? ¿ Ha bal jtuhl jalwanej ? Ha , soc c'ax hich a te bin ut'il jalwanej .
42007027	Ha te winic te hich ts'ihbabil sc'oblal : Ya jticon bahel ca'bat te ya xnahilij bahel awu'un , te ya schahpambat abe ta atojol , te xchihe .
42007028	Ya calbeyex , ta spisil te mach'atic alataybilic yu'un antsetic , mayuc muc' xan jalwanej te bin ut'il Juan J'ac'-ich'-ha' . Pero te mach'a peq'uel ay ta banti ay te cuentahinel yu'un Dios , ha toyol yu'un , xchi .
42007029	C'alal hich la ya'iyic spisil te pueblo , soc te jc'an-patanetic , la yalic te bin ut'il lec ya'tel te Diose , como yac'ojix sbahic ta ich'-ha' yu'un te Juan .
42007030	Yan te fariseohetic soc te mach'atic ya sna'ic ta lec te Ley , la sp'ajic te bin la sc'an Dios ta stojolic , yu'un ma ba la yich'ic ha' yu'un te Juan .
42007031	La yal xan te Cajwaltic : ¿ Mach'a ya jpaj soc te winiquetic yu'un te jcaj ts'umbalil ini ? ¿ Mach'a pajal soc ?
42007032	Ha pajalic soc queremetic huculic ta plaza te hich ya yawtay sbahic : La jcoq'uesimbeyexcotic amay , pero ma ba la awahc'otanic . La jca'iycotic sc'ayojil chamen winiquetic , pero ma ba oq'uex yu'un , te xchihique .
42007033	Como tal te Juan J'ac'-ich'-ha' te ma ba la swe' pan soc ma ba la yuch' vino , pero yac awalic : Ay pucuj ta yo'tan , xchihex .
42007034	Tal te Nich'anil ay ta scuenta winic te ya xwe' x'uch' , hich yac awalic : Ha'i winic ini lom bayel ya xwe' x'uch' , soc ha jun yo'tan soc jc'an-patanetic soc jmulawiletic , xchihex .
42007035	Pero te p'ijil-o'tanil ya xchicnaj te toj ay ta scuenta spisil te yal-snich'nab , xchi .
42007036	Ay jtuhl fariseo te la yic' ta we'el ta sna te Jesús . C'alal och ta sna te fariseo , och ta we'el ta mesa .
42007037	Ay jtuhl jmulawil ants te tey slumal a , c'alal la sna' te yac ta we'el ta mesa ta sna fariseo te Jesús , la yich' tal perfume ta yawil pasbil ta alabastro ;
42007038	teq'uel hulel ta spat ta banti yoc , yac ta oq'uel , hahch spocbe yoc ta ya'lel sit soc la scusbe ta stsotsel sjol , la yuhts'uybe yoc soc la smalbe ta perfume .
42007039	C'alal hich la yil te fariseo te yic'oj ta we'el te Jesús , la yal ta yo'tan : Te ha'uc jalwanej ha'i winic ini , ya sna'be sba mach'a a soc bin yilel stalel te ants te yac ta picbeyel yoc yu'un te hichuque , como ha jmulawil , xchi ta yo'tan .
42007040	Ha yu'un hich la yal te Jesús : Simón , ay bin ya calbat , xchi . Halbon , Maestro , xchi .
42007041	Ay jtuhl winic te cheb mach'atic ay sbetic yu'un , te jtuhle , ho'winic scha'bahc' ( 500 ) denario sbet yu'un , te yane , lajuneb yoxwinic ( 50 ) denario te sbete .
42007042	Te bin ut'il ma ba hu' yu'unic stojel te sbetique , la sch'aybe sbetic schebalic . Hala ca'iytic hiche : ¿ Mach'a a te c'ax c'ux ya ya'iy ta yo'tan te mach'a ch'aybot sbet yu'une ? xchi te Jesús .
42007043	La sjac' te Simón : Te ya cale , ha te mach'a tsobol sbet ch'aybot , xchi . Hich nix a te bin ut'il yac awale , xchi te Jesús .
42007044	Hich la sut sit ta stojol te antse , la yalbe te Simón : ¿ La bal awilix te ants ini ? C'alal ochon ta ana , ma ba la awa'bon ha' jpoc coc a . Yan te ants ini la spocbon coc ta ya'lel sit soc la scusbon ta stsotsel sjol .
42007045	Ma ba la awuhts'uyon te ha'ate , yan te ants ini yalel c'alal ochon tal yac yuhts'uybelon coc .
42007046	Ma ba la amalbon aceite ta jol ; yan te ants ini la smalbon perfume ta coc stuquel .
42007047	Ha yu'un ya calbat te pasbotix perdón yu'un bayel smul , como bayel sc'uxul yo'tan . Yan te mach'a mayuc bayel smul ya yich' pasbeyel perdón yu'un , mayuc bayel sc'uxul yo'tan , xchi .
42007048	Hich la yalbe te antse : Pasbilatix perdón yu'un amul , xchi te Jesús .
42007049	Te mach'atic ayic ta mesa soc , talel c'axel hahch yalbe sbahic : ¿ Mach'a a ini te ha nix hich ya spas perdón te muliletic ? xchihic .
42007050	Pero te Jesús la yalbe te antse : Ta scuenta sch'uhunel awo'tan colematix . Jun awo'tan xbahat , xchi .
42008001	Patil te Jesús hahch yocliylan bahel te pueblohetic soc te tut pueblohetic , yac ta yalel te lec yach'il c'op scuenta te cuentahinel yu'un Dios . Ha sjoquinej te lahchaytuhlic ( 12 )
42008002	soc cha'oxtuhl antsetic te loq'uesbot bohl espírituhetic ta yo'tanic soc te lecubtesotic ta chamel yu'un te Jesús : ha te María , te Magdalena yan sbihil , te loq'uesbot huqueb pucujetic ta yo'tan ,
42008003	soc te Juana te yihnam Chuza te scuentahimbeyej sna Herodes , soc te Susana , soc tsobol yantic antsetic te la scoltayic te Jesús yu'un te bintic ay yu'unique .
42008004	C'alal yac stsobel sbahic bayel ants-winiquetic soc yaquic ta talel ta jujuntic pueblohetic , te Jesús hich la yalbe ta sloc'ombahil c'op :
42008005	Ay jts'umbajel loc' ta slihlinel sts'unub . Te c'alal yac ta slihlinel , ay c'oht ta ti'be , laj ta ts'o'el ta teq'uel soc laj ta biq'uel yu'un te ha'mal mutetique .
42008006	Ay c'oht ta ba tontiquil , c'alal ch'ihy tal taquij ta ora como mayuc ya'lel .
42008007	Ay c'oht ta yohl ch'ixileltic , pero tenot yu'un te ch'ix te pajal ch'ihy soc .
42008008	Ay yan c'oht ta lequil lum , ch'ihy tal , sitin ta lec , la yac' ho'winic ( 100 ) ta p'ij sbac' , xchi . C'alal laj yalbel a , tulan la yal : Te mach'a ay schiquin , ac'a me ya'iy , xchi .
42008009	Hich joc'obot yu'un te jnopojeletic yu'une : ¿ Bin sc'oblal te sloc'ombahil c'op ini ? xchihic .
42008010	La yal te Jesús : Te ha'exe , a'bibilex ana'ic te bintic muquen ay sc'oblal te cuentahinel yu'un Dios . Pero te yantique , ya xhalbotic ta scuenta sloc'ombahil c'op scuenta yu'un aunque ya yilic , ma ba ya stahic ta ilel ; aunque ya ya'iyic , ma ba ya sna'beyic scuentahil .
42008011	Hich ay sc'oblal te sloc'ombahil c'op : Te ts'unubil ha te sc'op Diose .
42008012	Te c'oht ta ti'be , ha sc'oblal te mach'atic ya ya'iyic , pero ora ya xtal te pucuj , ya sloq'uesbe ta yo'tanic te c'op scuenta yu'un ma ba ya sch'uhunic soc ma ba ya xcolic yu'un .
42008013	Te c'oht ta ba tontiquil , ha sc'oblal te mach'atic tse'el yo'tan ya ya'iyic , pero mayuc slohp' ; cheb oxeb nax c'ahc'al ya sch'uhunic , pero ta yorahil te ya xtal tsajel , ya xloq'uic bahel .
42008014	Te c'oht ta yohl ch'ixileltic , ha sc'oblal te mach'atic ya ya'iyic , pero c'alal ya xc'ax c'ahc'al ya xtenotic yu'un te bintic ya xmacotic yu'un , ha te c'uhlejalil soc te yac'oltayel scuxlejal , hich ma xyijub sit .
42008015	Yan te c'oht ta lequil lum , ha sc'oblal te mach'atic lec soc toj yo'tanic te ya sq'uej ta yo'tanic soc spisil ora ya yaq'uic sit .
42008016	Mayuc mach'a ya stsun c'ahc' yu'un ya snuj ta jahy , o te ya yac' ta ye'tal wayibal , ha ya yac' ta scajtajib scuenta yu'un te mach'atic ya x'ochic tal ya yilic q'uinal a .
42008017	Como mayuc bin mucul te ma ba ya xchicnaj ta patil ; soc mayuc bin nac'al te ma ba ya xna'ot soc te ya xloc' tal ta sacal q'uinal .
42008018	Ha yu'un tsahtaya me abahic bin ut'il yac awa'iyic te c'ope , como spisil te mach'atic ay bin ay yu'unic , ya me x'a'botic xan , pero te mach'atic mayuc bin ay yu'unic , ya me xpojbotic te jteb te scuyoj ay yu'unique , xchi .
42008019	Te snan soc yihts'inab talic te banti ay te Jesús , pero ma ba hu' yu'unic c'oht ta stojol ta scaj tsobol ants-winiquetic .
42008020	Hich halbot ya'iy te Jesús : Te anan soc awihts'inab ayic ta fuera , ya sc'an ya yilat , xchi .
42008021	La sjac' te Jesús : Ha jnan soc ha quihts'inab te mach'atic ya ya'iyic te sc'op Dios soc te ya spasique , xchi .
42008022	Ta yan c'ahc'al och Jesús ta barco soc te jnopojeletic yu'un , hich la yalbe : Con , sohlucotic bahel ta jehch mar , xchi . Hich hahchic bahel .
42008023	Yacalic ta behel ta barco a , way te Jesús . Hahch ta ixtalanel yu'un tulan ic' te mar , yac ta malel ochel ha' ta barco , jujuteb ma xlajiquix yu'un .
42008024	Te jnopojeletic baht stijic hahchel te Jesús : ¡ Maestro , Maestro , ya xlajotiquix ! xchihic . Cux yo'tan te Jesús , la scom te ic' soc te mar te yac ta ixtalanel ta ic' . Hich quehchaj , lamal bahel q'uinal .
42008025	¿ Banti ay te sch'uhunel awo'tanic ? xchi te Jesuse . Xiwic soc xcham yo'tanic yu'un , talel c'axel hahch yalbe sbahic : ¿ Mach'a a ini te ya spas ta mandar te ic' soc te ha' , soc te ya xch'uhumbot smandar yu'une ? xchihic .
42008026	C'ohtic ta loq'uel ta barco ta sq'uinal gadarenohetic , te snuhp'usitayej sba soc te sq'uinal Galilea .
42008027	C'alal loc' ta barco ta ti'ha' te Jesús , tal ta tahel yu'un jtuhl winic loq'uem tal ta pueblo , te ayix ora yochel pucuj ta yo'tan . Ma sc'an ya slap sc'u' , soc ma ba ya xnahin ta na , ha snahinej te muquenaletic .
42008028	C'alal la yil te Jesús , tulan awon , c'oht squejan sba ta ye'tal yoc te Jesús , hahch ta aw : ¿ Bin awochelon a , Jesús , Snich'anat te Dios te mero toyol ay ? Awocoluc , ma me xawuts'inon , xchi .
42008029	( Como te Jesús la spasix ta mandar te bohl espíritu te ac'a loc'uc ta yo'tan te winique , yu'un bayel buelta tsacot yu'un ; aunque la schuquic ta cadena soc la yich' c'olel , la stuch'ticlan te cadenahetic soc tenot bahel ta jochol q'uinal yu'un te pucuje . )
42008030	Hich joc'obot yu'un te Jesús : ¿ Bin abihil ? xchi . La sjac' te winique : Legión , xchi , como tsobol pucujetic ochemic ta yo'tan .
42008031	X'ajwalc'opojic te manchuc ya xticonotic bahel ta xahab yu'une .
42008032	Ay bayel chitametic tey a , yacalic ta we'el ta ch'uht wits . Te pucujetic la yalbeyic wocol te Jesús te yacuc x'ac'otic ochel ta yo'tan te chitametique . A'botic permiso yu'un .
42008033	Hich te pucujetic loq'uic ta yo'tan te winic , ochic ta yo'tan te chitametic , la sch'ojticlan cohel sbahic ta sjehmelul mar , tey la sjic'ticlanic ha' a .
42008034	Te jcanan-chitametic , c'alal la yilic te bin c'oht ta pasel , loq'uic ta ahnel , baht spuquic ta halel ta pueblo soc ta bayuc .
42008035	Te ants-winiquetic loq'uic tal ta yilel te bin c'ohtix ta pasele . C'alal c'ohtic ta banti ay te Jesús , huculix ta ye'tal yoc Jesús a c'oht stahic te winic te loc' pucujetic ta yo'tan , slapojix sc'u' a , ya sna'ix q'uinal ; xiwic yu'un .
42008036	Te mach'atic la yilic la yalbe ya'iyic te ants-winiquetic bin ut'il la yich' coltayel te winic ay pucujetic ta yo'tan .
42008037	Ha yu'un spisil te ipal ants-winiquetic ta sjoyobal sq'uinal te gadarenohetic la yalbeyic wocol te Jesús te yacuc xloc' bahel ta sq'uinalic , yu'un bayel xiwic . Hich te Jesús och ta barco , suht bahel .
42008038	Te winic te loq'uesbot pucujetic ta yo'tan la yalbe wocol te Jesús te yacuc sjoquin , pero te Jesús la sticon bahel , hich la yalbe :
42008039	Suhtan bahel ta ana , halbeya ya'iyic te bin muc' la spasbatix te Diose , xchi . Hich baht te winic , la spuc ta halel ta spahmal pueblo te bin muc' pasbot yu'un te Jesuse .
42008040	C'alal suht xan tal te Jesús , bayel yutsil yo'tan te ants-winiquetic yu'un , como spisilic yac smahliybelic .
42008041	Tal jtuhl winic , Jairo sbihil , principal yu'un te sinagoga , la squejan sba ta ye'tal yoc te Jesús , la yalbe wocol te yacuc xbaht ta sna ,
42008042	yu'un chamelix te hip jtuhl yantsil-nich'an , te ay wan lahchayeb ( 12 ) ya'bilal . C'alal yac ta bahel a , lats'bil bahel yu'un bayel ants-winiquetic te Jesús .
42008043	Ay jtuhl ants tey a te ayix lahchayeb ( 12 ) ha'bil te ma xquehchaj yilbel sch'ich'el scuenta schamel , pero mayuc mach'a hu' spoxtaybel .
42008044	Te ants nohpoj bahel ta spat te Jesús , la spicbe sti'il smuc'ul-c'u' ; ora quehchaj te sch'ich'el scuenta schamel .
42008045	Hich la yal te Jesús : ¿ Mach'a la spicon ? xchi . Spisilic la yalic te ma ha'uquic . La yal te Pedro soc te mach'atic tey ayic a : Maestro , bayel ants-winiquetic shumtayejat soc slats'ojat , laj'a yac ajoc'oy : ¿ Mach'a la spicon ? xchihat .
42008046	Pero la yal te Jesús : Ay mach'a la spicon , como la jca'iy te loc' cu'el , xchi .
42008047	C'alal la yil te ants te ma xhu' ta muquel , yac ta nihquel a tal squejan sba ta ye'tal yoc Jesús , la yalbe ta stojol spisilic te bin scuentahiluc la spicbe sc'u' soc bin ut'il lecub ta ora .
42008048	Hich halbot yu'un te Jesús : Cantsil-nich'an , lecubatix ta scuenta sch'uhunel awo'tan . Jun awo'tan bahan , xchi .
42008049	Yac to ta c'op a te Jesús , c'oht jtuhl winic te hahchem tal ta sna te principal yu'un te sinagoga , hich hul yalbe : Chamix te awantsil-nich'ane ; ma xawa'beyix swocol te Maestro , xchi c'ohel .
42008050	C'alal hich la ya'iy te Jesús , la yalbe te winic : Ma me xiwat ; ha nax ch'uhuna , hich me ya xcol , xchi .
42008051	C'alal c'oht ta sna Jairo te Jesús , mayuc mach'a yan la yic' ochel , ha nax te Pedro , Jacobo , Juan soc te sme'stat te tut ach'ixe .
42008052	Spisilic yacalic ta oq'uel soc ta mel-o'tan yu'un . Pero la yal te Jesús : Ma x'oq'uex ; ma ba chamen te ach'ixe , wayal nax , xchi .
42008053	La slabanic te Jesús , como sna'ojic te chamenixe .
42008054	Te Jesús la snit hahchel ta sc'ab te ach'ix , tulan la yal : Hahchan , tut ach'ix , xchi .
42008055	Hich suht tal sch'uhlel , ora la stehc'an sba . La spas ta mandar te Jesús te ac'a ya'beyic swe'el .
42008056	Te sme'stat mero xcham yo'tanic yu'un ; pero halbotic yu'un te Jesús te ma me ayuc mach'a ya yalbe ya'iy te bin c'ohtix ta pasele .
42009001	Te Jesús , c'alal la stsob tal te lahchaytuhl jnopojeletic yu'un , la yac'ticlambe yu'el soc ya'telic ta sloq'uesel pucujetic soc ta slahmajtesel chameletic .
42009002	La sticonlan bahel ta halbeyel sc'oblal te cuentahinel yu'un Dios soc ta slahmajtesel jchameletic .
42009003	Hich la yalbe : Ma me ayuc bintic xawich'ic bahel ta be : anahbate' , chojac' , we'elil o taq'uin , soc ma me xawich'ic cha'lihc anahtil-c'u'ic .
42009004	Ta bayuc nahil banti ya x'ochex , ayinanic tey a ha to c'alal ya xloq'uex bahel .
42009005	Te banti ma ba ya x'ic'otex , loc'anic bahel ta pueblo tey a soc tihtinahic hilel slumil awoquic scuenta testigo ya xc'oht ta stojolic , xchi .
42009006	Hich loq'uic bahel , la yocliyic spisil te tut pueblohetic ta spuquel te lec yach'il c'op soc ta slecubtesel jchameletic ta bayuc .
42009007	Te Herodes te tetrarca la ya'iy spisil bintic yac spasticlambel te Jesús , pero ma ba la sna' bin ya spas yu'un , como ay yacalic ta yalel te ha cha'cuxajemix te Juan ;
42009008	ay yantic yacalic ta yalel te ha Elías te chicnajemix tal ; soc ay yantic yacalic ta yalel te ha cha'cuxajemix tal jtuhl jalwanej ta namey .
42009009	La yal te Herodes : Ho'on la jcac' ta xot'beyel loq'uel sjol te Juan ; ¿ mach'a a hiche te yac spasticlambel te bintic ya ca'iy ini ? xchi . Yo'tan ayuc bin ut'il ya yil .
42009010	C'alal suhtic tal te jpuc-c'opetic , hul yalbeyic ya'iy te Jesús spisil te bintic la spasique . Hich te Jesús la yic'ticlan bahel ta stuquelic ta jun pueblo , Betsaida sbihil .
42009011	C'alal hich la ya'iyic te ants-winiquetic , la st'unic bahel . Te Jesús la yic'ticlan tal ta stojol , la yalbe sc'oblal te cuentahinel yu'un Dios soc la slecubteslan te mach'atic ayic ta chamel .
42009012	Tibilix ta bahel a , nohpojic tal te lahchaytuhl , hich la yalbeyic : Ticona bahel te ants-winiquetic , ac'a bahtuquic ta tut pueblohetic soc ta q'uinal ta sjoyobal yu'un yacuc smaj snahic soc yacuc sle swe'el yuch'elic , como jochol q'uinal ban ayotic , xchihic .
42009013	Hich halbotic yu'un te Jesús : A'beyahic swe'el ha'ex , xchi . La yalic : Hip nax ho'pehch pan soc cha'coht chay quich'ojcotic , ma tic'uc a , ha nax teme ya xbaht jmancotic tal we'elil yu'un spisil te ants-winiquetique , xchihic .
42009014	Ay wan lajunwinic yoxlajunbahc' ( 5,000 ) ta tuhl winiquetic . Ha yu'un la yalbe te jnopojeletic yu'un : Ac'a shuhcan sbahic ta lajlajuneb yoxwinic ( 50 ) ta jujuwohc' , xchi .
42009015	Hich la spasic , la ya'beyic shuhcan sba spisilic .
42009016	Te Jesús la stsac te ho'pehch pan soc te cha'coht chay , la shach mohel sit ta ch'ulchan , la yalbe wocol Dios yu'un , la xet'ticlan soc la yac'ticlambe te jnopojeletic yu'un , scuenta yu'un ya spucticlambe te ants-winiquetique .
42009017	Hich we'ic spisilic , noj sch'uhtic yu'un ; soc la stsobic te xeht'elul , noj lahchayeb ( 12 ) moch a .
42009018	C'alal q'uejel bahem ta sc'oponel Dios a te Jesús , sjoc tey a te jnopojeletic yu'un , hich la sjoc'obe : ¿ Mach'a ya scuyonic a te ants-winiquetique ? xchi .
42009019	La sjaq'uic : Ay ya yalic te ha'at te Juan J'ac'-ich'-ha' ; ay yantic ya yalic te ha'at te Elías ; soc ay yantic ya yalic te ha'at jtuhl jalwanej ta namey te cha'cuxajemix tal , xchihic .
42009020	Hich joc'obotic xan yu'un te Jesús : ¿ Haxan te ha'exe , mach'a yac acuyonic a ? xchi . La sjac' te Pedro : Ha'at te Cristohat yu'un Dios , xchi .
42009021	Te Jesús la scom te ma me ayuc mach'a hich ya yalbeyic , tulan la spas ta mandar ,
42009022	hich la yal : Ya me xc'ax bayel swocol te Nich'anil ay ta scuenta winic , ya xp'ajot yu'un te mamaletic , principal sacerdotehetic soc te escribanohetic , ya xlaj ta milel soc ya xcha'cuxaj ta yoxebal c'ahc'al , xchi .
42009023	Hich la yalbe ya'iyic ta spisilic : Te mach'a ya sc'an ya st'unon , ac'a sloq'ues sba ta yo'tan , jujun c'ahc'al ac'a sq'uech te cruz soc ac'a st'unon .
42009024	Como te mach'a ya sc'an ya scoltay te scuxlejal , ya me xch'ay ; yan te mach'a ya xch'ay scuxlejal ta jcuenta , ha ya scoltay stuquel .
42009025	¿ Bin ya sta a te winic teme ya yu'untay spisil te bahlumilal , pero teme ya sjin o ya sch'ay sba ?
42009026	Te mach'a ya xq'uexaw cu'un soc yu'un te jc'ope , ha nix hich te Nich'anil ay ta scuenta winic ya me xq'uexaw ta stojol c'alal ya xtal soc yutsilal , soc te yutsilal te Stat soc te yutsilal te ch'ul a'batetique .
42009027	Jamal ya calbeyex te ay mach'atic ma to xchamic a te ya me yilic te cuentahinel yu'un Dios , xchi .
42009028	Swaxaquebal c'ahc'al yalbel a te Jesús , la yic' bahel sjoquin te Pedro , Juan soc Jacobo , mo bahel ta wits ta sc'oponel Dios .
42009029	C'alal yac ta sc'oponel Dios a , c'atp'uj sit yelaw , soc xlipet sacal baht te sc'u' spaq'ue .
42009030	Chicnaj cheb winiquetic te yacalic ta c'op soc , ha te Moisés soc Elías .
42009031	Xlipet sts'anabulic ta sjoyobal , soc yac yalbelic sc'oblal te ya xloc' bahel te Jesús , ha te ya sc'ohtes ta pasel ta Jerusalén .
42009032	Ay swayelic te Pedro soc te mach'atic sjoquinej , pero te c'alal wihc' sitic ta lec , la yilbeyic yutsilal te Jesús soc te cheb winiquetic te sjoc sba soque .
42009033	C'alal yacaliquix ta bahel a te cheb winiquetic , te Pedro la yalbe te Jesús : Maestro , ha lec te li' ayotique . Ya jpascotic oxeb yaxna , jun awu'un , jun yu'un Moisés soc jun yu'un Elías , xchi . Yu'un ma ba la sna' bin yac ta yalel .
42009034	Hich yac ta yalel a , talic ta potsel ta tocal ; bayel xiwic yu'un te potsotic yu'un te tocale .
42009035	Ay mach'a c'opoj ta tocal , hich la yal : Ha Jnich'an ini te bayel c'ux ta co'tan ; a'iya me awa'iyic te sc'ope , xchi .
42009036	C'alal quehchaj te c'ope , la yilic stuquel xanix te Jesús . Te jnopojeletic la yac' ta yo'tanic te bin la yilic , mayuc mach'a la yalbeyic ya'iy ta hich ora .
42009037	Ta schebal c'ahc'al cohic tal ta wits , c'ohtic ta tahel yu'un bayel ants-winiquetic .
42009038	Ay jtuhl winic ta yohlilic te tulan c'opoj , hich la yal : Maestro , awocoluc ilbon awil a te jnich'ane , hip jtuhl a te jnich'ane .
42009039	Ay ya x'u'untayot yu'un jun espíritu , hich ya xhahch ta aw , tulan ya xyuq'uilanot , ya xbuhlantesbot ye soc majticlambil ya xhil yu'un , wocol ya x'ihquitayot yu'un .
42009040	La jcalbe wocol te jnopojeletic awu'un te yacuc sloq'ues , pero ma ba hu' yu'unic , xchi .
42009041	La yal te Jesús : ¡ Ay , jcaj ts'umbalil te mayuc sch'uhunel awo'tanic soc chopol awo'tanic ! ¿ Jayeb to xan c'ahc'al ya sc'an ya joquinex soc te ya xcuhch cu'un ? Ic'a tal te anich'ane , xchi .
42009042	Te c'alal yac ta nohpojel talel a te querem , puch'tesot ta lum yu'un te pucuj soc tulan yuc'ot yu'un . Pero te Jesús la scom te bohl espíritu , hich la slecubtes te querem soc la ya'be ta sc'ab te state .
42009043	Spisilic bayel yutsil yo'tanic yu'un te smuc'ul yu'el te Diose . C'alal xcham yo'tanic yu'un spisil bintic yac spasbel te Jesús , la yalbe te jnopojeletic yu'un :
42009044	A'iya me awa'iyic ta lec te bin ya calbeyex : Ya me sta yorahil te ya x'ac'ot ta sc'ab winiquetic te Nich'anil ay ta scuenta winic , xchi .
42009045	Pero ma ba c'oht ta yo'tanic te bin la yal , como macbil to yo'tanic scuenta yu'un ma ba ya sna'beyic scuentahil te bin la yal ; soc la xi'ic sjoc'obeyel bin ut'il ay te c'ope .
42009046	Talel c'axel hahch yalbe sbahic mach'a a te muc' ya xc'oht .
42009047	Na'bot yo'tanic yu'un te Jesús , ha yu'un la yic' tal jtuhl alal , la stehc'an ta sts'ehl ,
42009048	hich la yalbe ya'iyic : Mach'ayuc a te ya yic' ha'i alal ini ta scuenta jbihil , ho'on me la yic'on abi ; soc mach'ayuc a te ya yic'on te ho'one , ha me la yic' a te Mach'a sticonejon tale . Como te mach'a peq'uel ay awu'unic ta apisilic , ha me muc' stuquel , xchi .
42009049	La sjac' te Juan : Maestro , ay la jquilcotic mach'a yac ta sloq'uesel pucujetic ta scuenta abihil . La jcomcotic , como ma ba st'unojotic , xchi .
42009050	Ma me xacomic , como te mach'a ma ba scontrahinejotic , ha jmohloltic , xchi te Jesús .
42009051	C'alal nopol ya stahix yorahil te ya x'ic'ot mohel ta ch'ulchan te Jesús , ay yip yo'tan te ya xbaht ta Jerusalén .
42009052	La snahiltes bahel a'batetic yu'un , hich bahtic soc ochic ta tut pueblo yu'un te samaritanohetic yu'un ya schahpambeyic te bintic ya xtuhun yu'un te Jesús .
42009053	Pero te samaritanohetic ma ba la yiq'uic , como la yilic te ay yip yo'tan te ya xbaht ta Jerusalén .
42009054	C'alal hich la yilic te cheb jnopojeletic yu'un , ha te Jacobo soc te Juan , hich la yalic : Cajwal , ¿ ya bal ac'an te ya jc'ancotic tal c'ahc' ta ch'ulchan , hich te bin ut'il la spas te Elías , scuenta yu'un ya xlajinotic yu'un ? xchihic .
42009055	La sut sba te Jesús , la yuticlan : Yu'un nix ma xana'ic bin ut'il ayex a ,
42009056	como te Nich'anil ay ta scuenta winic ma ba tal yac' ta ch'ayel sch'uhlel winiquetic , ha tal swehtesbe scolelic , la yut . Hich bahtic ta yan tut pueblo .
42009057	C'alal yacalic ta behel a , ay jtuhl winic te hich la yalbe te Jesús : Cajwal , ya jt'unat ta bayuc ya xbahat , xchi .
42009058	Halbot yu'un te Jesús : Te waxetic ay sch'enic , te ha'mal mutetic ay spechechic , pero te Nich'anil ay ta scuenta winic mayuc banti ya smehtsan sjol stuquel , xchi .
42009059	Te Jesús hich la yalbe yan : La' , t'unawon , xchi . La sjac' te winique : Cajwal , nahil ac'awon bahel ta smuquel te jtate , xchi .
42009060	La yal te Jesús : Ha ac'a smuc te chamen winic te mach'a pajal chamen soque ; yan te ha'ate , behenan , puca ta halel sc'oblal te cuentahinel yu'un Dios , xchi .
42009061	Ay yan te hich la yal : Ya jt'unat , Cajwal , pero nahil ac'awon bahel yu'un ya jc'opon hilel mach'atic ay cu'un ta jna , xchi .
42009062	Mayuc mach'a te stsacoj arado te ya yil suhtel ta spat te ya xtuhun te banti ay te cuentahinel yu'un Dios , xchi te Jesuse .
42010001	Ta patil , te Cajwaltic la stsa xan lajuneb schanwinic ( 70 ) ta tuhl winiquetic , chebcheb la sticonlan bahel ta jujun pueblo soc ta jujun lugar ta banti ya xc'ax ta patil .
42010002	Hich la yalticlambe bahel : Bayel te sit awal-ts'unubil , pero mayuc tsobol te j'a'teletique . Ha yu'un c'ambeyahic te Yajwal awal-ts'unubil te yacuc sticonlan j'a'teletic ta stsobel .
42010003	Bahanic , ya jticonex bahel hich te bin ut'il tuminchijetic ta yohlil ti'awal ha'mal ts'i'etic .
42010004	Ma me xawich'ic bahel abolsahic , achojaq'uic o atepic ; soc ma me ayuc mach'a yac apatbeyic yo'tan ta be .
42010005	Ta bayuc na te ya x'ochex , hich me nahil yac awalic : Lamaluc me q'uinal ta na ini , xchihanic me .
42010006	Teme ay tey a te mach'a lamal yo'tan , ya me xc'oht ta stojol te lamal q'uinal awu'unic ; teme mayuque , ya me suht ta atojolic .
42010007	Hilanic tey a , we'anic uch'anic te bin ya x'a'botex , como te j'a'tele hich ya sc'an te ya yich' tojele . Ma me x'ochex meletel ta nahnatic .
42010008	Ta bayuc pueblohil te ya x'ochex soc te ya yiq'uex tey a , we'anic te bin ya x'a'botex .
42010009	Soc lecubtesahic te jchameletic te tey ayic a , soc hich xawalbeyic : Nopol ayix ta atojolic te cuentahinel yu'un Dios , xchihanic me .
42010010	Pero ta pueblo te banti ma x'ic'otex , bahanic ta callehetic , hich me xawalic :
42010011	¡ Te slumil te pueblo awu'unic te slap'oj sba ta coccotic , ya jlihlincotic ta acontrahic ! Pero na'ahic te nopolix ay ta atojolic te cuentahinel yu'un Dios , xchihanic me .
42010012	Ya calbeyex , te c'alal ya sta sc'ahc'alel , c'ax hich castigo ya yich' a te pueblo ini te bin ut'il ya yich' te Sodoma , xchi .
42010013	¡ Ay me awocol , Corazín ! ¡ Ay me awocol , Betsaida ! Te teyuc la yich' pasel ta Tiro soc ta Sidón te jaychahp a'teliletic la yich'ticlan pasel ta atojolic , nameyix la suhtes yo'tan yu'un smulic , la slapiquix ch'ixal pac' scuenta mel-o'tan soc la yatiniquix stanul c'ahc' te hichuque .
42010014	Ha yu'un ta yorahil ich'el ta c'op , c'ax hich castigo yac awich'ic a te bin ut'il ya yich'ic te Tiro soc te Sidón .
42010015	Soc ha'at , Capernaum , te awich'oj tohytesel c'alal ta ch'ulchan , ya me awich' ch'ojel bahel c'alal ta stsobojibal mach'atic chamenic .
42010016	Te mach'a ya ya'iybeyex ac'opic , ho'on me ya ya'iybon jc'op abi ; te mach'a ya sp'ajex , ho'on me ya sp'ajon ; soc te mach'a ya sp'ajon , ha ya sp'aj te mach'a la sticonon tale , xchi .
42010017	Bayel yutsil yo'tanic a suhtic tal te lajuneb schanwinic ( 70 ) ta tuhl , hich la yalic : ¡ Cajwal , ha nix hich te pucujetic ac'otic ta jcuentacotic ta scuenta abihil ! xchihic .
42010018	Hich halbotic yu'un te Jesús : La jquil te hich ch'ay cohel tal ta ch'ulchan te Satanás te bin ut'il tsantsehwal .
42010019	Ho'on ya ca'beyex yac ats'o'ticlanic ta teq'uel jti'awal chanetic soc tsequetic soc stsalel spisil yip acontratac , mayuc bin ya yuts'inex .
42010020	Pero ma me ha'uc tse'el awo'tanic yu'un te ac'ot ta acuentahic espírituhetic , ha'uc me tse'el awo'tanic yu'un te ts'ihbabil ta ch'ulchan te abihilique , xchi sc'oblalic .
42010021	Ta hich ora bayel yutsil yo'tan Jesús ta scuenta te Espíritu , hich la yal : Ya calbat awutsilal , Jtat , te Yajwalat ch'ulchan bahlumilal , como te bintic ay ini anac'oj ta stojol te mach'atic ay sp'ijilic soc te mach'atic ay bin ya sna'ic , ha la awa'be sna'ic te alaletique . Hich , Jtat , como hich la sc'an awo'tan .
42010022	Spisil te bintic ay , a'bibilon ta jc'ab yu'un te Jtate ; soc mayuc mach'a ya sna'be sba te Nich'anil , ha nax te Tatile ; soc mayuc mach'a ya sna'be sba te Tatil , ha nax te Nich'anil soc te mach'atic ya sc'an ya x'a'bot sna'beyic sba yu'un te Nich'anile , xchi .
42010023	La sut sba te Jesús , parte hich la yalbe te jnopojeletic : Bayel me yutsil te sit te ya yilic bin yac awilic te ha'exe .
42010024	Ya calbeyex te ay bayel jalwanejetic soc ajwaliletic te yo'tanuc la yilic te bintic yaquix awilbelic te ha'exe , pero ma ba la yilic , soc yo'tanuc la ya'iyic te bintic yaquix awa'iybelic te ha'exe , pero ma ba la ya'iyic , xchi .
42010025	Ay jtuhl maestro yu'un te Ley te la stehc'an sba ta stojol Jesús yu'un ya stsaj , hich la yalbe : Maestro , ¿ bin ya sc'an ya jpas scuenta yu'un ya quich' jcuxlejal sbahtel q'uinal ? xchi .
42010026	¿ Bin ts'ihbabil ta Ley ? ¿ Bin awiloj ta hun ? xchi te Jesús .
42010027	La sjac' te winique : C'ux me xawa'iy te Cajwaltic Dios ta spisil awo'tan , ta spisil ach'uhlel , ta spisil awip , soc ta spisil ap'ijil ; soc , c'ux me xawa'iy ta awo'tan apat axuhc hich te bin ut'il c'ux yac awa'iy aba te ha'ate , xchi .
42010028	Lec la ana' yalel , xchi te Jesús ; pasa ini , hich me ya xcuxajat , xchi .
42010029	Pero la sc'an te lec sc'oblal ya xc'oht , ha yu'un la sjoc'obe te Jesús : ¿ Mach'a a te jpat-xuhque ? xchi .
42010030	La sjac' te Jesús : Ay jtuhl winic te hahch tal ta Jerusalén , co bahel ta Jericó , pero ta be tsacot yu'un j'eleq'uetic , la scholbeyic sc'u'-spac' , la smajic , hich bahtic ; chamelix hilel yu'unic .
42010031	Ay jtuhl sacerdote te co bahel tey a , c'alal la yil la sjoybetay .
42010032	Ha nix hich jtuhl levita , c'alal c'oht tey a soc la yil , la sjoybetay .
42010033	Pero ay jtuhl samaritano te yac ta bahel ta be , c'oht ta banti ay te winique , te c'alal la yil , la sna'be yo'bolil sba .
42010034	Nohpoj bahel , la spoxtaybe yehchen ta aceite soc ta vino , la spotsbe , la smohtes ta burro yu'un , la yic' bahel ta wayinajibal na soc la scanantay .
42010035	Ta schebal c'ahc'al la sloq'ues cheb denario , la ya'be te yajwal wayinajibal na , hich la yal : Canantaybon , soc teme c'ax hich ya xlaj awu'un a ya jsutbat c'alal ya suhton tal , xchi .
42010036	Ta yoxebalic , ¿ mach'a yac awa'iy a te ha spat-xuhc c'oht te mach'a tsacot yu'un te j'eleq'uetique ? xchi .
42010037	Ha te mach'a c'uxultayot yu'un , xchi te winique . Hich halbot yu'un te Jesús : Bahan , hich me xapas te ha'ate , xchi .
42010038	C'alal yac ta behel a te Jesús , c'oht ta tut pueblo ; ay jtuhl ants , Marta sbihil , ic'ot ochel ta sna yu'un .
42010039	Ay yihts'in , María sbihil , te shuhcanej sba ta ye'tal yoc te Jesús , yac ta ya'iybeyel te sc'ope .
42010040	Pero te Marta c'opoj yo'tan yu'un te bayel bintic ya sc'an pasel , ha yu'un tal yalbe te Jesús : Cajwal , ¿ ma bal ayuc sc'oblal ta awo'tan te jtuquel ya ya'bon jpas te a'tel te quihts'ine ? Halbeya te yacuc scoltayon , xchi .
42010041	Marta , Marta , xchi te Jesús , ya xc'opoj awo'tan soc ochat na'etel yu'un bayel bintic ya sc'an pasel .
42010042	Pero junax te bin ya sc'an spasel , te María ha stsahoj te banti bayel sc'oblal , ma ba ya yich' pojbeyel , xchi .
42011001	Ay jun buelta yac ta sc'oponel Dios te Jesús ta jun lugar . C'alal laj yo'tan , hich halbot yu'un jtuhl jnopojel yu'un : Cajwal , ac'a jnopcotic sc'oponel Dios hich te bin ut'il te Juan la snohptes ta sc'oponel Dios te jnopojeletic yu'une , xchi .
42011002	Hich halbotic yu'un te Jesús : Te c'alal yac ac'oponic te Diose , hich me xawalic : Jtatic te ayat ta ch'ulchan , ac'a ich'ec ta muc' ach'ul bihil . Ac'a taluc te cuentahinel awu'un . Ac'a yich' pasel ta bahlumilal te bin ya sc'an awo'tan , hich te bin ut'il yac ta pasel ta ch'ulchan .
42011003	A'botcotic jwe'elcotic scuenta jujun c'ahc'al .
42011004	Pasbotcotic perdón yu'un jmulcotic , como hich nix ya jpasbecotic perdón te mach'atic ay smul ta jtojolcotic . Soc ma me xawac'otcotic ta sujel ta mulil , ac'awotcotic ta libre yu'un te bin chopole , xchi te Jesús .
42011005	Soc la yalbe xan : Teme ay jtuhlex te ay awamigo te hich ya xbaht awalbe ta ohlil ahc'abal : Amigo , a'bon jelbat oxpehchuc pan awu'un ,
42011006	yu'un ay jtuhl camigo te hul tal ta jna , mayuc bin ya ca'be swe' , teme xchihate ,
42011007	pero ta yutil sna ya sjac'bat ac'op : Ma xawuts'inon ; macalix te ti'nahil , wayalonix soc te alaletic cu'un . Ma xhu' ya xhahch ca'bat , teme xchihe .
42011008	Ya calbeyex , aunque ma ba ya xhahch ya'be te bin ut'il ha yamigo , ha ya xhahch yu'un te ma xquehchaj ta c'op , hich ya ya'be spisil te bin ya xtuhun yu'une .
42011009	Ha yu'un ya calbeyex : C'anahic , hich me ya x'a'botex ; lehahic , hich me yac atahic ta lehel ; c'opojanic , hich me ya xjambotex .
42011010	Como spisil mach'a ay bin ya sc'an , ya me yich' ; te mach'a ya sle , ya me sta ; soc te mach'a ya stij puerta , ya me xjambot .
42011011	¿ Ay bal tatil ta awohlilic , teme ya xc'ambot swe' pan yu'un te yal-snich'an , ton bal ya ya'be swe' ; o teme ya xc'ambot swe' chay , chan bal ya ya'be swe' ?
42011012	¿ O teme ya xc'ambot swe' tomut , tsec bal ya ya'be swe' ?
42011013	Te ha'ex te chopol awo'tanic , teme yac ana'ic ya'beyel lequil mahtanil te awal-anich'anic , ¿ ha'uc to balix a te Atatic ay ta ch'ulchan ya ya'be te Ch'ul Espíritu te mach'atic ya xc'ambot yu'une ? xchi .
42011014	Te Jesús yac ta sloq'uesel pucuj , te yac'oj ta uma' jtuhl winic ; loc' nax a te pucuje , c'opoj te uma' . Xcham yo'tanic yu'un te ants-winiquetique .
42011015	Pero ay la yalic : Ha ta scuenta Beelzebú , te principal yu'un pucujetic , te ya sloq'ues pucujetic , ay xchihic .
42011016	Ay yantic te la sc'ambeyic seña ta ch'ulchan , scuenta yu'un hich ya stsajic a .
42011017	Pero na'bot yo'tanic yu'un te Jesús , hich la yalbe : Teme ya scontrahin sbahic te mach'atic jun slumalic , ha ya xjihn yu'un , soc teme ya scontrahin sbahic te mach'atic jun snahic , ha ya xch'ay yu'un .
42011018	Ha nix hich teme scontrahinej sba te Satanás , ¿ bin ut'il c'an halajuc te ban c'alal scuentahinej ? Ha ya cal ini yu'un yac awalic te ta scuenta Beelzebú ya jloq'ues pucujetic .
42011019	Teme ta scuenta Beelzebú ya jloq'ues pucujetic , ¿ mach'a ta scuenta te ya sloq'ueslan pucujetic te awal-anich'anic ? Ha yu'un ha'ic me ya yich'ex ta c'op .
42011020	Pero teme ta scuenta yal-sc'ab Dios te ya jloq'ues pucujetic , yu'un nix hulemix ta atojolic a te cuentahinel yu'un Dios .
42011021	Te jtuhl winic te ay yip soc chapal ta ya'tejib , c'alal ya scanantay sna ma xbaht ta elc'anel te sbiluque .
42011022	Pero c'alal ya xtal yan te c'ax hich yip a soc te ha ya stsal , ya yich'be spisil ya'tejib te smuc'ulinej yo'tan , soc ya spucbe te sbiluque .
42011023	Te mach'a ma ba jun yo'tan ta jtojol , ha scontrahinejon abi ; soc te mach'a ma ba ya sjoquinon ta stsobel , ha yac ta spuquel .
42011024	Teme ya xloc' ta yo'tan jtuhl winic te bohl espíritu , ya xbaht ta taquin q'uinal ta slehel banti ya scux yo'tan ; pero teme ma ba ya sta , hich ya yal : Ya suhton xan bahel ta jna te banti loq'uemon tale , xchi .
42011025	C'alal ya xc'oht tey a , buen mesbil soc chahpambil ya xc'oht sta .
42011026	Ha yu'un ya yic' talel huqueb xan pucujetic te c'ax hich schopolilic a ; ya x'ochic ta nahinel tey a , soc c'ax hich ya xbohlob a te winic te bin ut'il ay ta nahil to , xchi .
42011027	Te c'alal hich yac yalbel a te Jesús , ay jtuhl ants ta yohlil te ants-winiquetic te hahch ta c'op , hich la yal : Bayel yutsil te ants la yalatayat soc te la schu'untesat , xchi .
42011028	La sjac' te Jesús : Ha bayel yutsil te mach'atic ya ya'iyic te sc'op Dios soc te ya spasique , xchi .
42011029	Yac ta stsobel sbahic tsobol ants-winiquetic , hich hahch yal te Jesús : Chopol te jcaj ts'umbalil ini ; ya sc'an ya yilic seña , pero mayuc seña ya x'a'bot yilic , ha nax seña te Jonás .
42011030	Como hich te bin ut'il ha seña c'oht te Jonás ta stojol te mach'atic yu'un Nínive , ha nix hich te Nich'anil ay ta scuenta winic ha seña ya xc'oht ta stojol te jcaj ts'umbalil ini .
42011031	Te ajwalil-ants yu'un Sur ya me xhahch ta yorahil ich'el ta c'op soc ya me yalbe smul te jcaj ts'umbalil ini ; como hahch tal ta sti'il bahlumilal ta ya'iybeyel sp'ijil-c'op Salomón , pero ay mach'a li' ay te c'ax hich sc'oblal a te bin ut'il Salomón .
42011032	Te mach'atic yu'un Nínive ya me xhahchic ta yorahil ich'el ta c'op soc ya me yalbe smul te jcaj ts'umbalil ini ; como la suhtes yo'tanic c'alal la ya'iyic te sc'op Dios la yal te Jonás , pero ay mach'a li' ay te c'ax hich sc'oblal a te bin ut'il Jonás .
42011033	Mayuc mach'a ya snac' te stsumbil c'ahc' , o ya snuj ta moch ; ya scajan ta scajtajib scuenta yu'un ya yilic q'uinal a te mach'atic ya x'ochic tal .
42011034	Te asit ha tsumbil c'ahc' yu'un te abaq'uetal . Teme lec te asite , spisil abaq'uetal nojel ta sacal q'uinal ; yan teme ma lecuc te asite , spisil abaq'uetal ay ta yihc'al q'uinal .
42011035	Tsahtaya me abahic hiche , ma me sutp'ij ta yihc'al q'uinal te sacal q'uinale .
42011036	Ha yu'un teme spisil abaq'uetal nojel ta sacal q'uinal , teme mayuc banti ay yihc'al q'uinal , ha sacal q'uinal ya xc'oht ta spisil , hich te bin ut'il c'alal ya xtihl tsumbil c'ahc' ta atojol , xchi .
42011037	C'alal laj yo'tan ta c'op te Jesús , ay jtuhl fariseo la yalbe wocol te yacuc xjoquinot ta we'el yu'un . Hich te Jesús och bahel ta sna , och ta we'el ta mesa .
42011038	C'alal la yil te fariseo te ma ba la spoc sc'ab te c'alal och ta we'el , jchahp la ya'iy yu'un .
42011039	Pero hich halbot yu'un te Cajwaltique : Ha'ex te fariseohex yac apocbeyic spat te vaso soc te plato , pero ta yutil nojel ta bic'tal-o'tanil soc ta bin chopol .
42011040	¡ Ma xana'ic q'uinal ! te mach'a la spasbe te spat , ¿ ma bal ha'uc nix la spasbe te yutile ?
42011041	Q'uebembeya te pobrehetic te bin ay awu'un , hich pocbil ya xc'oht awu'unic spisil a .
42011042	¡ Ay me awocolic , fariseohetic ! como yac awac' jun ta slajunebal te menta , ruda soc spisil ta chahp ts'unubil itajetic , pero mayuc sc'oblal awu'unic te bin stojil ta pasel soc te sc'uxul yo'tan Dios . Ha ya sc'an yac apasic ini , soc ma ba yac awihquitayic spasel te yane .
42011043	¡ Ay me awocolic , fariseohetic ! como yac amulanic te shahchibal huctajibaletic ta sinagogahetic soc te ya xpatotex awo'tanic ta plaza .
42011044	¡ Ay me awocolic , escribanohetic soc fariseohetic , chebal-o'tanex ! hich c'ohemex te bin ut'il muquenaletic te ma chicanuc ta ilel , te ma ba ya sna'ic te ha muquenal te mach'atic ya xbehenic ta sba , xchi sc'oblalic .
42011045	Hich la sjac' jtuhl maestro yu'un te Ley : Maestro , te bin ut'il hich yac awale , ha nix hich yac alabanotcotic ya ca'iycotic , xchi .
42011046	La yal te Jesús : ¡ Ay me awocolic ha'ex maestrohetic yu'un te Ley ! como te ihcatsil yac awa'beyic scuch te ants-winiquetic , ma xhu' yu'unic scuchel , soc te ha'exe , ni jch'ixuc yal ac'ab yac acoltayic a .
42011047	¡ Ay me awocolic ha'ex te yac apasbeyic smuquenal te jalwanejetic te la smilic te ame'atatique !
42011048	Hich yac awaq'uic ta ilel te bin ut'il lec awo'tanic yu'un te bin la spasic te ame'atatique ; como ha'ic la smilic , te ha'exe yac apasbeyic te smuquenalique .
42011049	Ha scuentahil te hich halbil ta scuenta sp'ijil yo'tan te Diose : Ya jticombe jalwanejetic soc jpuc-c'opetic ; ay me ya smilic soc ay me ya yuts'inic , te xchihe .
42011050	Ha yu'un te jcaj ts'umbalil ini ya me x'a'bot scuch smalbeyel sch'ich'el spisil te jalwanejetic te lajic ta milel yalel c'alal shahchel to tal bahlumilal ,
42011051	c'alal ta sch'ich'el Abel ha to c'alal ta sch'ich'el te Zacarías te la yich' milel ta ohlil yu'un te scajtajib smahtan Dios soc te Templo . Ya calbeyex te ha me ya x'a'bot scuch te jcaj ts'umbalil ini .
42011052	¡ Ay me awocolic , maestrohex yu'un te Ley ! como la aloq'uesbeyic te llave yu'un te bin ay ta na'ele ; ma ba ya x'ochex te ha'exe , soc yac amaquic te mach'atic ya x'ochic bahele , xchi .
42011053	C'alal hich halbotic yu'un Jesús , te escribanohetic soc te fariseohetic bayel hahch stenic ta c'op soc bayel bintic la sjoc'obeyic ,
42011054	yu'un ya stsahtay yilic teme ay bin ya yal te hich ya slehbeyic smul a .
42012001	Ha yorahil a , la stsob sbahic tal bayel ta mil ants-winiquetic , jc'axel la sten sbahic . Te Jesús hich hahch yalbe te jnopojeletic yu'une : Tsahtaya me abahic yu'un te levadura yu'un te fariseohetic , ha te chebal-o'tanil ,
42012002	como mayuc bin muquen te ma ba ya xchicnaj , soc mayuc bin nac'al te ma ba ya xna'ot .
42012003	Ha yu'un spisil te bintic awalojic ta yihc'al q'uinal , ya me x'a'iyot ta sacal q'uinal , soc te bin muquen la awalbe yan ta yutil na , ya me yich' halel ta sba nahetic .
42012004	Ya calbeyex , camigotac , ma me xaxi'ic te mach'a ya smilbeyex abaq'uetalic , te mayuc bin ya xhu' ya spasbeyix xan ta patil .
42012005	Pero ya ca'beyex ana'ic mach'a a te ya sc'an yac axi'ic : Ha me xaxi'ic te mach'a ya xhu' ya slajimbat acuxlejal soc te ya xhu' ya sticonat bahel ta infierno . Ya calbeyex , ha me xaxi'ic stuquel .
42012006	¿ Ma bal yacuc yich' chonel ho'coht tut ha'mal mutetic ta cha'sehp cuarto taq'uin ? Pero ni jcohtuc ch'ayem ta o'tanil yu'un te Diose .
42012007	Ha nix hich ahtaybil te jaylihc stsotsel ajolique . Ha yu'un ma me xiwex , c'ax hich ac'oblalic a te bin ut'il bayel ha'mal mutetic .
42012008	Ya calbeyex te spisil mach'a jamal ya yal ta stojol ants-winiquetic te ya sna'bon jba , ha nix hich te Nich'anil ay ta scuenta winic jamal me ya yal ta stojol te ch'ul a'batetic yu'un Dios te ya sna'be sba ec .
42012009	Yan te mach'a ma ba ya yal ta stojol yantic te ya sna'bon jba , ha nix hich ma ba ya xna'bot sba ta stojol te ch'ul a'batetic yu'un Dios .
42012010	Spisil te mach'atic ya scontrac'optay te Nich'anil ay ta scuenta winic , ya xpasbot perdón yu'un ; yan te mach'a ya sbohlc'optay te Ch'ul Espíritu , ma ba ya xpasbot perdón yu'un stuquel .
42012011	Te c'alal ya yiq'uex bahel ta sinagogahetic soc ta stojol ajwaliletic soc mach'atic ay ya'telic , ma me xana'ulan ta awo'tanic bin ut'il yac acoltay abahic o bin yac awalic ,
42012012	como te Ch'ul Espíritu ya me ya'beyex ana'ic ta mero yorahil te bin ya sc'an yac awalique , xchi .
42012013	Te Jesús hich halbot yu'un jtuhl te mach'atic stsoboj sbahic : Maestro , halbeya te quermano te ac'a ya'bon j'ohliluc te bintic a'bibil hilel yu'un te jtate , xchi .
42012014	Pero halbot yu'un te Jesús : Winic , ¿ mach'a la ya'bon ca'tel ta juez o te ay bin ya jpucbeyex ? xchi .
42012015	Hich la yalbe te yantique : Tsahtaya me abahic yu'un spisil bic'tal-o'tanil , como te scuxlejal te winic ma ha'uc ay sc'oblal te ay bayel bintic ay yu'un , xchi .
42012016	Soc la yalbe ya'iyic sloc'ombahil c'op : Ay jtuhl c'uhlej winic te bayel bin la sloq'ues ta sq'uinal .
42012017	Hich hahch snop ta yo'tan : ¿ Bin ya jpas yo'tic , como ma xwehtix banti ya jq'uej te bin la jloq'ues ? xchi ta yo'tan .
42012018	Ha yu'un la yal : Hich me ya jpas : ya jin te yawil cawal-ts'unub , ya jpas yan te c'ax hich smuc'ul a , tey ya jq'uejticlan spisil a te cawal-ts'unub soc te bintic ay cu'une ;
42012019	soc hich ya calbe te jch'uhlel : Jch'uhlel , bayelix bin q'uejbil te ya xtuhun awu'un bayel ha'bil ; we'an , uch'an , tse'eluc me awo'tan , xchi .
42012020	Pero hich halbot yu'un te Diose : Ma xana' q'uinal . Yo'tic ta ahc'abal ya xtalat ta c'ambeyel ach'uhlel , ha yu'un te bin q'uejbil awu'un , ¿ mach'a ya yich'bat hilel ? xchi sc'oblal .
42012021	Hich nix sc'oblal a te mach'a ya stsob sc'uhlejal te ya xtuhun yu'un stuquel , te mayuc sc'uhlejal ta stojol te Diose , xchi .
42012022	Te Jesús la yalbe te jnopojeletic yu'un : Ha yu'un ya calbeyex , ma me xbaht ta awo'tanic sna'ulanel bin ut'il ya xcuxajex , ha te bin yac awe'ic ; o te abaq'uetal , bin yac alapic .
42012023	Te cuxlejalil c'ax hich sc'oblal a te bin ut'il te we'elil ; soc te baq'uet c'ax hich sc'oblal a te bin ut'il te c'u'ul .
42012024	Ilawilic te jojetic : ma ba ya ya'iyic awal soc ma ba ya ya'iyic c'ajoj ; mayuc snahul o yawil te yawal-ts'unubic , pero mac'limbilic yu'un Dios . ¿ Ma bal c'axuc hich ac'oblalic a te bin ut'il te mutetique ?
42012025	Soc ¿ mach'ahex a te ta scuenta sna'ulanel ta awo'tanic te ya xhu' yac anahtubtes xan aba junuc xuhc'ubil ?
42012026	Bueno , teme ma xhu' awu'unic spasel te bin peq'uel sc'oblale , ¿ bin yu'unix a te ya xbaht ta awo'tanic sna'ulanel te bintic xan ayique ?
42012027	Ilawilic te bin ut'il ya xcol te ha'mal nichimetic : ma x'a'tejic soc ma xya'iyic jalab ; pero ya calbeyex , spisil te yutsilal te Salomón ma ba ya spajbe yutsilal junuc te nichime .
42012028	Teme Dios hich ya ya'be yutsilal te ha'mal nichimetic te yo'tic ay ta q'uinal soc ta yan c'ahc'al ya yich'ix otsesel ta c'ahc' ta horno , ¿ ma bal c'axemuc to xan hich ay bin ya ya'beyex alapic , ha'ex te mayuc lec sch'uhunel awo'tanique ?
42012029	Ha yu'un ma me xbaht ta awo'tanic sna'ulanel te bin yac awe'ic o te bin yac awuch'ic ; ma me xawac' awocolic ta sna'ulanel ,
42012030	como spisil te yantic ay ta bahlumilal ha bahem ta yo'tanic slehel ini ; pero te Atatic ya sna' te ya xtuhun awu'unic ini .
42012031	Ha nahil xalehic te cuentahinel yu'un Dios , hich ya x'a'botex spisil a ini .
42012032	Ma me xiwex , tut jtsohb tuminchijex , como te Atatic lec ya ya'iy te ya ya'beyex te cuentahinel yu'une .
42012033	Chonahic te bintic ay awu'unic , q'uebembeyahic te pobrehetique ; pasa achu'uyic te ma xpoco'ubic , ayuc me c'uhlejalil ta ch'ulchan te ma xlaj , te banti ma x'och j'elec' soc te banti ma xjoch'ob .
42012034	Como te banti ay te ac'uhlejalic , tey ay a te awo'tanique .
42012035	Chapaluquex me soc tsunuluc me ac'ahq'uic ;
42012036	hichuquex me te bin ut'il a'batetic te wiq'uil sitic ta smahliyel bin ora ya suht tal ta il-nuhpunel te yajwalic , scuenta yu'un te c'alal ya xhul ta c'op , ora ya sjambeyic te ti'nahile .
42012037	Bayel me yutsil te a'batetic te wiq'uil sitic ta mahlab a ya xhulic ta tahel yu'un te yajwalique . Jamal ya calbeyex , ya me schahpan sba soc ya me x'ac'otic ta we'el ta mesa yu'un te yajwalic , soc ya me xtal yac' sba ta a'batinel yu'unic .
42012038	Aunque ya xtal ta schebal o ta yoxebal buelta ya sjel sba jcanan ta ahc'abal , teme hich chapalic a ya xhul ta tahel , bayel me yutsilic te a'batetic ini .
42012039	Pero na'ahic me : Te yacuc sna' te yajwal na te bin ora ya xtal te j'elec' , wiq'uil sit a , ma ba ya yac' ta ochintayel te snahe .
42012040	Ha nix hichex , chapaluquex me , como ya xtal te Nich'anil ay ta scuenta winic te bin ora ma ba yac ana'belic a , xchi .
42012041	Te Pedro la sjoc'obe te Jesús : Cajwal , ¿ ho'otcotic nax bal jc'oblalcotic te sloc'ombahil c'op ini , o ha nix sc'oblal spisilic ? xchi .
42012042	Hich halbot yu'un te Cajwaltic : ¿ Mach'a a te jcanan te jun yo'tan soc te ay sp'ijil yo'tan , te ha ya x'a'bot scuentahimbe te a'batetic yu'un te yajwal scuenta yu'un ya spucbe bin ya xtuhun yu'unic ta yorahil ?
42012043	Bayel me yutsil te a'bat hich yac spasbel a ya xhul ta tahel yu'un te yajwale .
42012044	Jamal ya calbeyex , ya me ya'be scuentahimbe spisil te bintic ay yu'une .
42012045	Yan te a'bat te hich ya yal ta yo'tan : Ma xtal ta ora te cajwal , teme xchihe , hich ya xhahch smajticlan te a'batetic soc te criadahetic , soc ya xhahch ta we'el uch'el soc ta yacubel ,
42012046	ma ba yac ta mahlab a ya xhul ta tahel yu'un te yajwal , te bin ora ma ba yac sna'bele . Ya me x'a'bot tulan castigo soc ya x'a'bot sjoquin mach'atic mayuc sch'uhunel yo'tanic .
42012047	Te a'bat te sna'oj bin ya sc'an yo'tan te yajwal , pero teme ma ba la schahpan sba soc ma ba la spas te bin la sc'ane , ya me yich' bayel ta yahlel majel .
42012048	Yan te a'bat ta scaj ma sna' te bin ya spas te ya yich' majel yu'une , ma ba bayel majel ya yich' stuquel , como spisil te mach'a bayel bin a'bot , bayel bin ya xc'ambot , soc te mach'a bayel bin a'bot scuentahin , c'ax hich ya xc'ambot suhtel a .
42012049	Tal cac' c'ahc' ta bahlumilal . Co'tanuc te hahchemix ta tihlel .
42012050	Pero ya sc'an te nahil ya xc'ax jwocol , soc ¡ bayel jwocol ya ca'iy ha to c'alal ya xc'oht ta pasel !
42012051	¿ Acuyojic bal te tal cac' lahmajuc q'uinal ta bahlumilal ? Ya calbeyex , ma hichuc , ha tal cac' hahchuc c'op .
42012052	Yo'tic soc ta patil bahel , ho'tuhl ta junax na ya me sjat sbahic , oxtuhl ya scontrahinic cha'tuhl , soc cha'tuhl ya scontrahinic oxtuhl .
42012053	Te tatil ya me scontrahin te snich'an , te al-nich'an ya me scontrahin te state ; te nanil ya me scontrahin te yantsil-al , te ach'ix ya me scontrahin te snane ; te alibalme'el ya me scontrahin te yalib , te alibal ya me scontrahin te yalibme'ele , xchi te Jesús .
42012054	Te Jesús hich la yalbe xan te ants-winiquetique : Te c'alal yac awilic te ya xtal tocal ta stojol smahlib c'ahc'al , hich yac awalic : Ya xtalix ha'al , xchihex , hich nix ya xc'oht ta pasel a .
42012055	Soc te c'alal ya xtal ic' ta stojol sur , hich yac awalic : C'ux me c'ahc'al yo'tic , xchihex , hich nix ya xc'oht ta pasel a .
42012056	¡ Jchebal-o'tanex ! Yac ana'ic stsahtayel bin yilel te ch'ulchan soc te bahlumilal , ¿ bin ut'il ay a te ma xana'ic stsahtayel te bin yaquix ta c'ohel ta pasel ta ora ini ?
42012057	¿ Bin yu'un ma ha'uquex nix yac anopic te bin toj ta pasele ?
42012058	Te c'alal yacat ta bahel soc acontra ta stojol juez , ayuc bin ut'il yac achahpan aba soc ta be . Ha wocol teme ya stehc'anat ta stojol juez , hich te juez ya yac'at ta sc'ab policía , te policía ya yotsesat ta cárcel .
42012059	Ya calbat te ma ba ya xloc'at tey a ha to teme ts'acal yac atoj , xchi .
42013001	Ha yorahil a te ay mach'atic tey ayic a te la yalbeyic Jesús sc'oblal te galileohetic te capbot yu'un Pilato te sch'ich'elic soc sch'ich'el te milbil smahtan Dios yu'unique .
42013002	Hich la sjac' te Jesús : ¿ Acuyojic bal te c'ax hich smulic a te galileohetic ini te bin ut'il yantic galileohetic , te hich c'oht ta scuentahique ?
42013003	Ya calbeyex , ban c'an hichuc . Pero teme ma ba yac asuhtes awo'tanic , ha nix hich ya xlajex ta apisilic .
42013004	Soc te waxaclajuntuhl ( 18 ) te lajic ta tenel c'alal jihn te toyol ts'ahc ta Silo , ¿ acuyojic bal te c'ax hich smulic a te bin ut'il spisil yantic te nahinemic ta Jerusalén ?
42013005	Ya calbeyex ban c'an hichuc . Pero teme ma ba yac asuhtes awo'tanic , ha nix hich ya xlajex ta apisilic , xchi .
42013006	Soc la yal te sloc'ombahil c'op ini : Ay jtuhl winic sts'unoj higuera ta sts'usubil . Tal slehbe sit , pero mayuc sit la stahbe .
42013007	Hich la yalbe te jcanan-ts'usubil : Yoxebalix ha'bil te tal jlehbe sit te higuera ini , pero mayuc sit la jtahbe . Ts'eta , ¿ bistuc te tojol smacoj q'uinal ? xchi .
42013008	La sjac' te jcanan-ts'usubil : Cajwal , ihquitaya ha'i ha'bil ini ; ya joc'be sjoyobal stomal soc ya ca'be c'a'emlum .
42013009	Teme ya yac' sit , lec ay ; teme ma ba ya yac' sit , ha to yac ats'et a , xchi te Jesús .
42013010	Te Jesús yac ta p'ijubteswanej ta sinagoga ta sc'ahc'alel cux-o'tan .
42013011	Ay jtuhl ants tey a te ayix waxaclajuneb ( 18 ) ha'bil te yich'oj espíritu te la ya'be schamel , c'ujul spat ya xbehen yu'un , ma xhu' yu'un te toj ya stehc'an sba .
42013012	C'alal Jesús la yil , la yic' tal ta stojol , hich la yalbe : Ants , colematix yu'un te chamel awich'oj , xchi .
42013013	Hich la scajambe sc'ab ta sba , ora toj la stehc'an sba , soc la yalbe bayel yutsilal Dios yu'un .
42013014	Pero te principal yu'un te sinagoga ilin yu'un te bin ut'il sc'ahc'alel cux-o'tan a te la ya'iy slecubteswanej te Jesús . Hich la yalbe te ants-winiquetique : Ay waqueb c'ahc'al a'tel ; ha ya sc'an ya xtal awac' abahic ta lecubtesel a , ma ha'uc ta sc'ahc'alel cux-o'tan , la yut .
42013015	La sjac' te Cajwaltic : ¡ Jchebal-o'tanex ! Jujutuhlex , ¿ ma bal yacuc atilic te j'a'tel-wacax o burro awu'unic ta banti chucul yu'un yac awa'beyic yuch' ha' ta sc'ahc'alel cux-o'tan ?
42013016	Te ants ini te ha sts'umbal Abraham te ayix ta waxaclajuneb ( 18 ) ha'bil chucbil yu'un Satanás , ¿ ma bal yacuc xhu' ta tilbeyel schuhquil ta sc'ahc'alel cux-o'tan ? xchi .
42013017	Te c'alal hich la yal , q'uexawic spisil te scontratac ; pero spisil te ants-winiquetic tse'el yo'tanic yu'un spisil yutsil ya'tel te Jesús .
42013018	Hich la yal xan te Jesús : ¿ Bin ut'il c'ohem te cuentahinel yu'un Dios ? ¿ Bin ya jpaj soc ?
42013019	Ha pajal soc sbac' mostaza te la sts'un ta yawal-ts'unub jtuhl winic ; ch'ihy soc muc' ste'el c'oht , soc te ha'mal mutetic la sluhtsan sbahic ta sc'abc'ab , xchi .
42013020	Soc la yal xan : ¿ Bin ya jpaj soc te cuentahinel yu'un Dios ?
42013021	Ha pajal soc levadura te la swots' soc oxp'is harina jtuhl ants , ha to c'alal pajub spisil , xchi .
42013022	Te c'alal yac ta bahel ta Jerusalén a te Jesús , la ya'iy p'ijubteswanej ta muc'ul pueblohetic soc ta tut pueblohetic .
42013023	Ay mach'a la sjoc'obe : Cajwal , ¿ ma bal ayuc tsobol te mach'atic ya xcolic ? xchi . La yal te Jesús :
42013024	Ac'ahic fuersa ta ochel bahel ta banti tut nax sjamalil te ti'nahile , como ya calbeyex te ay tsobol mach'atic ya sc'an ya x'ochic tey a , pero ma ba ya xhu' yu'unic .
42013025	Teme hahchemix te yajwal na soc la smac te ti'nahil , ya me xhilex ta c'op ta fuera : Cajwal , Cajwal , jambotcotic , xchihex . Ma jna' banti talemex , ya me yutex .
42013026	Hich me ya xhahch ta yalel : La joquinatcotic ta we'el ta uch'el , soc la awa'iy p'ijubteswanej ta plaza cu'uncotic , xchihex .
42013027	Pero hich me ya yalbeyex : Ya calbeyex te ma jna' banti talemex ; loc'anic ta jtojol apisilic te chopol awa'telique , ya me yutex .
42013028	Tey ya xc'oht awoq'uetay abahic soc tey ya xc'oht ac'uxuxan awehic a te c'alal yac awilic te Abraham , Isaac , Jacob soc spisil te jalwanejetic te tey ayic a ta banti ay te cuentahinel yu'un Dios , yan te ha'exe , ch'aybilex loq'uel .
42013029	Ay mach'atic ya xtalic ta stojol banti ya xloc' tal c'ahc'al soc ta smahlib c'ahc'al , ta stojol norte soc ta sur , ya xc'ohtic ta we'el ta mesa ta banti ay te cuentahinel yu'un Dios .
42013030	Ay mach'atic te patil ayic te nahil ya xc'ohtic , soc ay mach'atic nahil ayic te patil ya xc'ohtic , xchi .
42013031	Ha yorahil a te ay fariseohetic te hich tal yalbeyic te Jesús : Bahan , loc'an li'i , como yo'tan ya smilat te Herodes , xchihic .
42013032	Hich halbotic yu'un : Bahan , hich me xawalbeyic te waxe : Ya jloq'ueslan pucujetic soc ya jlecubtes jchameletic yo'tic soc pajel , ta yoxebal c'ahc'al ya jlajin te ca'tel , xchihanic me .
42013033	Pero ya sc'an te ya xbehenon yo'tic soc pajel soc cha'bej , como ma xpas te ma ba ta Jerusalén ya xlaj te mach'a jalwanej .
42013034	¡ Jerusalén , Jerusalén , te yac amil te jalwanejetic soc te yac ach'oj ta ton te mach'atic ticombilic ta atojole ! ¡ Bayel buelta hich ya c'an jtsob te awal-anich'nab te bin ut'il ya stsob yalatac ta ye'tal xic' te me'mut , pero ma ba la ac'an !
42013035	Ilawil , jochol me ya xhil te anahe ; soc ya calbeyex te ma ba yac awiloniquix xan ha to c'alal ya sta yorahil te hich yac awalic : ¡ Bayel yutsil te mach'a talix ta scuenta sbihil te Cajwaltic ! te xchihexe , xchi te Jesús .
42014001	Ta sc'ahc'alel cux-o'tan te Jesús baht ta we'el ta sna jtuhl principal fariseo , yac ta ilel yu'un jtsahtaywanejetic .
42014002	Tey ay ta stojol Jesús jtuhl winic te siht'em sbaq'uetal .
42014003	Ha yu'un te Jesús la yalbe te maestrohetic yu'un te Ley soc te fariseohetic : ¿ Stojil bal teme ay mach'a ya yich' lecubtesel ta sc'ahc'alel cux-o'tan ? xchi .
42014004	Mayuc bin la yalic yu'un . Ha yu'un te Jesús la yic' tal te jchamel , la slecubtes ta chamel soc la sticon bahel .
42014005	Te Jesús hich la sjoc'obeyic : ¿ Mach'ahex a teme ay snich'an o j'a'tel-wacax yu'un te ch'ay cohel ta pozo ta sc'ahc'alel cux-o'tan , ma bal orahuc yac aloq'uesic aunque sc'ahc'alel cux-o'tan a ? xchi .
42014006	Tey ma ba weht suhtib yu'unic a .
42014007	C'alal Jesús la yil te ha yac stsahbelic te primero huctajibaletic ta mesa te mach'atic ic'bilic ta we'el , la yalbe ya'iyic sloc'ombahil c'op , hich la yal :
42014008	Teme ay mach'a ya yic'at ta il-nuhpunel , ma me xhuhcajat ta primero huctajibal , repente ay yan mach'a c'ax hich ay ta ich'el ta muc' a te bin ut'il ha'at , te ha nix hich ic'bil ta we'el ,
42014009	ya xtal te mach'a la yic'at ta we'el soc , hich ya yalbat : Ha xawac' huhcajuc tey a ha'i winic ini , teme xchihe , hich yacat ta q'uexlal a yac ahuhcan aba ta slajibal huctajibal .
42014010	Pero te c'alal ic'bilat , bahan huhcana aba ta slajibal huctajibal , scuenta yu'un te c'alal ya xtal te mach'a la yic'at , hich ya yalbat : Amigo , la' , nohpojan tal ta huclej li'i , xchi . Hich me ich'bilat ta cuenta ya xc'ohat ta stojol te mach'atic huculat soc ta mesa .
42014011	Como spisil te mach'a ya yac' sba ta ich'el ta muc' , ya me yich' pehc'anel , yan te mach'a peq'uel ya yac' sba , ha me ya xtohytesbot sc'oblal stuquel , xchi .
42014012	Soc te Jesús la yalbe te mach'a ic'bil ta we'el yu'un : Te c'alal ya x'ic'awanat ta we'el , ma ha'uc xawic' te awamigotac , awermanotac , amohloltac o te apat-axuhc te jc'uhlejetic , yu'un teme hich yac apas , ha nix hich ya yic'at ta we'el , hich ya sjeltaybat te bin la slajimbate .
42014013	Teme yac apas bayel we'elil , ha me xawic'ticlan te pobrehetic , nolc'abetic , coxo'etic soc ts'o'sitetic ;
42014014	hich me bayel awutsil ya xc'ohat , como ma xhu' yu'unic sjeltayel stuquel ; pero ya me x'a'botat sjelol te c'alal ya sta yorahil ya xcha'cuxajic te mach'atic toj yo'tanique , xchi sc'oblal .
42014015	C'alal hich la ya'iy te jtuhl mach'a pajal ay ta mesa soc , hich la yal : ¡ Bayel me yutsil te mach'a ya swe' pan te banti ay te cuentahinel yu'un Dios ! xchi .
42014016	Hich halbot yu'un te Jesús : Ay jtuhl winic te la spas bayel we'elil , tsobol mach'a la yic'ticlan ta we'el .
42014017	C'alal la sta yorahil te we'el , la sticon bahel ya'bat te hich la yalbe te mach'atic ic'bilic : La'ic me , chapalix spisil , xchi .
42014018	Pero spisilic la sle bin macawanic ta c'op a . La yal te jtuhle : La jmanix jq'uinal , ya sc'an ya xbaht quil . Awocoluc , pasbon perdón , xchi .
42014019	La yal te yane : Ay jmanoj ho'chahp j'a'tel-wacax , ha ya jpas prueba quil teme lequique . Awocoluc , pasbon perdón , xchi .
42014020	Soc la yal te yane : Ach' to nuhpunon , hich ma xpas te ya xbohon , xchi .
42014021	Hich suht tal te a'bate , la ya'be sna' te yajwal te bin halbot . Ilin te yajwal na , hich la yalbe te ya'bat : Bahan ta ora ta plazahetic soc ta callehetic ta pueblo , ic'a talel te pobrehetic , nolc'abetic , coxo'etic soc te ts'o'sitetique , xchi .
42014022	Hul ta halbeyel yu'un te ya'bat : Cajwal , pasbilix te bin la awale , pero ay to jochol , xchi .
42014023	Te yajwal hich la yalbe te a'bat : Bahan ta muc'ul behetic soc ta tut behetic , sujahic ochel tal scuenta yu'un ya xnoj te jnahe .
42014024	Jamal ya calbeyex , te mach'atic la jquic'ticlan ta we'el , ma ba ya ya'iybe sbuhts' te we'elil cu'une , xchi me , xchi te Jesús .
42014025	Bayel ants-winiquetic la sjoquinic ta behel te Jesús ; hich la sut sba soc la yalbe ya'iyic :
42014026	Te mach'a ya xtal ta jtojol , teme ma ba ya sloq'ues ta yo'tan te sme'stat , yihnam , yal-snich'nab , sbanquiltac , swixitac , yihts'inab soc nix te scuxlejale , ma xhu' ya x'och ta jnopojel cu'un .
42014027	Soc te mach'a ma ba ya sq'uech te cruz yu'un soc ya st'unon , ma xhu' ya x'och ta jnopojel cu'un .
42014028	¿ Mach'ahex a te yac ac'an yac apasic toyol ilo-q'uinal , te ma nahiluc yac ahuhcan abahic ta spasel cuenta teme tic' ya xhu' a te jayeb ay awu'une ?
42014029	Teme hip hu' awu'un spasel a te yich'o-ip , patil ma ba hu' awu'un shu'tesel , spisil te mach'atic ya yilic , ya xhahch slabanat yu'un :
42014030	Ha'i winic ini hahch spas ilo-q'uinal , pero ma ba hu' yu'un shu'tesel , xchihic ta atojol .
42014031	O teme ay ajwalil te ya sc'an ya ya'be guerra yan ajwalil , ¿ ma bal nahiluc ya shuhcan sba ta snopel teme ya xhu' yu'un stsalel soc jpic soc ho'bahc' ( 10,000 ) ta tuhl winiquetic yu'un te mach'a ay cha'pic soc lajunbahc' ( 20,000 ) ta tuhl winiquetic yu'une ?
42014032	Teme ma xhu' yu'un , te c'alal namal to ay a te scontra , ya sticon bahel mach'a ya xbaht sjoc'oy bin ya xlahmaj q'uinal yu'un .
42014033	Ha nix hich te ha'exe , teme ma ba yac awihquitay ta awo'tanic spisil bintic ay awu'unic , ma xhu' ya x'ochex ta jnopojel cu'un .
42014034	Lec ay te ats'ame ; pero teme laj te schi'ile , ¿ bin ut'il c'an taluc xan schi'il ?
42014035	Ma ba ya xtuhun yu'un te lum o te sch'ayojibal c'a'pal ; ha ya yich' ch'ojel loq'uel ta fuera . Te mach'a ay schiquin , ac'a me ya'iy , xchi .
42015001	Nohpojic tal ta stojol Jesús spisil te jc'an-patanetic soc te jmulawiletic ta ya'iybeyel te sc'ope .
42015002	Pero te fariseohetic soc te escribanohetic hahchic wulajanel ta stojol , hich la yalic : Ha'i winic ini ya yic'ticlan jmulawiletic soc ya sjoquinlan ta we'el , xchihic .
42015003	Ha yu'un te Jesús la yalbe ya'iyic te sloc'ombahil c'op ini :
42015004	Teme ay jtuhlex te ay ho'winic ( 100 ) ta coht stuminchij te ya xch'ay jcoht , ¿ ma bal yacuc yihquitay hilel ta aquiltic te balunlajuneb yo'winic ( 99 ) ta coht soc ya xchol bahel te jcoht ch'ayem ha to c'alal ya sta ?
42015005	Te c'alal ya sta , bayel yutsil yo'tan a ya scajan tal ta snehquel ,
42015006	soc te c'alal ya xc'oht ta sna , ya stsob tal yamigotac soc spat xuhc , hich ya yalbe : Pajaluc me ay yutsil co'tantic , yu'un la jtahix te jcoht jtuminchij te ch'aye , xchi .
42015007	Ya calbeyex te c'ax hich ay yutsil-o'tanil ta ch'ulchan yu'un jtuhl jmulawil te ya suhtes yo'tan te bin ut'il ay yutsil-o'tanil yu'un te balunlajuneb yo'winic ( 99 ) ta tuhl te toj yo'tanic te ma xtuhun yu'un te ya suhtes yo'tanique .
42015008	Soc teme ay jtuhl ants te ay lajuneb dracma-taq'uin yu'un , teme ch'ay junuc , ¿ ma bal yacuc stsun sc'ahc' , ya smes sna soc ya sle ta lec ha to c'alal ya sta ?
42015009	C'alal ya sta , ya stsob tal yamigotac soc spat-xuhc , hich ya yalbe : Pajaluc me ay yutsil co'tantic , yu'un la jtahix te dracma-taq'uin te ch'ayem cu'un , xchi .
42015010	Ya calbeyex te hich nix ay yutsil yo'tanic te ch'ul a'batetic yu'un Dios teme ya suhtes yo'tan jtuhl jmulawil , xchi te Jesús .
42015011	Soc hich la yal xan : Ay jtuhl winic te ay cheb snich'nab ;
42015012	te ihts'inal hich la yalbe te state : Jtat , a'bon te jayeb bintic ya xc'oht ta jcuenta awu'un , xchi . Hich te stat la spucticlambe te sbiluque .
42015013	Ma haluc c'ahc'al ta patil , te ihts'inal la stsob spisil bintic ay yu'un , baht ta namal ta yan q'uinal , tey c'oht slajin spisil a , biluc nax bin la slajin a .
42015014	C'alal laj yixtalambel spisil , tal bayel wi'nal tey ta q'uinal , hahch ta wocol yu'un mayuquix bin ay yu'un .
42015015	Hich baht sle a'tel ta stojol jtuhl winic te tey slumal a , ticonot bahel yu'un ta sq'uinal ta smac'linel chitametic .
42015016	Yo'tan ya snojes sch'uht a te bin ya swe' te chitametique , pero mayuc mach'a ay bin a'bot yu'un .
42015017	C'alal la sna' q'uinal , hich la yal : ¡ Te jayeb j'a'teletic yu'un te jtat c'ax bayel swe'elic , yan te ho'one , ya xlajonix ta wi'nal li'i !
42015018	Ya suhton bahel ta stojol jtat , hich ya xc'oht calbe : Jtat , jtahoj jmul ta stojol ch'ulchan soc ta atojol .
42015019	Ma xpasix te anich'an ya xhaloton ; hich yac awac'on te bin ut'il jtuhl j'a'tel awu'un , xchi ta yo'tan .
42015020	Hich hahch ta behel , baht ta banti ay te state . C'alal namal to ay a , ilot yu'un te state , sts'ujet ta yo'tan la ya'iy te snich'an , ahnimal baht sta tal , la smech' soc la yuhts'uy .
42015021	Hich halbot yu'un te snich'an : Jtat , jtahoj jmul ta stojol ch'ulchan soc ta atojol , ma xpasix te anich'an ya xhaloton , xchi .
42015022	Pero te stat hich la yalbe te a'batetic yu'une : Ich'ahic tal buen lequil c'u'ul , a'beyahic slap ; soc a'beyahic ch'ocowil ta yal sc'ab soc a'beyahic slap step .
42015023	Ic'ahic tal te juhp'en wacax soc milahic , ya jwe'tic , ya jpastic q'uin ,
42015024	como te jnich'an chamenix a , pero cha'cuxajix tal ; ch'ayem , pero la jtahix , xchi te state . Hich hahch spasic q'uin yu'un yutsil q'uinal .
42015025	Te banquilal , bahem ta sq'uinal a . Te c'alal suht tal , nopol ya xc'ohtix ta sna a , la ya'iy ay q'uin soc noc'ol ahc'ot ;
42015026	ha yu'un la yic' tal jtuhl a'bat , la sjoc'obe bin yac ta pasel .
42015027	Hich halbot yu'un te a'bat : Suhtix tal te awihts'in , soc te atat yac'ojix ta milel te juhp'en wacax yu'un lec ay a suht tal , xchi .
42015028	Ilin yu'un te banquilal , ma ba la sc'an och bahel . Ha yu'un loc' talel te state , la yalbe wocol te yacuc x'och bahel .
42015029	Pero te banquilal hich la yalbe te state : Ilawil , ayix bayel ha'bil te cac'oj jba ta a'batinel awu'un , mayuc bin ora la jc'axuntaybat amandar ; pero mayuc awa'beyejon ni jcohtuc tut tentsun yu'un ya jpas q'uin soc te camigotaque .
42015030	Pero te c'alal suht tal te anich'an te la yixtalajimbat te bintic ay awu'un soc j'antsinel-antsetic , la amilbe te juhp'en wacax , la yut .
42015031	Ha yu'un hich la yal te state : Jnich'an , spisil ora joquinejat , soc ha'at awu'un spisil bintic ay cu'un .
42015032	Pero ya sc'an te tse'el co'tantic ya jpastic q'uin , como te awihts'ine chamenix a , pero cha'cuxajix tal ; ch'ayem , pero la jtahix , xchi .
42016001	Te Jesús hich la yalbe xan te jnopojeletic yu'un : Ay jtuhl jc'uhlej winic te ay jcanan-biluc yu'un te c'oht ta halbeyel te yac ta lajimbeyel sbiluc yu'un .
42016002	Ha yu'un la yic' tal , hich la sjoc'obe : ¿ Melel bal te hich ay ta halel ac'oblal ya ca'iy ? Ac'ahix cuenta te bintic ay ta acuenta scanantayel , como ma xhu' ya xhilatix ta jcanan-biluc cu'un , la yut .
42016003	Hich te jcanan-biluc hahch snop ta yo'tan : ¿ Bin ya jpas , como ya sloq'uesonix ta ca'tel te cajwal ? Ma xhu' cu'un te ya x'ochon ta joc'-lum , soc ya xq'uexawon teme ya x'ochon ta c'ambajel .
42016004	La jna'ix bin ya jpas scuenta yu'un ay mach'atic ya yic'on ta snahic a te c'alal ya sloq'ueson ta ca'tel te cajwal , xchi ta yo'tan .
42016005	Hich la yic' tal ta tuhlutuhl te mach'atic ay sbetic yu'un te yajwal , hich la yalbe te mach'a nahil tal : ¿ Jayeb abet yu'un te cajwal ? xchi .
42016006	Ho'winic ( 100 ) lata aceite , xchi . La yal te jcanan-biluc : Ila te shunal abet , huhcana aba ta ora , lajuneb yoxwinic ( 50 ) xawotses ta hun , xchi .
42016007	Patil la yalbe te yane : ¿ Haxanat , jayeb abet ? xchi . Ho'winic ( 100 ) ta p'is trigo , xchi . Ila te shunal abet , chanwinic ( 80 ) xawotses ta hun , xchi .
42016008	Te yajwal la yalbe lec sc'oblal te chopol jcanan-biluc te bin ut'il la sna' bin la yut . Como te mach'atic scuenta bahlumilal c'ax hich ya sna'ic a bin ya yut soc te smohloltac te bin ut'il te mach'atic ayic ta scuenta sacal q'uinal .
42016009	Ho'on ya calbeyex , lehahic mach'atic yac ac'uxultay abahic soc ta scuenta te c'uhlejalil yu'un te bahlumilale , scuenta yu'un te c'alal ya xlaj , ya me x'ic'otat ochel te banti ya x'ayinat sbahtel q'uinal .
42016010	Te mach'a lec ya scuentahin te bin jteb ya x'a'bot , ha nix hich lec ya scuentahin te bin tsobol ya x'a'bote . Yan te mach'a ma sna' scuentahinel te bin jteb ya x'a'bot , yu'un nix ma sna' scuentahinel teme tsobol bin ya x'a'bote .
42016011	Teme ma ba la ana'ic scuentahinel te c'uhlejalil scuenta bahlumilal , ¿ mach'a c'an ya'beyex acuentahinic te smelelil c'uhlejalil ?
42016012	Soc teme ma lecuc la acuentahimbeyic sbiluc te yane , ¿ mach'a c'an ya'beyex te bin awu'unique ?
42016013	Mayuc a'bat te ya xhu' te cheb yajwal ya yac' sba ta a'batinel yu'un , como ya sp'aj te jtuhle soc c'ux ta yo'tan te yane ; o ay sc'oblal ta yo'tan te jtuhle soc mayuc sc'oblal ta yo'tan te yane . Ma xhu' yac awac' abahic ta a'batinel yu'un Dios soc yu'un te c'uhlejalil , xchi .
42016014	Te fariseohetic te smulanejic c'uhlejalil , la ya'iyic spisil soc la slabanic yu'un .
42016015	Ha yu'un hich halbotic yu'un te Jesús : Yac awal abahic ta stojol ants-winiquetic te mayuc amulic te ha'exe , pero Dios ya sna'beyex awo'tanic stuquel ; como te bin bayel sc'oblal yu'un winiquetic , ihlaybil yu'un te Diose .
42016016	Te Ley soc te Jalwanejetic la yich'ic halbeyel sc'oblal ha to c'alal ta Juan . Ta hich ora hahch ta yalel te lec yach'il c'op yu'un te cuentahinel yu'un Dios , soc spisilic yac yac'belic fuersa ta ochel tey a .
42016017	Ma ba wocol ya xlaj te ch'ulchan soc te bahlumilal , ha wocol ya xlaj junuc tilde yu'un te Ley .
42016018	Te mach'a ya sch'ay hilel yihnam soc ya yic' yan ants , yac me ta antsiwej ; soc te mach'a ya yic' yihnamin te ants ch'ayot hilel yu'un smamalal , yac me ta antsiwej .
42016019	Ay jtuhl jc'uhlej winic te ya slap chi'in yaxal pac' soc fino-pac' , soc jujun c'ahc'al ya spas q'uin .
42016020	Soc ay jtuhl jc'ambajel , Lázaro sbihil , metsel ta sti'il sna te jc'uhlej , scohtol sbaq'uetal ay ta c'a'el chin .
42016021	Yo'tanuc ya swe' te xeht'elul swe'el ya xluhbaj cohel ta ye'tal smesa te jc'uhleje . Ya xtal ta lec'ticlambeyel ta ts'i'etic te sc'a'ele .
42016022	C'oht yorahil te cham te jc'ambajel , soc ic'ot bahel ta sts'ehl Abraham yu'un te ch'ul a'batetique ; soc ha nix hich cham te jc'uhlej winic soc la yich' muquel .
42016023	Ta stsobojibal mach'atic chamenic , te banti ay ta wocol , la shach sit , la yil namal ay te Abraham soc te ay ta sts'el te Lázaro .
42016024	Ha yu'un hich la yawtay : Jtat Abraham , c'uxultayawon , ticombon tal te Lázaro , ac'a yahts'es tal sni'il yal sc'ab ta ha' yu'un ya sicubtesbon cac' a , yu'un bayel yacon ta wocol ta c'ahc' li'i , xchi ta aw .
42016025	Pero halbot yu'un te Abraham : Jnich'an , na'a me te bayel bin lec la awich' te c'alal cuxulat a , yan te Lázaro ay bayel swocol ; pero yo'tic a'botix smuc'ul yo'tan li'i , yan te ha'ate , ayat ta wocol .
42016026	Soc ay muc'ul xahab ac'bil ta ohlil cu'untic , ha yu'un te mach'atic ya sc'an ya xc'axic bahel ta banti ayex ma xhu' yu'unic , soc te mach'atic ayic ta banti ayex , ma xhu' ya xc'axic tal li'i , xchi .
42016027	Ha yu'un la yal te winique : Awocoluc , jtat Abraham , ticombon bahel ta sna jtat te Lázaro ,
42016028	yu'un ay to ho'tuhl quermanotac , ac'a yalbe ya'iyic scuenta yu'un ma ba ya xtalic li' ta banti ay tulan wocol , xchi .
42016029	Yich'ojic te shun Moisés soc te jalwanejetic , ha ac'a ya'iybeyic sc'op , xchi te Abraham .
42016030	La yal te winique : Ma'uc , jtat Abraham , pero te ayuc mach'a cha'cuxajem tal te ya xhalbot ya'iyic yu'un , hich to ya suhtes yo'tanic a , xchi .
42016031	La yal te Abraham : Teme ma sc'an ya ya'iybeyic bin la yal te Moisés soc te jalwanejetic , ma ba ya xc'oht ta yo'tanic aunque ay mach'a ya xcha'cuxaj tal ta yohlil te mach'atic chamenique , xchi .
42017001	Te Jesús hich la yalbe te jnopojeletic yu'un : Fuersa ay ya xtal yahltesel ta mulil , pero ¡ ay me swocol te mach'a ya xyahlteswan !
42017002	Ha lec te yacuc yich' chucbeyel cha' ta snuc' soc ya yich' ch'ojel ochel ta mar , te mach'a ya syahltes jtuhluc ha'i bic'tal alaletic ini .
42017003	¡ Tsahtaya me abahic ! Teme ay la sta smul ta atojol te awermano , tsitsa ; teme ya suhtes yo'tan , pasbeya perdón .
42017004	Teme huqueb buelta ta jun c'ahc'al ya sta smul ta atojol , pero teme huqueb buelta ya xtal ta atojol soc ya yal : Ya jsuhtes co'tan , teme xchihe , pasbeya perdón .
42017005	Te jpuc-c'opetic hich la yalbeyic te Cajwaltic : A'botcotic xan sch'uhunel co'tancotic , xchihic .
42017006	La yal te Cajwaltic : Te ayuc sch'uhunel awo'tanic hich te bin ut'il jp'ij sbac' mostaza , ya xhu' yac awalbeyic te sicómoro-te' ini : Bula loq'uel aba , bahan , ts'una aba ta mar , teme xchihexe , ya me sch'uhumbeyex ac'opic .
42017007	¿ Mach'ahex a te ay a'bat yu'un te ya stop'lum o ya scanantay wacax , te c'alal ya xhul tal hich ya yalbe : La , c'axan ta mesa , xchi bal ?
42017008	¿ Ma bal hichuc ya yalbe : Chahpambon jwe'el , chuca ach'uht , c'asesbon tal ta mesa , ha to teme laj co'tan ta we'el uch'el , patil ya xwe' x'uch'at te ha'ate , ma bal xchihuc ?
42017009	¿ Ya bal yalbe wocol te a'bat yu'un te la spas te bin halbot ya spase ? Ma wan te ya cale .
42017010	Ha nix hich te ha'exe , teme la apasic spisil te bin halbotex , hich me yac awalic : Ma xtuhunotcotic ta a'batinel , ha nax la jpascotic te bin ay ta jcuentacotic spasel , chihanic me , xchi te Jesús .
42017011	Yac ta bahel ta Jerusalén a te Jesús , c'ax ta ti'ts'acan yu'un Samaria soc Galilea .
42017012	C'alal c'oht ta jun tut pueblo , tal ta tahel yu'un lajuntuhl winiquetic te yich'ojic c'a'el-chamel ; namal to hul stehc'an sbahic ,
42017013	hich la yawtayic te Jesús : ¡ Jesús , Maestro , c'uxultayawotcotic ! xchihic ta aw .
42017014	C'alal ilotic yu'un Jesús , hich halbotic yu'un : Bahanic , ac'a abahic ta ilel ta stojol te sacerdotehetique , xchi sc'oblalic . Te c'alal yacalic ta bahel a , ch'ay te sc'a'el-chamelique .
42017015	Te jtuhle , c'alal la yil te ch'ayix te sc'a'el-chamel , suht tal soc tulan yac yalbebel yutsilal te Diose ,
42017016	tal spahcan sba c'alal lum ta ye'tal yoc Jesús ta yalbeyel wocol yu'un . Ha samaritano-winic .
42017017	La yal te Jesús : ¿ Ma bal lajuntuhluc te lecubtesbilic ? ¿ Banti ay te baluntuhle ?
42017018	¿ Ma bal ayuc yan suht tal ta yalbeyel wocol Dios , hip bal a ha'i jyanlum winic ini ? xchi .
42017019	Hich la yalbe te winique : Hahchan , bahanix ; ta scuenta sch'uhunel awo'tan colematix , xchi .
42017020	Te fariseohetic la sjoc'obeyic te Jesús te bin ora ya xtal te cuentahinel yu'un Dios , hich halbotic yu'un : Ma chicanuc ta ilel te ya xtal te cuentahinel yu'un Dios ,
42017021	soc ma ba ya yalic : Ilawil , li' ayixi , o : Ilawil , tey ay a , ma xchihuc , como ay ta awohlilic te cuentahinel yu'un Dios , xchi .
42017022	Soc la yalbe te jnopojeletic yu'une : Ya me sta yorahil te awo'tanicuc te yac awilic junuc sc'ahc'alel te Nich'anil ay ta scuenta winic , pero ma ba yac awilic .
42017023	Hich me ya xhalbotex : Ilawil , li' ay , o : Ilawil , tey ay a , xchihic . Ma me xbahex soc ma me xat'unic bahel ,
42017024	como hich te bin ut'il xliplujet ya xtihl tsantsehwal ta sti'il ch'ulchan c'alal ta yan sti'il , hich ya xc'oht te bin ora ya xtal te Nich'anil ay ta scuenta winic .
42017025	Pero ya sc'an te nahil ya xc'ax bayel swocol soc ya xp'ajot yu'un te jcaj ts'umbalil ini .
42017026	Hich te bin yilel ta yorahil Noé , hich yilel ta yorahil te Nich'anil ay ta scuenta winic .
42017027	Yacalic ta we'el uch'el , ta nuhpunel soc ta aq'uel ta nuhpunel , ha to c'alal och ta barco te Noé soc tal te puhlel te la slajin spisilic .
42017028	Ha nix hich ta yorahil Lot , yacalic ta we'el uch'el , ta chombajel , mambajel , ts'umbajel soc ta pas na .
42017029	Pero te bin c'ahc'alil loc' ta Sodoma te Lot , co tal c'ahc' soc azufre ta ch'ulchan , la slajin spisilic .
42017030	Ha nix hich te bin c'ahc'alil ya xchicnaj tal te Nich'anil ay ta scuenta winic .
42017031	Ta hich ora te mach'a mohem ta ba na ma me x'och sloq'ues tal te sbiluc ay ta yutil sna ; soc te mach'a ay ta sq'uinal , ma me suhtix bahel ta sna .
42017032	Na'ahic me te yihnam Lot .
42017033	Spisil mach'a ya sc'an ya scoltay scuxlejal , ya sch'ay bahel ; yan te mach'a ya sch'ay scuxlejal , ya scoltay stuquel .
42017034	Ya calbeyex , ta hich ahc'abal ay cheb wayalic ta jun wayibal , jtuhl ya x'ic'ot , jtuhl ya xhil .
42017035	Ay cheb antsetic ayic ta juch' , jtuhl ya x'ic'ot , jtuhl ya xhil .
42017036	Ay cheb winiquetic ayic ta sq'uinalic , jtuhl ya x'ic'ot , jtuhl ya xhil , xchi .
42017037	Hich joc'obot yu'unic : ¿ Banti , Cajwal ? xchihic . Ta banti ay te chamen baq'uet , tey nix ya stsob tal sbahic a te hosetique , xchi te Jesús .
42018001	Te Jesús la yalbe ya'iyic sloc'ombahil c'op sc'oblal te ya sc'an ya sc'oponic Dios spisil ora soc te manchuc ya xpehc'aj yo'tanic ,
42018002	hich la yal : Ay jtuhl juez ta jun pueblo te ma ba xi'oj Dios soc mayuc mach'a ay sc'oblal yu'un .
42018003	Soc ay jtuhl me'ba' ants tey nix ta pueblo te bayel buelta hich tal yalbe te juez : Chahpanawon ta stojil soc te jcontrahe , xchi .
42018004	Bayel c'ahc'al ma ba la sc'an te juez ; pero patil la snop ta yo'tan : Aunque ma ba jxi'oj Dios soc mayuc mach'a ya quich' ta cuenta ,
42018005	pero ta scaj te ma xquehchaj wulwonel ta jtojol te me'ba' ants ini , ya jchahpan ta stojil scuenta yu'un hich ma ba ya xtal spisil ora , yu'un ma xcuhchix cu'un , xchi ta yo'tan .
42018006	La yal te Cajwaltic : A'iya awa'iyic bin la yal te juez te chopol yo'tan .
42018007	¿ Ha xan te Diose , ma bal yacuc schahpan ta stojil te mach'atic tsahticlambil yu'un , te c'ahc'al ahc'abal ya xhalbot wocol yu'une ? ¿ Ya bal xhalaj te ya spas te bin ya xc'ambot yu'unic ?
42018008	Ya calbeyex te ora nax ya schahpan ta stojil . Pero te c'alal ya xtal te Nich'anil ay ta scuenta winic , ¿ ay bal ya sta sch'uhunel-o'tanil ta bahlumilal ? xchi .
42018009	Te Jesús la yalbe ya'iyic sloc'ombahil c'op te mach'atic scuyoj sbahic ta toj ta winiquil soc te mayuc sc'oblal ta yo'tan yantic , hich la yal :
42018010	Ay cheb winiquetic mohic bahel ta Templo ta sc'oponel Dios , te jtuhle ha fariseo , te yane ha jc'an-patan .
42018011	Te fariseo la stehc'an sba , hich hahch yal sba ta sc'oponel Dios : Dios , wocol awal te ma hichucon te bin ut'il yantic winiquetic : ha j'eleq'uetic , ma tojuc yo'tanic , j'antsiwejetic , soc wocol awal te ma hichucon te bin ut'il te jc'an-patan ini .
42018012	Cheb buelta ya jcom jwe'el ta jujun semana , soc ya ca'be jun ta slajunebal spisil te bin ya jta , xchi .
42018013	Yan te jc'an-patan , q'uejel to ay , ma ba la sc'an la shach mohel sit ta ch'ulchan , la spac'ulan stahn , hich la yal : Dios , na'bon yo'bolil jba , ho'on te jmulawilon , xchi .
42018014	Ya calbeyex , te winic ini lec ay ta stojol Dios a suht bahel ta sna , ma ha'uc te yane , como mach'ayuc a te ya stoy sba , peq'uel ya x'ac'ot , yan te mach'a peq'uel ya yac' sba , ya xtohybot sc'oblal , xchi .
42018015	Ay la yiq'uic talel alaletic ta stojol te Jesús te yacuc xpicticlanotic yu'un . Te jnopojeletic , c'alal la yilic , la scomic .
42018016	Pero te Jesús la yic'ticlan tal , hich la yal : Ac'a taluc ta jtojol te alaletic , ma me xacomic , como ha yu'unic te cuentahinel yu'un Dios .
42018017	Jamal ya calbeyex , te mach'a ma ba hich ya yich' te cuentahinel yu'un Dios te bin ut'il alal , ma xhu' ya x'och tey a , xchi .
42018018	Ay jtuhl principal te hich la sjoc'obe te Jesús : Maestro , te lecat ta winiquil , ¿ bin ya jpas scuenta yu'un ya quich' cuxlejal sbahtel q'uinal ? xchi .
42018019	Hich halbot yu'un te Jesús : ¿ Bin yu'un te : Lecat ta winiquil , te xchihate ? Mayuc mach'a lec ta winiquil , ha nax lec stuquel te Diose .
42018020	Ana'oj te mandariletic : Ma me xawa'iy antsiwej , ma me xawa'iy milaw , ma me xawa'iy elec' , ma me xawac' aba ta lotil testigo , soc ich'a ta muc' te atat soc anan , xchi .
42018021	Spisil jpasoj ta jqueremil to , xchi te winique .
42018022	C'alal hich la ya'iy te Jesús , la yalbe : Ay to jun xan ban ya spasat falta : chona spisil te bintic ay awu'un , q'uebembeya te pobrehetic , hich me ay ac'uhlejal ta ch'ulchan a ; soc la' , t'unawon , xchi .
42018023	C'alal hich la ya'iy te winic , bayel la smel yo'tan yu'un , como ay bayel sc'uhlejal .
42018024	C'alal Jesús la yil te bayel smeloj yo'tan , hich la yal : ¡ Te mach'atic ay sc'uhlejalic mero wocol ya x'ochic ta banti ay te cuentahinel yu'un Dios !
42018025	Como ha ma ba wocol te ya xc'ax camello ta yoc aguja , ha wocol ya x'och ta banti ay te cuentahinel yu'un Dios te mach'a jc'uhleje , xchi .
42018026	Te mach'atic hich la ya'iyic , la yalic : ¿ Mach'a nix c'an coluc a ? xchihic .
42018027	La yal te Jesús : Te bin ma xhu' ta pasel yu'un te ants-winiquetic , ha ya xhu' yu'un spasel stuquel te Diose , xchi .
42018028	La yal te Pedro : Ilawil , te ho'otcotic la jquihquitaycotic hilel te bintic ay cu'uncotic soc la jt'unatcotic , xchi .
42018029	Hich halbotic yu'un te Jesús : Jamal ya calbeyex , spisil te mach'a ya yihquitay hilel sna o sme'stat , sbanquiltac , swixitac , yihts'inab , yihnam , o yal-snich'nab ta scuenta te cuentahinel yu'un Dios ,
42018030	bayel me xan ya yich' ta ora ini , soc ta patil ya me yich' scuxlejal sbahtel q'uinal , xchi .
42018031	Te Jesús jechc'al la yic' bahel te lahchaytuhl , hich la yalbe : Ya xmohotiquix bahel ta Jerusalén , ya xc'ohtix ta pasel spisil te bintic ts'ihbabil hilel yu'un te jalwanejetic sc'oblal te Nich'anil ay ta scuenta winic .
42018032	Ya x'ac'ot ta sc'ab jyanlumetic , ya slabanic , ya yixta'c'optayic soc ya stuhbatayic .
42018033	C'alal ya xlaj smajbelic a , ya me smilic ; pero ta yoxebal c'ahc'al ya xcha'cuxaj tal , xchi .
42018034	Pero te jnopojeletic ma la sna'beyic scuentahil , macal yo'tanic , ma ba c'oht ta yo'tanic te bin halbotic yu'une .
42018035	C'alal nopol ya xc'oht ta Jericó a te Jesús , ay jtuhl ts'o'sit hucul ta ti'be te yac ta c'ambajel .
42018036	C'alal la ya'iy te yac ta c'axel bayel ants-winiquetic , la sjoc'o ya'iy bin scuentahil .
42018037	Halbot te yac ta c'axel te Jesús talem ta Nazaret .
42018038	Ha yu'un hahch yawtay : ¡ Jesús , Sts'umbalat David , c'uxultayawon ! xchi ta aw .
42018039	Te mach'atic nahil yacalic ta c'axel , la scomic te manchuc ya xc'opoj , pero tulan xan awon : ¡ Sts'umbal David , c'uxultayawon ! xchi ta aw .
42018040	Hich la stehc'an sba te Jesús , la sticon ta iq'uel tal ta stojol . C'alal c'oht , hich la sjoc'obe :
42018041	¿ Bin yac ac'an ya jpasbat ? xchi sc'oblal . Cajwal , te yacuc xjahm jsit , xchi .
42018042	La yal te Jesús : Jahmuc asit ; ta scuenta sch'uhunel awo'tan colematix , xchi sc'oblal .
42018043	Ora jahm te sit , hich la st'un bahel te Jesús , yac yalbebel bayel yutsilal Dios yu'un . C'alal la yilic spisil te ants-winiquetic , la yalbeyic bayel yutsilal Dios yu'un .
42019001	Te Jesús och ta Jericó , soc yac ta c'axel bahel ta pueblo .
42019002	Ay jtuhl winic , Zaqueo sbihil , scuentahinej jc'an-patanetic , soc jc'uhlej .
42019003	Yo'tanuc ya yil te Jesús , pero ma ba la sta ta ilel ta scaj te ay tsobolic , yu'un comil winic .
42019004	Ha yu'un nahilij bahel ta ahnimal , mo ta sicómoro-te' ta yilel te Jesús , yu'un tey stojol yac ta talel a .
42019005	C'alal c'oht tey a te Jesús , la shach mohel sit , hich la yalbe : Zaqueo , cohan tal ta ora , yu'un ya xc'ohon ta ana yo'tic , xchi .
42019006	Hich co tal ta ora , tse'el yo'tan la yic' ta sna .
42019007	C'alal hich la yilic te ants-winiquetic , spisil hahchic wulajanel yu'un , hich la yalic : Och ta sna te mach'a jmulawil , xchihic .
42019008	Tehc'aj te Zaqueo , la yalbe te Jesús : Ilawil , Cajwal , ya jq'uebembe pobrehetic ohliluc te jbiluque ; soc teme ay mach'a jlo'loybeyej staq'uin , chaneb buelta sjol ya jsutbe , xchi .
42019009	Hich halbot yu'un te Jesús : Yo'tic hulemix colel ta na ini , como ha nix sts'umbal Abraham ;
42019010	como te Nich'anil ay ta scuenta winic tal sle soc tal scoltay te mach'atic ch'ayemique , xchi .
42019011	Laj ya'iybelic a , c'oponotic xan ta sloc'ombahil c'op yu'un te Jesús , yu'un nopol ya xc'ohtic ta Jerusalén , soc scuyojic te ora ya xchicnaj te cuentahinel yu'un Dios .
42019012	Hich la yal : Ay jtuhl winic ich'bil ta muc' te baht ta namal yu'un ya yich' ya'tel ta ajwalil , patil ya suht tal .
42019013	La yic'ticlan tal lajuntuhl a'batetic yu'un , la yac'ticlambe jujun mina-taq'uin ta jujutuhl , hich la yalbe : A'tejanic soc , ha to c'alal ya suhton tal , xchi .
42019014	Pero p'ajot yu'un te mach'atic cuentahimbilic yu'un , ta spat nax la sticonic bahel winiquetic te c'oht yalic : Ma jc'ancotic te ya x'och ta ajwalil cu'uncotic , xchihic c'ohel .
42019015	C'alal suht tal ta yich'el ya'tel ta ajwalil , la sticonlan ta iq'uel tal te lajuntuhl a'batetic te la yac'ticlambe hilel taq'uin , yu'un ya sna' bin ut'il a'tejic ta tuhlultuhl .
42019016	Te mach'a nahil tal , hich la yal : Cajwal , te mina awu'un , ha lajuneb mina jolon cu'un , xchi .
42019017	Lec ay , lequil a'batat . Te bin ut'il jun awo'tan la acuentahin te bin jteb la jca'bat acuentahin , ya ca'batix acuentahin lajunpahm pueblo , xchi te yajwal .
42019018	Tal te yane , hich hul yal : Cajwal , te mina awu'un , ha ho'eb mina jolon cu'un , xchi .
42019019	Ya ca'bat acuentahin ho'pahm pueblo , xchi xan te yajwale .
42019020	Tal yan , hich hul yal : Cajwal , li' ay te mina awu'un ; la jq'uejbat , la jpots ta chuhquilal ,
42019021	como la jxi'at yu'un tulan winicat , yu'un yac awich' te bin ma ha'ucat awac'oj soc yac atsob te bin ma ha'ucat ats'unoj , xchi .
42019022	Ha yu'un halbot yu'un te yajwal : Chopol a'batat , ta scuenta nix ac'op te ya quich'at ta c'op . Teme la ana' te tulan winicon te ya quich' te bin ma ho'ucon cac'oj soc ya jtsob te bin ma ho'ucon jts'unoj ,
42019023	¿ bin yu'un ma ba la awotsesbon ta banco te jtaq'uin scuenta yu'un te c'alal suhton tal ts'acal la jquich' soc sjol ? xchi .
42019024	Hich la yalbe te mach'atic tey ayic a : Pojbeyahic te mina yich'oj , a'beyahic te mach'a yich'oj te lajuneb mina , xchi .
42019025	Cajwal , ayix lajuneb mina yu'un , xchihic .
42019026	La yal te ajwalil : Ya calbeyex , spisil mach'a ayix bin ay yu'un , ya me x'a'bot xan yan ; pero te mach'a mayuc bin ay yu'un , ya xpojbot te bin jteb yich'oje .
42019027	Soc te jcontratac te ma sc'anic te ya x'ochon ta ajwalil yu'unic , ic'ahic tal li'i , ac'a yich' xot'ticlambeyel sjolic ta jtojol , xchi .
42019028	C'alal laj yo'tan ta yalel ini , mo bahel ta Jerusalén , ha nahil bahel yu'unic .
42019029	C'alal nopol ya xc'oht ta Betfagé soc Betania , ta wits Olivohetic sbihil , la sticon bahel cheb jnopojeletic yu'un ,
42019030	hich la yalbe bahel : Bahanic ta tut pueblo chican ini ; ta yochibal chucul ya xc'oht atahic tut burro te mayuc mach'a mohem a ; tilahic soc ic'ahic tal .
42019031	Teme ay mach'a ya sjoc'obeyex : ¿ Bistuc awu'unic yac atilbelic ? teme xchihe , hich yac awalbeyic : Ha ya xtuhun yu'un te Cajwaltic , xchi .
42019032	Hich bahtic te mach'atic ticonotic bahel , hich nix c'oht stahic a te bin ut'il halbotique .
42019033	Te c'alal yac stilbelic a te tut burro , hich halbotic yu'un te yajwal : ¿ Bistuc awu'unic te yac atilbelic te tut burro ? xchi .
42019034	Ha ya xtuhun yu'un te Cajwaltique , xchihic .
42019035	Hich la yic'beyic tal ta stojol Jesús , la ya'beyic sempatin smuc'ul-c'u'ic te tut burro , tey la smohtesic a te Jesús .
42019036	Soc ay la slimticlanic smuc'ul-c'u'ic ta be ta banti yac ta behel .
42019037	C'alal nopol ya xc'ohtix ta banti cohel bahel ta Wits yu'un Olivohetic , spisil te ipal jnopojeletic tse'el yo'tanic hahch yalbeyic yutsilal Dios ta tulan aw yu'un spisil te bintic jelawen yutsil pasbot yilique .
42019038	Hich la yalic : ¡ Bayel me yutsil te ajwalil te yac ta talel ta scuenta sbihil te Cajwaltique ! ¡ Lamaluc me q'uinal ta ch'ulchan soc ayuc yutsilal ta toyol ! xchihic ta aw .
42019039	Ay fariseohetic ta yohlil te ants-winiquetic te la yalic : Maestro , coma te jnopojeletic awu'un , la yutic .
42019040	Ya calbeyex , teme ya sch'abic ta spisilic , ha ya xhahchic ta aw te tonetique , xchi te Jesús .
42019041	Te c'alal c'oht ta nopol Jerusalén soc te c'alal la yil , la yoq'uetay ,
42019042	hich la yal : ¡ Te ayuc bin ut'il la ana' ta c'ahc'alel ini bin ut'il ya xlahmaj q'uinal awu'un ! Pero yo'tic macbil ta asit , ma ba yac awil .
42019043	Ya me sta yorahil te ya xtalat ta joytayel yu'un acontrahic , buen macbil ta bayuc ya xc'ohat yu'unic ;
42019044	ya me sjinat cohel c'alal ta lum soc te awal-anich'nab te tey ayic a , soc ni junuc ton cajal ya xhil ta sba yan ton , como ma ba la ana' te bin ora talat ta ilel , xchi .
42019045	Och bahel ta templo te Jesús , hahch stenticlan loq'uel spisil te mach'atic yacalic ta chombajel soc ta mambajel tey a ,
42019046	hich la yalbe : Hich ts'ihbabil : Te Jnahe , ha snahul sc'oponel Dios , xchi , pero te ha'exe la ac'atp'uniquix ta sch'en j'eleq'uetic , la yut .
42019047	Jujun c'ahc'al la ya'iy p'ijubteswanej ta Templo ; pero te principal sacerdotehetic , escribanohetic soc principaletic yu'un te pueblo yac schapbelic bin ut'il ya smilic .
42019048	Pero ma ba weht yu'unic bin ya yutic , como spisil te pueblo jun yo'tanic yac ya'iybelic te sc'ope .
42020001	Jun buelta te Jesús yac sp'ijubtesbel te ants-winiquetic ta Templo soc yac yac'bel ta nopel a te lec yach'il c'op , c'oht te principal sacerdotehetic , escribanohetic soc te mamaletic ,
42020002	hich c'oht yalbeyic : Hala ca'iycotic , ¿ bin awa'tel awich'oj ta spasel te bin yac apasbele ? ¿ Mach'a la ya'bat awa'tel ? xchihic .
42020003	La sjac' te Jesús : Ha nix hich ay bin ya joc'obeyex . Sutbonic ca'iy :
42020004	Te ich'-ha' yu'un Juan , ¿ ha bal scuenta ch'ulchan o scuenta ants-winiquetic ? xchi .
42020005	Talel c'axel la yalbe sbahic : Teme ya caltic : Scuenta ch'ulchan , teme xchihotic , ya me yalbotic : ¿ bin yu'un ma ba la ach'uhuniquix a ? xchi me ,
42020006	soc teme ya caltic : Scuenta ants-winiquetic , teme xchihotic , ya me sch'ojotic ta ton spisil te pueblo , como sch'uhunejic te ha jalwanej te Juan , xchihic .
42020007	Ha yu'un la sjaq'uic te ma na'biluc yu'unic banti talem .
42020008	Ha yu'un halbotic yu'un te Jesús : Ha nix hichon , ma ba ya calbeyex bin ca'tel quich'oj ta spasel ini , xchi .
42020009	Te Jesús hahch yalbe te ants-winiquetic te sloc'ombahil c'op ini : Ay jtuhl winic te la sts'un ts'usubiltic , la yac' hilel ta majanel yu'un j'a'teletic , hich baht , halaj tey a .
42020010	C'alal la sta yorahil la sticon bahel jtuhl a'bat te yacuc x'a'bot te sit sts'usubil yu'un te j'a'teletique . Pero te j'a'teletic la smajic , mayuc bin la ya'beyic yich' bahel .
42020011	La sticon bahel yan ya'bat ; ha nix hich la smajic , la yuts'inic , mayuc bin la ya'beyic yich' bahel .
42020012	La sticon bahel yan a'bat , yoxebalix a , pero ha nix hich la yehchentesic soc la sch'ojic loq'uel .
42020013	Ha yu'un la yal te yajwal ts'usubil : ¿ Bin ya jpas ? Ya jticon bahel te jnich'an te c'ux ta co'tan , ya wan yich'bonic ta muc' stuquel , xchi .
42020014	Pero te j'a'teletic te c'alal la yilic , talel c'axel hich la yalbe sbahic : Ha'ix te mach'a ya xbaht yich' te q'uinale ; la'ic , ya jmiltic , scuenta yu'un ho'otic ya quich'tic te q'uinale , xchihic .
42020015	Hich la sch'ojic loq'uel ta ts'usubiltic , la smilic . ¿ Bin ya xpasbotic yu'un te yajwal ts'usubil ?
42020016	Ya me xtal smil te j'a'teletic , yantic mach'a ya ya'be scuentahin te sts'usubile , xchi te Jesús . C'alal hich la ya'iyic : ¡ Dios ac'a te ma hichuc ya xc'oht ta pasel ! xchihic yu'un .
42020017	Te Jesús la yilticlambe sitic , hich la yalbe : ¿ Bin scuentahil hiche te hich ts'ihbabil ? Te ton te ch'ayot hilel yu'un te jpas-nahetic , ha yich'o-ip xuhc c'oht , te xchihe .
42020018	Spisil mach'a ya xyahl ta sba te tone , wuyultic ya xc'oht yu'un ; yan te mach'a ya xtenot yu'une , juch'juch'tic ya xhil , xchi .
42020019	Te principal sacerdotehetic soc te escribanohetic la slehic bin ut'il ya stsaquic ta ora , como la sna'ic te ha sc'oblalic te bin halbotic ta sloc'ombahil c'op ; pero la xi'ic te ants-winiquetique .
42020020	Ha yu'un la sticonic bahel jtsahtaywanejetic te la scuy sbahic ta toj yo'tanic scuenta yu'un ya stsajic ta sc'op , hich ya xhu' ya yaq'uic ta sc'ab te gobernador a .
42020021	Hich la sjoc'obeyic : Maestro , jna'ojcotic te lec ac'op soc toj ya xnohpteswanat , soc mayuc mach'a tsahbil nax awu'un , smelelil yac awac' ta nopel te be yu'un Dios .
42020022	¿ Stojil bal te ya ca'be jpatantic te César , o ma'uc ? xchihic .
42020023	Pero te Jesús la sna' te bin chopol snopojic , hich la yalbe :
42020024	A'bonic quil junuc denario . ¿ Mach'a sloc'omba soc mach'a sbihil ini ? xchi . Ha yu'un César , xchihic .
42020025	Halbotic yu'un te Jesús : Ha yu'un a'beya César te bin yu'un César , soc a'beya Dios te bin yu'un Dios , xchi .
42020026	Hich ma ba hu' yu'unic stsajbelic ta c'op ta stojol te ants-winiquetic , pero xcham yo'tanic yu'un te suhtibe , ch'abic yu'un .
42020027	Ay c'ohtic cha'oxtuhl saduceohetic te ma ba sch'uhunejic te ay cha'cuxajel , hich la sjoc'obeyic te Jesús :
42020028	Maestro , hich la sts'ihbabotic hilel te Moisés : Teme ay mach'a cham sbanquil te mayuc yal-snich'an hil soc te yihnam , ya me yic'be te yihnam sbanquil te ihts'inale , yu'un ay sts'umbal ya xhil te sbanquile , xchi .
42020029	Ay huctuhl winiquetic te jun sme'static ; te muc'ul banquilal la sta yihnam , mayuc yal-snich'an a cham .
42020030	Te schebal la yic'be yihnam sbanquil , ha nix hich mayuc yal-snich'an a cham .
42020031	Te yoxebal la yic' yihnamin , hich nix ta shuctuhlulic , mayuc yal-snich'anic soc a chamic .
42020032	Patil cham te antse .
42020033	Ta yorahil cha'cuxajel , ¿ mach'a yihnam ya xc'oht te antse , como shuctuhlulic la yihnaminic ? xchihic .
42020034	Te Jesús la yalbe ya'iyic : Li' ta bahlumilali ya xnuhpunic soc ya x'ac'otic ta nuhpunel ,
42020035	yan te mach'atic te lec ya x'ilotic yu'un Dios te ya xhu' ya stahic c'ohel te utsilal te ya xchicnaj ta patil soc te cha'cuxajel ta yohlil te mach'atic chamenic , ma xnuhpunic soc ma x'ac'otic ta nuhpunel ,
42020036	como ma xhu' ya xchamiquix , yu'un hich ya xc'ohtic te bin ut'il te ch'ul a'batetic , soc ha al-nich'anetic yu'un Dios te bin ut'il ayic ta scuenta te cha'cuxajele .
42020037	Pero te bin ut'il te ya xcha'cuxajic te mach'atic chamenic , ha nix la yac' ta na'el te Moisés te banti ya yalbe sc'oblal te jpeht ch'ix , te c'alal la yalbe sbihil te Cajwaltic : Ha Dios yu'un Abraham , Dios yu'un Isaac , soc Dios yu'un Jacob , te xchihe ,
42020038	como te Diose ma ha'uc Dios yu'un mach'atic chamenic , ha Dios yu'un mach'atic cuxulic , como spisil cuxulic ta sit te Diose , xchi .
42020039	La sjaq'uic cha'oxtuhl escribanohetic : Maestro , lec te bin la awale , xchihic .
42020040	Hich mayuc bin la sjoc'obeyiquix .
42020041	Te Jesús la yalbe : ¿ Bin ut'il ay a te ha snich'an David te Cristo te ya yalique ?
42020042	Como ha nix te David la yal ta libro yu'un Salmohetic : Te Cajwaltic la yalbe te Cajwal : Huclan ta jwa'el-c'ab ,
42020043	ha to c'alal ya ca'bat atec'tajibin acontra , te xchihe .
42020044	Te David ya yal : Cajwal , xchi ; ha yu'un ¿ bin ut'il ay a te ha snich'an ? xchi te Jesús .
42020045	Spisil te ants-winiquetic yac ya'iybelic a , te Jesús hich la yalbe te jnopojeletic yu'un :
42020046	Tsahtaya me abahic ta stojol te escribanohetic te ya smulanic te naht sc'u' ya xbehenic , te ya xpatbot yo'tanic ta plazahetic , ya smulanic te primero huctajibaletic ta sinagogahetic soc te primero huctajibaletic ta we'el ;
42020047	ya yich'beyic sna me'ba' antsetic , soc naht ya sc'oponic Dios yu'un ya x'ilotic . Ya me yich'ic tulan castigo , xchi .
42021001	La shach sit te Jesús , la yil jc'uhlejetic te yacalic ta yaq'uel smahtan Dios ta yawil smahtan Dios .
42021002	Soc la yil jtuhl pobre me'ba' ants te la yac' ochel cheb tut cobre-taq'uin .
42021003	Hich la yal te Jesús : Jamal ya calbeyex , te pobre me'ba' ants ini c'ax hich la yac' a te bin ut'il spisil te yantique ,
42021004	como te yantique sobra staq'uinic la yaq'uic ta smahtan Dios , yan te me'ba' antse , aunque pobre , la yac' spisil te bin ay yu'un te ya xcuxaj a , xchi .
42021005	Ay mach'atic yac yalbelic sc'oblal te Templo , ha te bin ut'il ch'albil ta t'ujbil tonetic soc ta mahtaniletic ac'bilic ta stojol Dios . Hich halbotic yu'un Jesús :
42021006	Te bintic yac awilbelic , ya me sta yorahil te mayuc ya xhil junuc ton cajal ta sba yan ton te ma ba ya yich' jinele , xchi .
42021007	La sjoc'obeyic te Jesús : Maestro , ¿ bin ora te hich ya xc'oht ta pasel ? soc ¿ bin señahil ya xchicnaj te c'alal nopol ya xc'ohtix ta pasel ? xchihic .
42021008	Halbotic yu'un Jesús : Tsahtaya me abahic te manchuc yac awich'ic lo'loyel , como ay tsobol mach'atic ya xtalic ta scuenta jbihil , te hich ya yalic : Ho'on Cristohon , xchihic , soc : Nopolix yorahil , xchihic . Pero ma me xat'unic .
42021009	Te c'alal yac awa'iyic te ay guerrahetic soc te ya xhahch c'op , ma me xaxi'ic , como ya sc'an te nahil hich ya xc'oht ta pasel , pero ma to ha'uc ya xtal a te slajibal c'ahc'al , xchi .
42021010	La yalbe xan : Ya xhahch scontrahin sbahic nacionetic soc ya xhahch scontrahin sbahic ajwaliletic ;
42021011	ya xtal tulan nihquel , soc ya xtal wi'nal soc tulan chamel ta bayuc ; ya xchicnaj te bintic xiweltic sba soc muc' señahiletic ta ch'ulchan .
42021012	Pero ma to c'ohem ta pasel a ini ya me yaq'uex ta c'abal , ya yuts'inex , ya yaq'uex ta sinagogahetic soc ta cárceletic , soc ya me yiq'uex bahel stehc'anex ta stojol ajwaliletic soc gobernadoretic ta scuenta te jbihile .
42021013	Ha me yorahil a te yac awalbeyic testigo-c'op .
42021014	Na'ahic me te ma nahiluc yac anopic bin yac awalic ta scoltayel abahic ,
42021015	como ho'on ya ca'beyex sp'ijil awo'tanic ta c'op , te ma xhu' yu'un ya scomex soc te ya scontrac'optayex spisil te acontrataque .
42021016	Ay me ha nix ya yaq'uex ta c'abal te ame'atatic , abanquil awihts'inic , amohlol ats'ahquilic , soc awamigotac , soc ay ya xlajex ta milel yu'unic .
42021017	Ya me awich'ic p'ajel yu'un spisilic ta scuenta jbihil ,
42021018	pero ni jlihcuc stsotsel ajolic ya xch'ay .
42021019	Ta scuenta bin ut'il ya xcuhch awu'unic , hich ya xcol ach'uhlelic yu'un .
42021020	Pero te c'alal yac awilic te joytaybilix yu'un soldadohetic te Jerusalén , na'ahic me te la stahix yorahil te ya yich' jinel .
42021021	Ha yu'un te mach'atic ayic ta Judea ac'a ahnicuc bahel ta witsiltic ; te mach'atic ayic ta yutil te pueblo ac'a loq'uicuc , soc te mach'atic ayic ta sq'uinalic , ma me x'ochiquix bahel tey a ,
42021022	como ha yorahil castigo scuenta yu'un hich ya xc'oht ta pasel spisil te bin ts'ihbabil hilel .
42021023	Pero ¡ obol sbahic te antsetic te swoloj yalic soc te mach'atic chu' to yalic a ! Como ya me xtal bayel wocol ta bahlumilal soc ya xc'oht ilimba ta stojol te pueblo ini .
42021024	Ya xlajic ta espada soc ya xbahtic ta chuquel ta spisil nacionetic , soc te Jerusalén ya yich' ts'o'el ta teq'uel yu'un jyanlumetic ha to c'alal ya sts'acay te yorahil yu'un te jyanlumetique .
42021025	Ya me xchicnaj señahiletic ta c'ahc'al , ta u soc ta eq'uetic , soc ta bahlumilal ya me xc'ax swocolic te nacionetic ; ma sna'ic bin ya spasic yu'un te tulan sc'op te mar soc te ya syuq'uilan sba .
42021026	Ya xch'ay yo'tanic yu'un xiwel yu'un sna'el bintic ya xc'oht ta pasel ta bahlumilal , yu'un soquet ya xhahchic spisil te bintic ay ta sjamalil te ch'ulchane .
42021027	Ta hich ora ya me yilic te Nich'anil ay ta scuenta winic te yac ta talel ta tocal soc yu'el soc yutsilal .
42021028	Te c'alal hich yaquix ta c'ohel ta pasel a , tehc'ana abahic soc toya ajolic , como nopolix te colel awu'unique , xchi .
42021029	Soc la yalbe te sloc'ombahil c'op ini : Ilawilic te higuera soc te yantic te'etique .
42021030	C'alal yaquix ta puhl yac awilic , yac ana'ic te nopol ya stahix yorahil ha'alel q'uinal .
42021031	Ha nix hich te c'alal yac awilic te yaquix ta c'ohel ta pasel ini , ya me ana'ic te nopol ya xtalix te cuentahinel yu'un Dios .
42021032	Jamal ya calbeyex , ma to xchamic a te jcaj ts'umbalil ini te ya xc'oht ta pasel spisil .
42021033	Ya xlaj ch'ulchan soc bahlumilal , pero ma xlaj stuquel te jc'ope .
42021034	Tsahtaya abahic te manchuc ya xbic'taj awo'tanic yu'un yac'oltayel cuxlejalil , yacubel soc sna'ulanel bin ut'il ya xcuxajex , yu'un ya xan awilic c'ohtix yorahil ,
42021035	como hich ya xtal te bin ut'il yaquil ta stojol spisil mach'atic nahinemic ta swohlol bahlumilal .
42021036	Ha yu'un wihc'a me asitic , c'oponahic Dios spisil ora scuenta yu'un ma ba ya xc'oht ta acuentahic spisil te bintic ya xc'oht ta pasel , soc yu'un hich ya xhu' yac atehc'an abahic ta stojol te Nich'anil ay ta scuenta winic , xchi te Jesús .
42021037	Jujun c'ahc'al la ya'iy p'ijubteswanej ta Templo te Jesús , ta ahc'abal loc' bahel , baht ta wayel ta Wits yu'un Olivohetic sbihil .
42021038	Ta jujun sacubel tal spisil te pueblo yu'un ya'iybeyel sc'op ta Templo .
42022001	Nopol sta yorahil te Q'uin yu'un Pan te ma ba yich'oj levadura , te ha Pascua sbihil .
42022002	Te principal sacerdotehetic soc escribanohetic yac slehbelic bin ut'il ya smilic te Jesús , como ha xi'ojic te ants-winiquetique .
42022003	Och Satanás ta yo'tan te Judas , te Iscariote yan sbihil , te ha jtuhl ta slahchaytuhlulic ;
42022004	ha baht sc'opon te principal sacerdotehetic soc jtsobawetic yu'un jcanan-templo , la schap soc bin ut'il ya yac' ta c'abal te Jesús .
42022005	Tse'el yo'tanic yu'un , la schapic te ya ya'beyic taq'uin .
42022006	Lec la ya'iy te Judas , hich hahch sle bin ya yut ya yac' ta c'abal c'alal mayuc mach'a ay a .
42022007	La sta yorahil te Q'uin yu'un Pan ma ba yich'oj levadura , te ha yorahil ya sc'an ya yich' milel a te jcolel tuminchij scuenta Pascua .
42022008	Te Jesús la sticon bahel te Pedro soc Juan , hich la yalbe : Bahan , chahpanahic te Pascua yu'un ya jwe'tic , xchi .
42022009	La sjoc'obeyic : ¿ Banti yac ac'an ya jchahpancotic ? xchihic .
42022010	Halbotic yu'un te Jesús : Te c'alal ya x'ochex ta pueblo , ya xtal stahex jtuhl winic sq'uechoj jun q'uib ha' ; t'unahic bahel c'alal ta na ta banti ya x'och ,
42022011	hich me ya xc'oht awalbeyic te yajwal na : La yal te Maestro : ¿ Banti ay te jtsahl ana ta banti ya jwe' te Pascua soc te jnopojeletic cu'une ? xchihanic .
42022012	Hich ya ya'beyex awilic muc'ul stsahlul sna ta scha'cajal te chahpambilix yu'un ; tey me xachahpanic a , xchi .
42022013	Ha yu'un loq'uic bahel soc hich c'oht stahic te bin ut'il halbotique ; tey la schahpanic a te Pascua .
42022014	C'alal la sta yorahil , te Jesús och ta we'el ta mesa soc te jpuc-c'opetic yu'un .
42022015	Hich halbotic yu'un : ¡ Bayel hich la sc'an co'tan te ya joquinex ta swe'el te Pascua ini te bin ut'il ma to ba c'axem te jwocole ! ,
42022016	yu'un ya calbeyex te ma ba ya jwe'ix ha to c'alal ts'acal ya xc'oht ta pasel tey ta banti ay te cuentahinel yu'un Dios , xchi .
42022017	Te Jesús la stsac te copa , la yalbe wocol Dios yu'un , hich la yal : Ich'ahic ini soc melbeya abahic ,
42022018	yu'un ya calbeyex te ma ba ya cuch'ix ha'i ya'lel ts'usub ini ha to c'alal ya xtal te cuentahinel yu'un Dios , xchi .
42022019	Ha nix hich la stsac te pan , la yalbe wocol Dios yu'un , la xet' soc la spucticlambe , hich la yal : Ha jbaq'uetal ini te ac'bil ta acuentahic ; pasahic ta scuenta jna'ojibal , xchi .
42022020	Ha nix hich te c'alal laj yo'tanic ta we'el , la stsac te copa , hich la yal : Te copa ini ha te yach'il chapbil-c'op ta scuenta jch'ich'el te ya yich' malel ta acuentahic .
42022021	Pero li' joc ta we'el ta mesa te mach'a ya yac'on ta c'abal .
42022022	Melel te Nich'anil ay ta scuenta winic hich ya xbaht te bin ut'il halbil sc'oblal , pero ¡ ay me swocol te mach'a ya x'ac'awan ta c'abal ! xchi .
42022023	Hich te jnopojeletic talel c'axel la sjoc'obe sbahic mach'a a te hich ya spase .
42022024	Soc hahch stij sbahic ta c'op yu'un mach'a a te muc' ya xc'oht .
42022025	Hich halbotic yu'un te Jesús : Te ajwaliletic yu'un te nacionetic ya spasic ta mandar te mach'atic ay ta scuentahic ; soc te jcuentahinwanejetic yu'unic ya xhalot sc'oblalic te ha te mach'atic lec bin ya spasic ta stojol te yantique .
42022026	Pero ma me hichuquex te ha'exe ; te mach'a muc' ta awohlilic , hichuc me te bin ut'il ihts'inal , soc te mach'a jpasaw ta mandar , hichuc me te bin ut'il mach'a ay ta a'batinel .
42022027	¿ Mach'a yac awa'iyic a te muc' sc'oblal , ha bal te mach'a ya shuhcan sba ta we'el ta mesa o ha bal te mach'a ay ta a'batinel ? ¿ Ma bal ha'uc te mach'a ya shuhcan sba ta we'el ta mesa ? Pero ho'on hich ayon ta awohlilic te bin ut'il mach'a ay ta a'batinel .
42022028	Ha'ex te mach'a jun awo'tanic ta jtojol te c'alal ayon ta contrahinel a .
42022029	Ha yu'un ya ca'beyex awa'telic ta jcuentahinwanej , hich te bin ut'il a'bibilon ca'tel ta jcuentahinwanej yu'un te Jtate ,
42022030	scuenta yu'un ya xwe' x'uch'ex ta mesa cu'un ta banti ayon ta cuentahinwanej soc ya xhuhcajex ta muc'ul huctajibaletic ta schahpanel te lahchaychahp yu'un Israel , xchi .
42022031	Soc la yal xan te Cajwaltic : Simón , Simón , la sc'anexix te Satanás yu'un ya yic'ayex hich te bin ut'il trigo ;
42022032	pero la jc'ambeyix Dios te manchuc ya xch'ay sch'uhunel awo'tan ; soc c'alal suhtematix tal a , a'beya yich' yip yo'tan te awermanotaque , xchi .
42022033	La yal te Pedro : Cajwal , ma ha'uc nax chapalon te ya joquinat bahel ta cárcel , ha nix hich chapalon ya joquinat ta milel , xchi .
42022034	Halbot yu'un te Jesús : Pedro , ya calbat te ma to x'oc' mut yo'tic a te yac awal oxeb buelta te ma ba yac ana'bon jba , xchi sc'oblal .
42022035	Soc la yalbe te jnopojeletic : Te c'alal la jticonex ta behel te ma ba la jca'beyex awich'ic bahel achu'uyic , achojaq'uic soc atepic , ¿ ay bal bin la spasex falta ? xchi . Mayuc , xchihic .
42022036	Pero yo'tic te mach'a ay sbolsa , ac'a yich' bahel , soc nix schojac' ; soc te mach'a mayuc espada yu'un , ac'a schon smuc'ul-c'u' , ac'a sman espada a .
42022037	Como ya calbeyex te ya sc'an ya xc'oht ta pasel ta jtojol te bin ts'ihbabil : La yich' ahtayel soc jc'axun-mandaretic , te xchihe , como ya me xc'oht ta pasel te bin ts'ihbabil hilel jc'oblal , xchi te Jesús .
42022038	La yalic te jnopojeletique : Cajwal , li' ay cheb espada , xchihic . Tic' abi , xchi te Jesús .
42022039	Loc' bahel te Jesús , baht ta Wits yu'un Olivohetic , hich bin ut'il c'ahyem ta spasel ; soc t'unot bahel yu'un te jnopojeletic yu'un .
42022040	C'alal c'oht tey a , hich la yalbe te jnopojeletique : C'oponahic Dios scuenta yu'un ma ba yac atahic sujel ta mulil a , xchi .
42022041	Hich spimil jahc bahel te bin ut'il ay ta ch'ojel ton , tey c'oht squejan sba ta sc'oponel Dios a ,
42022042	hich la yal : Jtat , teme hich ya sc'an awo'tan , ma me xc'oht ta jcuenta te copa ini ; pero ma me ha'uc ya xc'oht ta pasel te bin ya sc'an co'tan ho'on , ha ac'a c'ohtuc ta pasel te bin ya sc'an awo'tan te ha'ate , xchi .
42022043	Chicnaj tal ta ch'ulchan ch'ul a'bat yu'un ya ya'be yip yo'tan .
42022044	Te bin ut'il bayel yac ta wocol , la yac' xan fuersa ta sc'oponel Dios , sjel ta ch'ich' xt'uhlajan cohel schic' ta lum .
42022045	C'alal laj yo'tan ta sc'oponel Dios , suht tal ta banti ay te jnopojeletic yu'un , wayalic a c'oht sta , yu'un luhbenic yu'un mel-o'tan .
42022046	Hich la yalbe : ¿ Bin yu'un wayex ? Hahchanic , c'oponahic Dios scuenta yu'un ma ba yac atahic sujel ta mulil a , xchi .
42022047	Yac to ta c'op a te Jesús , hulic ta tahel yu'un bayel winiquetic . Ha j'ic'aw yu'unic te Judas sbihil , te jtuhl ta slahchaytuhlul te jnopojeletic ; nohpoj tal ta stojol Jesús yu'un ya yuhts'uy .
42022048	Hich halbot yu'un te Jesús : Judas , ¿ ta scuenta bal uts'uyel yac awac' ta c'abal te Nich'anil ay ta scuenta winic ? xchi .
42022049	C'alal la yilic te mach'atic sjoquinejic Jesús te bin ya x'och ta pasel , hich la yalbeyic : Cajwal , ¿ ya bal ca'betic espada ? xchihic .
42022050	Ay jtuhl te la yehchentesbe ya'bat te muc'ul sacerdote , la sbojbe loq'uel te swa'el-chiquin .
42022051	Pero hich la sjac' te Jesús : Teyuc a , ma xawa'beyix , la yut . La spicbe schiquin , hich lecub .
42022052	Te Jesús la yalbe te principal sacerdotehetic , te jtsobawetic yu'un te jcanan-templo , soc te mamaletic te talemic ta tsacaw : ¿ Yu'un bal j'elec'on te chapalex ta espada soc ta te' te tal atsaconique ?
42022053	Jujun c'ahc'al la joquinex ta Templo , ma ba la atsaconic tey a ; pero la stahix yorahil te ya xhu' awu'unic soc ha yorahil te ay yip te yihc'al q'uinale , la yut .
42022054	La stsaquic te Jesús , la yiq'uic bahel ta sna te muc'ul sacerdote . Namts'ac t'unot bahel yu'un te Pedro .
42022055	La snup'ic c'ahc' ta yohlil amac' , la shuhcan sbahic ta c'atimal ; ha nix hich te Pedro la shuhcan sba ta yohlilic .
42022056	Ay jtuhl criada , c'alal la yil te hucul ta ti'c'ahc' te Pedro , chamen la yil , hich la yal : Ha nix smohlol ini , xchi .
42022057	Pero te Pedro la smuc ta yo'tan , hich la yal : Ants , ma jna'be sba , xchi .
42022058	Jts'ihn a , ilot yu'un yan : Ha'at nix amohlol , xchi . La sjac' te Pedro : Winic , ma ho'ucon , xchi .
42022059	Jun wan ora ta patil halbot yu'un yan : Mero melel ha nix smohlol ini , como ha galileo-winic , xchi .
42022060	La yal te Pedro : Mero ma jna' bin yac awal , la yut . Yac to ta c'op a , oc' mut .
42022061	La sut sba te Jesús , la yil te Pedro ; hich hul ta yo'tan te Pedro te hich halbot yu'un te Cajwaltic : Ma to x'oc' mut a te oxeb buelta yac amucon ta awo'tan , te xchihe .
42022062	Loc' bahel te Pedro , bayel la yoq'uetay sba yu'un .
42022063	Te winiquetic te yac scanantaybelic te Jesús , la slabanic soc la smajic .
42022064	La smacbeyic sit soc la sjoc'obeyic : Hala ca'iycotic , ¿ mach'a a te la smajate ? xchihic .
42022065	Soc bayel to xan bintic la yalbeyic ta labanel .
42022066	Ta sacubel q'uinal la stsob sbahic te mamaletic yu'un te pueblo , te principal sacerdotehetic soc te escribanohetic , la yiq'uic bahel ta stojol te jtsohb jchahpanwanejetic .
42022067	La sjoc'obeyic : ¿ Ha'at bal Cristohat ? Hala ca'iycotic , la yutic . La sjac' te Jesús : Teme ya calbeyex , ma ba yac ach'uhunic ;
42022068	soc teme ay bin ya joc'obeyex , ma ba yac ajac'bonic .
42022069	Pero yo'tic te Nich'anil ay ta scuenta winic ya xbaht shuhcan sba ta swa'el-c'ab te Dios te spisil ya xhu' yu'un , xchi .
42022070	Hich la yalic spisilic : ¿ Ha'at bal Snich'anat te Diose ? xchihic . Ha'ex nix yac awalic te ho'one , xchi .
42022071	Ha yu'un la yalic : ¿ Bin xan stuc cu'untic yan testigo ? Como ho'otic nix la jca'iytiquix te bin la yalixe , xchihic .
42023001	Hich hahchic bahel spisilic , la yiq'uic bahel ta stojol Pilato .
42023002	Hahch slehbeyic smul , hich la yalic : Chicnaj cu'uncotic te yac sjimbel te nación te winic ini , soc ma xyac' ta a'beyel patanil te César , ha nix ya yal sba te ha Cristo , ha jtuhl ajwalil , xchihic .
42023003	Ha yu'un te Pilato la sjoc'obe te Jesús : ¿ Ha'at bal Ajwalilat yu'un te judíohetique ? xchi . Ha'at nix yac awalbel , xchi te Jesús .
42023004	Te Pilato la yalbe te principal sacerdotehetic soc te ants-winiquetic : Mayuc smul la jtahbe ha'i winic ini , xchi .
42023005	Pero la yaq'uic xan fuersa , hich la yalic : Yac shachbel c'op ta pueblo ta scuenta bin ya yac' ta nopel ta spahmal sq'uinal Judea , hahch talel ta Galilea , hulix li' c'alali , xchihic .
42023006	C'alal la ya'iy te Pilato te la stahic ta halel Galilea , la sjoc'oy teme talem ta Galilea .
42023007	C'alal la sna' te tey talem a te banti scuentahinej te Herodes , la sticombe bahel ta stojol , yu'un buen ora ay ta Jerusalén a te Herodes .
42023008	Te Herodes tse'el yo'tan yu'un te c'alal la yil te Jesús , yu'un ayix ora te yo'tanuc ya yil , como bayel bin ya'iybeyej sc'oblal soc yo'tanuc ayuc seña ya x'a'bot yil yu'un .
42023009	Te Herodes bayel bin la sjoc'obe te Jesús , pero mayuc bin la sjac' .
42023010	Tey ayic a te principal sacerdotehetic soc escribanohetic , bayel yac slehbebelic smul te Jesús .
42023011	Hich te Herodes soc te soldadohetic yu'un la sp'ajic soc la slabanic te Jesús , la ya'beyic slap buen t'ujbil c'u'ul , la sticon suhtel ta stojol Pilato .
42023012	Tey ora hahch sc'uxultay sbahic a te Pilato soc te Herodes , yu'un scontrahinej sbahic ta nahil to .
42023013	Te Pilato la stsob tal te principal sacerdotehetic , te mach'atic yich'oj ya'telic , soc te pueblo ,
42023014	hich la yalbe : La atehc'ambonic ta jtojol ha'i winic ini , la awalic te ha te mach'a yac shachbel c'op ta stojol te pueblo ; ta acomonsitic la jquich'ix ta c'op , pero mayuc smul la jtahbe te awalojic te ay smule .
42023015	Ha nix hich te Herodes , como la sticombotic suhtel tal . Chican te mayuc smul tahbot te ya x'ac'ot ta lajel yu'un .
42023016	Ya ca'be castigo , patil ya jcoltay bahel , xchi .
42023017	Ta jujun q'uin ya sc'an te ya scoltay bahel jtuhl jchuquel .
42023018	Pero spisil te ants-winiquetic junax bin la yalic ta aw : ¡ Loc'uc bahel ini ! ¡ Ha xacoltaybotic bahel te Barrabás ! xchihic ta aw .
42023019	Te Barrabás ochem ta cárcel yu'un la shach c'op ta pueblo soc la ya'iy milaw .
42023020	Te Pilato yo'tanuc ya scoltay bahel te Jesús , ha yu'un la scha'c'opon te pueblo .
42023021	Pero tulan cha'awonic : ¡ Mila ta cruz , mila ta cruz ! xchihic ta aw .
42023022	Te Pilato ta yoxebal buelta la yalbe : ¿ Binti chopol spasoj ? Mayuc smul la jtahbe te ya x'ac'ot ta lajel yu'un . Ya ca'be castigo , ya jcoltay bahel , xchi .
42023023	Pero tulan awonic ta sc'ambeyel te ya x'ac'ot ta lajel ta cruz . Te bin ut'il tulan c'opojic te ants-winiquetic soc te principal sacerdotehetic , hich hu' yu'unic .
42023024	Hich te Pilato la snop te ya yac' te bin yac sc'ambelique .
42023025	La scoltay bahel te mach'a ochem ta cárcel yu'un shach-c'op soc yu'un smilaw te c'ambot scoltayel yu'unic , la yac' ta c'abal te Jesús , hich te bin ut'il la sc'anique .
42023026	Te c'alal la yiq'uic bahel te Jesús , la stsaquic jtuhl winic , Simón sbihil , te talem ta Cirene , yac ta talel ta q'uinal a , ha la ya'beyic sq'uech bahel te cruz , tap'al ta spat Jesús .
42023027	Tsobol swinquilel te pueblo la st'unic bahel , soc ay antsetic yac yoq'uetaybelic te Jesús soc bayel smeloj yo'tanic yu'un .
42023028	Te Jesús la sut sba , hich la yalbe : Yantsilel Jerusalén , ma me ho'ucon xawoq'uetayonic , ha'ex nix xawoq'uetay abahic soc awal-anich'anic ,
42023029	como ya me sta yorahil te hich ya yalic : Bayel yutsil te mach'atic jma'aletic , soc te yawil alal te ma ba hahch alal tey a , soc te chu'ul te ma ba chu'un alal a , xchihic me .
42023030	Hich me ya xhahch yalbeyic te witsiltic : Hemts'ujan cohel tal ta jtojolcotic , soc : La' , mucawotcotic , ya me yutic te tsehletique .
42023031	Como teme hich yac spasbel te c'alal yax to a te te'e , ¿ ha'uc to balix a te c'alal taquinix ahe ? xchi .
42023032	Soc la yiq'uic bahel cheb chopol winiquetic , yu'un pajal ya yich'ic milel soc te Jesús .
42023033	C'alal c'ohtic ta jun lugar Baqueljolal sbihil , tey c'oht sjihpanic ta cruz a soc te cheb chopol winiquetic , jtuhl ta swa'el , jtuhl ta sq'uexam .
42023034	Hich la yal te Jesús : Jtat , pasbeya perdón , yu'un ma sna'ic bin yac spasbelic , xchi . La spuc sbahic a te sc'u' spac' ta scuenta seña ta na'el .
42023035	Te ants-winiquetic yac yilbelic , soc te principaletic yu'un te pueblo la slabanic te Jesús , hich la yalic : La scoltaylan yantic ; ac'a scoltay sba teme ha nix a te Cristo te tsahbil yu'un Dios , xchihic ta slabanel .
42023036	Ha nix hich te soldadohetic la slabanic Jesús , soc nohpojic tal ya'beyic yuch' vinagre ,
42023037	hich la yalbeyic : Teme ha'at Ajwalilat yu'un te judíohetic , coltaya aba , xchihic ta slabanel .
42023038	Ta yahc'olal ay ts'ihbabil ta griego , ta latín soc ta hebreo : HA TE AJWALIL YU'UN TE JUDÍOHETIC INI , xchi .
42023039	Te jtuhl chopol winic te pajal jipil ta cruz soc , la slaban te Jesús , hich la yal : Teme ha'at te Cristohat , coltaya aba soc coltayawotcotic ec , la yut .
42023040	Pero comot yu'un te yane : ¿ Yu'un bal ma ba yac axi' te Dios , te bin ut'il pajal ayat ta lajel soque ?
42023041	Te ho'otic stojil te yac quich'beltic castigo , yu'un ha ya x'ac'ot jtojtic te bin chopol jpasojtique ; yan stuquel mayuc bin chopol spasoj , xchi .
42023042	Hich la yalbe te Jesús : Na'awon te c'alal ya xtalat ta banti ay te cuentahinel awu'une , xchi .
42023043	Halbot yu'un te Jesús : Jamal ya calbat , yo'tic ya me ajoquinon ta utsilal , xchi sc'oblal .
42023044	C'alal la sta ohlil c'ahc'al a , ihc'ub q'uinal ta spahmal q'uinal , yalel c'alal ta oxeb ora stibiltayel .
42023045	Mahc sit te c'ahc'al , soc jats ta ohlil te tsahlul pac' ta Templo .
42023046	Tulan awon te Jesús , hich la yal : Jtat , ya ca'bat ta ac'ab te jch'uhlele , xchi . Laj yalbel a , quehchaj yich'bel ic' .
42023047	C'alal la yil te capitán-soldado te bin c'oht ta pasel , la yalbe yutsilal te Dios , hich la yal : Melel nix a te toj ta winiquil ha'i winic ini , xchi .
42023048	Spisil te ants-winiquetic te talemic ta ilaw , c'alal la yilic te bin c'oht ta pasel , yac smajulambel stahnic a suhtic bahel .
42023049	Pero spisil te smohloltac te Jesús soc te antsetic t'umbil tal yu'un c'alal ta Galilea , namal tec'ajtic ta ilaw .
42023050	Ay jtuhl winic José sbihil te talem ta Arimatea , jun pueblo te ay ta sq'uinal Judea , ha smohlol te jchahpanwanejetic , lec yo'tan soc toj ta winiquil .
42023051	Ha nix hich yac smahliybel te bin ora ya xtal te cuentahinel yu'un Dios , soc ma ba la yac' sba stuquel a te bin la schapic te yantic jchahpanwanejetic soc te bin la spasique .
42023052	Ha baht ta stojol Pilato , la sc'ambe te sbaq'uetal Jesús .
42023053	La scohtes ta cruz , la spots ta pac' soc baht yac' ta muquenal ta hotbil ton , te mayuc mach'a muhquem tey a .
42023054	Ha sc'ahc'alel te ya schahpan sbahic , soc nopol ya xhahch te sc'ahc'alel cux-o'tan a .
42023055	Te antsetic te la sjoquinic Jesús c'alal Galilea , la st'unic bahel te José , la yilic te muquenal soc te bin ut'il hil te sbaq'uetal Jesús .
42023056	C'alal suhtic bahel , la schahpanic bin sumet yic' soc perfume ; la scux yo'tanic ta sc'ahc'alel cux-o'tan hich te bin ut'il ya yal te mandarile .
42024001	Ta buen sab ta sba c'ahc'alil semana te antsetic talic ta muquenal , yich'ojic tal te bin sumet yic' te chahpambil yu'unique .
42024002	Balch'umbilix loq'uel a c'oht stahic te ton macbil a te muquenale .
42024003	C'alal ochic bahel , ma ba la stahic tey a te sbaq'uetal te Cajwaltic Jesús .
42024004	Yacalic na'etel a , xtehc'lujet c'ohel ta sts'ehlic cheb winiquetic te xlipet sacal sc'u' spaq'uic .
42024005	Te bin ut'il tojic xiwel soc te la snijan sbahic ta lum yu'un , hich halbotic : ¿ Bin yu'un yac alehic ta yohlil chamen winiquetic te mach'a cuxulixe ?
42024006	Ma ba li' ayix , cha'cuxajix . Na'ahic me te hich la yalbeyex te c'alal ay to ta Galilea a :
42024007	Ya me x'ac'ot ta sc'ab jmulawiletic te Nich'anil ay ta scuenta winic soc ya xlaj ta milel ta cruz , pero ta yoxebal c'ahc'al ya me xcha'cuxaj tal , xchihic .
42024008	Hich te antsetic la sna'ic te bin yaloj te Jesús ,
42024009	hich suhtic bahel , c'oht yalbeyic te buluchtuhl ( 11 ) soc spisil te yantic te bin c'ohem ta pasele .
42024010	Ha te María Magdalena , Juana , te María te snan Jacobo , soc te yantic antsetic te c'oht yalbeyic te jpuc-c'opetic te bin c'ohem ta pasele .
42024011	Pero ma ba ch'uhumbot sc'opic , cuybot ta howilc'op te bin c'oht yalique .
42024012	Pero hahch te Pedro , ahnimal baht ta muquenal , la snijan sba ta yilel , ha nax la yil te pac' potsbil sbaq'uetal a , suht bahel ta na , xcham yo'tan yu'un te bin c'ohemix ta pasele .
42024013	Ha nix sc'ahc'alel a ay cha'tuhlic te yacalic ta bahel ta jun tut pueblo , Emaús sbihil , te jteb ma sta oxeb legua yiloj sba soc Jerusalén .
42024014	Yac yalbelic bahel te bin c'ohemix ta pasele .
42024015	Te c'alal yacalic ta yalel a bin ut'il ay , nohpoj tal te Jesús , la sjoquinic ta behel .
42024016	Pero tapbot sitic , hich ma ba la sna'beyic sba .
42024017	Hich joc'obotic yu'un te Jesús : ¿ Bin yac awalbel abahic te c'alal yaquex ta behel , soc bin yu'un yaquex ta amel-o'tan ? xchi .
42024018	La sjac' te jtuhl , te Cleofas sbihil : ¿ Yu'un bal ha'at nax atuquel te jbehyomat ta Jerusalén te ma ba ana'oj bintic c'oht ta pasel wojey cha'jey tey a ? xchi .
42024019	¿ Binti a ? xchi te Jesús . Ha te Jesús te talem ta Nazaret , te ha jalwanej , te ay bayel yip ya'tel soc yip sc'op ta stojol Dios soc ta stojol spisil ants-winiquetic ,
42024020	soc te bin ut'il te principal sacerdotehetic soc te principaletic cu'untic la yaq'uic ta milel ta cruz .
42024021	Pero te ho'otcotic smuc'ulinej co'tancotic te ha te mach'a ya yac' ta libre te Israel . Pero ma ha'uc nax ini , ha yoxebalix c'ahc'al a te hich c'oht ta pasel .
42024022	Soc ay cha'oxtuhl cantsilelcotic te la yac' xchamet co'tancotic , yu'un ta buen sab c'oht yilic te muquenal ;
42024023	te bin ut'il ma ba la stahbeyic te sbaq'uetal , suhtic tal yalic te la yilic ch'ul a'batetic te halbotic yu'unic te ha cuxulix .
42024024	Soc ay jmohlolcotic te bahtic ta muquenal , hich nix c'oht stahic a te bin la yal te antsetic , pero ma ba la yilic stuquelic te Jesús , xchihic .
42024025	Hich halbotic yu'un te Jesús : ¡ Wocol ya xc'oht ta awo'tanic , soc wocol yac ach'uhunic spisil te bintic yalojic te jalwanejetique !
42024026	¿ Ma bal hichuc la sc'an te ya xc'ax swocol te Cristo , soc patil ya x'och ta utsilal yu'un ?
42024027	Hich hahch scholbe ya'iyic c'alal Moisés soc spisil te jalwanejetic te bintic ts'ihbabil ta Shun Dios te ya yalbe sc'oblale .
42024028	C'alal c'ohtic ta tut pueblo ta banti yacalic ta bahel , te Jesús c'an sohluc stuquel .
42024029	Pero la yalbeyic wocol te yacuc sjoquinic hilel , hich la yalic : Joquinawotcotic hilel , yu'un mahlix c'ahc'al , nopol ya x'ihc'ubix q'uinal , xchihic . Hich och bahel sjoquinic .
42024030	Te Jesús , c'alal ay ta mesa soc , la stsac te pan , la yalbe wocol Dios yu'un , la xet' soc la spucbe .
42024031	Hich jambot sitic , la sna'beyic sba ; pero ora ch'ay ta sitic .
42024032	Talel c'axel hahch yalbe sbahic : ¿ Ma bal ayuc yutsil c'oht ta co'tantic te c'alal la sc'oponotic ta be soc te c'alal la sjam ca'iytic te Shun Dios ? xchihic .
42024033	Hich hahchic ta behel ta ora , suhtic bahel ta Jerusalén . Stsoboj sbahic a c'oht stahic te buhluchtuhlic soc te yantic sjoquinejic ,
42024034	te hich yac yalbelic : Melel nix a te cha'cuxajix te Cajwaltic , soc la yaq'uix sba ta ilel ta stojol Simón , xchihic .
42024035	Hich te cha'tuhlic hahch smelbe ya'iyic te bin c'oht ta pasel ta be , soc te tey la sna'beyic sba a te c'alal la xet' te pane .
42024036	Hich yac yalbelic a , te Jesús c'oht stehc'an sba ta yohlilic , hich la yalbe : Lamaluc me q'uinal yac awa'iyic , xchi .
42024037	Tojic xiwel soc nihc yo'tanic yu'un , como la scuyic ta yesomba te yac yilbelique .
42024038	Pero halbotic yu'un te Jesús : ¿ Bin yu'un yaquex ta xiwel , soc bin yu'un te wocol ya sch'uhun awo'tanic ?
42024039	Ilbon awilic jc'ab soc coc , te ho'on nix . Picawon awa'iyic , ilawonic ; como te yesomba mayuc sbaq'uetal soc mayuc sbaquel , yan te ho'one ay cu'un hich te bin ut'il yac awilonic , xchi .
42024040	Te c'alal hich la yal , la ya'be yilic te sc'ab soc te yoque .
42024041	Te bin ut'il ma to ba la sch'uhunic ta scaj tse'el yo'tanic soc ta scaj te xcham yo'tanic yu'un , hich halbotic yu'un Jesús : ¿ Ay bal jtebuc we'elil awu'unic li'i ? xchi .
42024042	Hich la ya'beyic jaht wohbil chay soc jxeht' chab .
42024043	La stsac te Jesús , la swe' ta scomonsitic .
42024044	Patil hich la yalbe : Hich ay te bin la jcalbeyex te c'alal joquex to a , te ya sc'an te ts'acal ya xc'oht ta pasel te bin ya yalbon jc'oblal te ts'ihbabil ta Ley yu'un Moisés , ta shun jalwanejetic soc ta salmohetic , xchi .
42024045	Hich la sjambe yo'tanic scuenta yu'un ya xc'oht ta yo'tanic te bin ya yal te Shun Diose .
42024046	Hich la yalbe ya'iyic : Hich ts'ihbabil hilel te la sc'an te ya xc'ax swocol te Cristo soc ta yoxebal c'ahc'al ya xcha'cuxaj tal ta yohlil te mach'atic chamenic ;
42024047	soc ya me yich' puhquel ta halel ta scuenta sbihil ta spisil nacionetic sc'oblal te suhtesel-o'tanil soc te perdón yu'un mulil , ha ya xhahch bahel ta Jerusalén .
42024048	Ha'ex testigohex yu'un te bin c'ohtix ta pasel .
42024049	Soc ho'on ya me jticombeyex tal te bin yaloj te Jtat ya ya'beyex ; pero hilanic ta Jerusalén ha to c'alal ya xhul ta acuentahic te yu'el Dios ya xtal ta toyol , xchi .
42024050	Te Jesús la yic' bahel te jnopojeletic c'alal ta Betania , la stoy sc'ab soc la yac'ticlambe hilel bendición .
42024051	Te c'alal yac yac'bel bendición a , la yihquitay hilel , hich ic'ot mohel ta ch'ulchan .
42024052	C'alal laj yich'belic ta muc' , bayel yutsil yo'tanic suhtic bahel ta Jerusalén .
42024053	Spisil ora ayic ta Templo ta yalbeyel yutsilal te Diose .
43001001	Ta shahchibal ay te C'opile , ha sjoc Dios te C'opile , soc ha nix Dios te C'opile .
43001002	Stalel sjoc sba soc Dios ta shahchibal .
43001003	Ha ta scuenta te la yich' pasel spisil bintic ay , mayuc bin pasbil te ma ha'uc pasbil ta scuenta .
43001004	Ay cuxlejal ta stojol , soc te cuxlejal ha nix te sacal q'uinal ta stojol ants-winiquetic .
43001005	Ta yohlil te yihc'al q'uinal chicnaj te sacal q'uinal , te yihc'al q'uinal ma ba hu' yu'un stup'bel te sacal q'uinale .
43001006	Ay jtuhl winic ticombil tal yu'un Dios , Juan sbihil .
43001007	Ha tal ta testigohil yu'un ya yalbe sc'oblal te sacal q'uinal , scuenta yu'un hich ya sch'uhunic spisil ants-winiquetic a .
43001008	Te Juan ma ha'uc te sacal q'uinale , ha testigo yu'un te sacal q'uinale .
43001009	Te smelelil sacal q'uinal te ya sacubtes q'uinal ta stojol spisil ants-winiquetic yac ta talel ta bahlumilal .
43001010	Halaj ta bahlumilal , soc ha nix la yich' pasel te bahlumilal ta scuenta , pero ma ba na'bot sba yu'un te mach'atic ayic ta bahlumilal .
43001011	Tal sjoquin te mach'atic ay yu'un , pero ma ba ich'ot ta cuenta yu'unic .
43001012	Pero spisil te mach'atic la yich'ic ta cuenta , te la sch'uhumbeyic te sbihile , la yac' te ha yal-snich'nab Dios ya xhu' ya xc'ohtic .
43001013	Ma ha'uc ya x'ayinic ta scuenta ch'ich'-baq'uet , o ta scuenta sc'anojel yo'tan winic , ha ya x'ayinic ta scuenta te Diose .
43001014	Te C'opil la yich' sbaq'uetal soc nahin ta cohliltic , nojel ta yutsil-o'tanil soc ta bin smelelil . La jquilbetic yutsilal , hich yutsilal te bin ut'il yutsilal te hip jtuhl Snich'an te Tatile .
43001015	Te Juan hich la yalbe sc'oblal ta testigo-c'op : Ha ini te la jcalbe sc'oblal : Te mach'a patil ya xtal cu'un , ha nahil ay cu'un , como stalel nahil ay cu'un , xchi .
43001016	Jpisiltic quich'beyejtic te bintic bayel ay yu'un , ha quich'ojtic cajalcaj yutsil-o'tanil ;
43001017	como te Ley ha a'bot ta scuenta Moisés , yan te yutsil-o'tanil soc te smelelil c'op talic ta scuenta Jesucristo .
43001018	Mayuc mach'a yiloj te Diose , pero te hip jtuhl Snich'an te jun ay soc te Tatil , ha la yac' ta na'beyel sba .
43001019	Hich ay te testigo-c'op yu'un te Juan c'alal loq'uic tal ta Jerusalén te sacerdotehetic soc levitahetic te ticombilic yu'un te judíohetic yu'un ya sjoc'obeyic : ¿ Mach'ayat a ? xchihic .
43001020	Jamal la yal , ma ba la smuc ta yo'tan ; la yal : Ma ho'ucon te Cristohone , xchi .
43001021	La sjoc'obeyic xan : ¿ Mach'ayat a hiche ? ¿ Ha'at bal te Elíasat ? xchihic . Ma ho'ucon , xchi . ¿ Ha'at bal te Jalwanejat ? xchihic . Ma ho'ucon , xchi xan .
43001022	La sjoc'obeyic xan : ¿ Mach'ayat a ? Ya sc'an ya xc'oht calbecotic suhtib te mach'atic la sticonotcotic tale . ¿ Bin yac awal aba a ? xchihic .
43001023	La sjac' te Juan : Ho'on te sc'op mach'a hich ya x'awon ta jochol taquin q'uinal : Tojobtesbeya sbe te Cajwaltic , hich te bin ut'il la yal te jalwanej Isaías , xchi .
43001024	Te mach'atic ticombilic tal , ayic ta scuenta te fariseohetique .
43001025	La sjoc'obeyic te Juan : Teme ma ha'ucat te Cristo , o Elías o te Jalwanej , ¿ bin yu'unix a te yac awac'bel ich'-ha' ? xchihic .
43001026	La sjac' te Juan : Ho'on ya ca'be yich'ic ha' , pero ay ta awohlilic te mach'a ma xana'beyic sba .
43001027	Ha me te mach'a patil ya xtal cu'un , te ma xtuhunon yu'un stilbeyel sc'ab step stuquel , xchi .
43001028	Hich c'oht ta pasel ta Betábara , ta jehch muc'ul-ha' Jordán , te banti yac ta yaq'uel ich'-ha' te Juan .
43001029	Ta schebal c'ahc'al te Juan la yil yac ta talel te Jesús , hich la yal : ¡ Ha te Jcolel Tuminchij yu'un Dios te ya sch'aybe smul mach'atic ayic ta bahlumilal !
43001030	Ha te mach'a hich la jcalbe sc'oblal : Te winic te patil ya xtal cu'un ha nahil ay cu'un , como stalel nahil ay cu'un , te xchihone .
43001031	Ma ba la jna'be sba a ; pero tal cac' ich'-ha' scuenta yu'un hich ya xchicnaj ta stojol Israel a , xchi .
43001032	Soc hich la yal xan ta testigo-c'op te Juan : La jquil co tal ta ch'ulchan te Espíritu hich te bin ut'il stsuhmut , hul ayinuc ta stojol .
43001033	Ma ba la jna'be sba a , pero te mach'a la sticonon tal ta ac'-ich'-ha' ha nix la yalbon : Te mach'a yac awil ya xhul ayinuc ta stojol te Espíritu te ya xco tal , ha me te mach'a ya yac' te Ch'ul Espíritu , te xchihe .
43001034	Ho'on la jquil soc ya cal ta testigo te ha te Snich'an Dios , xchi te Juan .
43001035	Ta schebal c'ahc'al tey ay yan buelta a te Juan soc cheb jnopojeletic yu'un .
43001036	C'alal la yil te Juan te tey yac ta behel a te Jesús , hich la yal : ¡ Ilawil te Jcolel Tuminchij yu'un Dios ! xchi .
43001037	C'alal hich la ya'iyic te cheb jnopojeletic yu'un , la st'unic bahel te Jesús .
43001038	La sut sit te Jesús , la yil te ha yacalic ta t'unel yu'un , hich la yalbe : ¿ Bin yac alehic ? xchi . La yalbeyic : Rabí , ( Maestro , xchi te c'asesbile ) ¿ banti nahinemat ? xchihic .
43001039	Con , ilawilic , xchi . Hich baht yilic te banti nahinem . Tey hilic soc a , como chanebix ora stibiltayel q'uinal a .
43001040	Te Andrés yihts'in te Simón Pedro , ha jtuhl ta schebalic te la ya'iybeyic sc'op te Juan soc te la st'unic bahel te Jesús .
43001041	Ha nahil c'oht sta te Simón te sbanquil , hich la yalbe : La jtahcotiquix te Mesías , xchi . ( Ha Cristo , xchi te c'asesbile . )
43001042	Hich la yic' tal ta stojol Jesús . C'alal ilot yu'un te Jesús , hich halbot : Ha'at Simón , snich'anat Jonás , Cefas ya xc'oht abihil , xchi sc'oblal . ( Ha Pedro , xchi c'ohem . )
43001043	Ta schebal c'ahc'al la snop te ya xbaht ta Galilea te Jesús . La sta te Felipe , hich la yalbe : T'unawon , xchi .
43001044	Te Felipe talem ta Betsaida , jun slumal soc te Andrés soc te Pedro .
43001045	Te Felipe la sta te Natanael , hich la yalbe : La jtahcotiquix te mach'a ts'ihbabil sc'oblal yu'un te Moisés soc yu'un te jalwanejetic , ha te Jesús te snich'an José , te talem ta Nazaret , xchi .
43001046	La yal te Natanael : ¿ Ta Nazaret bal ya c'an chicnajuc te bin lec ? xchi . La' , ilawil , xchi te Felipe .
43001047	C'alal la yil te Jesús te yac ta nohpojel tal te Natanael , hich la yal : Ilawil , ha mero israel-winic te ma sna' lo'loywanej stuquel , xchi .
43001048	¿ Ban la ana'bon jba ? xchi te Natanael . La jquilat c'alal ayat ta ye'tal te higuera , te c'alal ma to ba yic'ojat tal a te Felipe , xchi te Jesús .
43001049	La sjac' te Natanael : ¡ Rabí , ha'at te Snich'anat Dios ! ¡ Ha'at Ajwalilat yu'un Israel ! xchi .
43001050	Hich halbot yu'un te Jesús : ¿ Ha bal la ach'uhun yu'un te la jcalbat te la jquilat te c'alal ayat ta ye'tal te higuera a ? C'ax to xan hich yac awil a te bin ut'il ini , xchi .
43001051	Soc hich la yal xan te Jesús : Tulan sc'oblal ya calbeyex , ya me awilic jamal te ch'ulchan , soc te ch'ul a'batetic yu'un Dios yacalic ta mohel soc cohel ta stojol te Nich'anil ay ta scuenta winic , xchi .
43002001	Yoxebal c'ahc'al a , ayin nuhpunel ta Caná ay ta sq'uinal Galilea ; tey ay a te snan Jesús ,
43002002	soc ic'ot ta il-nuhpunel te Jesús soc te jnopojeletic yu'un .
43002003	C'alal laj te vino , hich halbot yu'un snan te Jesús : Mayuquix vino yu'unic , xchi .
43002004	¿ Bin cocheltic a , ants ? Ma to ba stahoj yorahil cu'un , xchi te Jesús .
43002005	Te snan la yalbe te a'batetic : Pasahic spisil te bin ya yalbeyex , xchi .
43002006	Ay waqueb yawil ha' tey a te pasbilic ta ton , te ya stuhunic te judíohetic scuenta slecubtesel sbahic ; cheb oxeb muc'ul q'uib sbahl te jujun yawil ha' .
43002007	Te Jesús la yalbe te a'batetic : Nojesahic te yawil ha'etique , xchi . Hich la snojesic c'alal ta sti'il .
43002008	Patil halbotic yu'un : Lupahic , ich'beyahic bahel te mach'a scuentahinej te q'uine , xchi . Hich la yich'beyic bahel .
43002009	C'alal la spas prueba ya'iy te ha' te c'atp'ujem ta vino te mach'a scuentahinej te q'uin , ma la sna' ban tal , ( aunque sna'ojic te a'batetic te la slupic loq'uel te ha'e ) . La yic' tal te jnuhpunel ,
43002010	hich la yalbe : Spisilic ha nahil ya yaq'uic te lequil vino ; te c'alal bayel la yuch'iquix a , ha to ya yac' te banti ma lequil vinohuc ; pero ha'at aq'uejoj te lequil vino c'alal ora , xchi .
43002011	Ha shahchibal te señahiletic te la spas Jesús ta Caná te ay ta sq'uinal Galilea , hich la yac' ta ilel te yutsilal ; soc hich ch'uhunot yu'un te jnopojeletic yu'une .
43002012	Patil co bahel ta Capernaum te Jesús , te snan , te yihts'inab , soc te jnopojeletic yu'une . Ma ba bayel c'ahc'al halajic tey a .
43002013	Nopol sta yorahil Q'uin Pascua yu'un te judíohetic , hich mo bahel ta Jerusalén te Jesús .
43002014	Ta Templo c'oht sta te mach'atic yacalic ta schonel wacaxetic , tuminchijetic , stsuhmutetic , soc tey huculic a te jel-taq'uinetique .
43002015	Te Jesús la spas chicote ta ch'ajan , la stenticlan loq'uel ta Templo spisil soc te tuminchijetic soc wacaxetic ; soc la stuhquiylambe staq'uinic te jel-taq'uinetic soc la sbuchticlambe te smesahique .
43002016	La yalbe te jchon-stsuhmutetic : Loq'uesahic ini , ma me xac'atp'unic ta mercado te Sna te Jtate , la yut .
43002017	Te jnopojeletic yu'un tal ta yo'tanic te hich ts'ihbabil : Ya xlajon ya ca'iy yu'un te xut'et co'tan yu'un te anahe , te xchihe .
43002018	La sjaq'uic te judíohetic : ¿ Bin seña yac awac' quilcotic te ay awa'tel ta spasel ini ? la yutic .
43002019	La sjac' te Jesús : Jinahic ha'i templo ini , ta oxeb c'ahc'al ya jcha'pas xan , xchi .
43002020	La yalic te judíohetic : Waqueb yoxwinic ( 46 ) ha'bil a hu' ha'i Templo ini , ¿ ha'at bal c'an hu'uc awu'un spasel xan ta oxeb nax c'ahc'al ? xchihic .
43002021	Pero te templo la yale , ha te sbaq'uetal te Jesús .
43002022	Ha yu'un te c'alal cha'cuxaj tal ta yohlil te mach'atic chamenic , la sna' te jnopojeletic yu'un te hich nix yaloj , hich la sch'uhunic te Shun Dios soc te bin la yal te Jesuse .
43002023	C'alal ay ta Jerusalén a te Jesús , ta yorahil Q'uin Pascua , tsobol mach'atic la sch'uhunic c'alal la yilbeyic te señahiletic te la spase .
43002024	Pero te Jesús ma ba la smuc'ulin yo'tan , como sna'beyej yo'tan spisilic ;
43002025	ma yu'unuc la sc'an te ay mach'a ya yalbe bin ut'il ay yo'tan te ants-winic , como sna'oj stuquel te bin ay ta yo'tan .
43003001	Ay jtuhl fariseo , Nicodemo sbihil , principal yu'un te judíohetique .
43003002	Ta ahc'abal tal sc'opon te Jesús , hich la yalbe : Rabí , jna'ojcotic te ha sticonejat tal ta p'ijubteswanej te Diose , como mayuc mach'a ya xhu' yu'un spasel te señahiletic yac apasbel teme ma ba joquimbil yu'un te Diose , xchi .
43003003	Hich halbot yu'un te Jesús : Tulan sc'oblal ya calbat , te mach'a ma ba ya xcha'ayin xan , ma xhu' ya yil te cuentahinel yu'un te Diose , xchi .
43003004	La sjac' te Nicodemo : ¿ Bin ut'il ya xhu' ya xcha'ayin xan te mach'a mamalixe ? ¿ Ya bal c'an hu'uc te ya xcha'wolot xan yu'un snan yu'un ya xcha'ayin xan ? xchi .
43003005	Halbot yu'un te Jesús : Tulan sc'oblal ya calbat , te mach'a ma ba ya x'ayin ta scuenta ha' soc ta scuenta Espíritu ma xhu' ya x'och ta banti ay te cuentahinel yu'un Dios .
43003006	Te bin ya x'ayin ta scuenta ch'ich'-baq'uet , ha ch'ich'-baq'uet , yan te bin ya x'ayin ta scuenta te Espíritu , ha espíritu .
43003007	Ma me xcham awo'tan yu'un te la jcalbat : Ya sc'an ya xcha'ayinex xan , te xchihone .
43003008	Bayuc nax ya xbehen te ic' , yac awa'iybe sc'op , pero ma xana' banti ya xtal soc banti ya xbaht . Hich ay spisil te mach'atic ayinemic ta scuenta te Espíritu , xchi .
43003009	La sjac' te Nicodemo : ¿ Bin ut'il ya xhu' ta pasel ini ? xchi .
43003010	Ha'at maestrohat yu'un Israel , xchi te Jesús , ¿ yu'un bal ma xana' bin ut'il ay ini ?
43003011	Tulan sc'oblal ya calbat , ha yac calbelcotic te bin jna'ojcotic , soc ha ya calcotic ta jamal te bin quilojcotic , pero ma xawich'ic ta cuenta te bin ya calcotique .
43003012	Teme ma xach'uhunic te bin scuenta bahlumilal la jcalbeyex , ¿ bin ut'il yac ach'uhunic a teme ha ya calbeyex te bin scuenta ch'ulchan ?
43003013	Mayuc mach'a mohem ta ch'ulchan , ha nax stuquel te mach'a cohem tal ta ch'ulchan , ha te Nich'anil ay ta scuenta winic .
43003014	Hich te bin ut'il te Moisés la sjihpan te chan ta jochol taquin q'uinal , ha nix hich ya yich' jihpanel te Nich'anil ay ta scuenta winic ,
43003015	scuenta yu'un spisil te mach'atic ya sch'uhunic , ma ba ya xch'ayic , ay scuxlejalic sbahtel q'uinal .
43003016	Como hich c'ux ta yo'tan Dios te bahlumilal te la sticon tal te hip jtuhl Snich'an , scuenta yu'un spisil te mach'atic ya sch'uhunic ma ba ya xch'ayic , ay scuxlejalic sbahtel q'uinal yu'un .
43003017	Te Dios ma ha'uc la sticon tal ta bahlumilal te Snich'an yu'un ya ya'be stoj smulic te mach'atic ayic ta bahlumilal , ha la sticon tal yu'un ya xcolic ta scuenta .
43003018	Te mach'a ya sch'uhun , ma ba ya x'a'bot stoj smul ; yan te mach'a ma ba ya sch'uhun , ya stoj smul stuquel , como ma ba la sch'uhun te hip jtuhl Snich'an te Diose .
43003019	Hich ay scuentahil te ya stoj smulic : ha te tal ta bahlumilal te sacal q'uinal , pero te ants-winiquetic ha bayel xan la smulanic te yihc'al q'uinal te bin ut'il te sacal q'uinal , como chopol te ya'telique .
43003020	Como spisil te mach'atic ya spasic te bin chopol , ya yihlayic te sacal q'uinal , ma xtalic ta stojol te sacal q'uinal scuenta yu'un ma xchicnaj te ya'telique .
43003021	Yan te mach'a ya spas te bin smelelil , ya xtal ta sacal q'uinal scuenta yu'un hich ya xchicnaj a te ha ta scuenta Dios te ya'tele , xchi .
43003022	Patil tal Jesús ta sq'uinal Judea soc te jnopojeletic yu'un , tey halajic soc a , soc la yac' ich'-ha' tey a .
43003023	Te Juan ha nix hich yac yac'bel ich'-ha' ta Enón , ta nopol Salim , como ay bayel ha' tey a . Te ants-winiquetic tal yac' sbahic ta a'beyel yich'ic ha' ,
43003024	como ma to ba ochem ta cárcel a te Juan .
43003025	Te jnopojeletic yu'un Juan la sten sbahic ta c'op soc te judíohetic sc'oblal te lecubtesele .
43003026	Talic ta stojol te Juan , hich la yalbeyic : Rabí , te mach'a la sjoquinat ta jehch Jordán , ha te la awalbe sc'oblal , ha nix hich ayix ta yaq'uel ich'-ha' , soc spisilic yaquic ta bahel ta stojol , xchihic .
43003027	La sjac' te Juan : Mayuc bin ya xhu' ya yich' te winic teme ma ha'uc a'bibil tal ta ch'ulchan .
43003028	Ha'ex nix testigohex cu'un te hich la jcal : Ma ho'ucon te Cristohon , ho'on ticombilon tal ta nahil yu'un , te xchihone .
43003029	Te mach'a macbil yu'un te ach'ix , ha nix te querem ya xnuhpun soque ; yan te yamigo te querem ya xnuhpun , ha te mach'a ay ta sts'ehl soc yac ya'iybel te sc'op , mero tse'el yo'tan yu'un c'alal ya ya'iybe sc'op te quereme . Ha scuentahil te mero tse'el co'tan yu'un .
43003030	Ya sc'an te ha ya xtohy sc'oblal , soc te ya xpehc'aj jc'oblal te ho'one .
43003031	Te mach'a talem ta toyol , ha toyol yu'un spisil bintic ay ; te mach'a li' nax ay ta bahlumilal , scuenta nax bahlumilal stuquel , soc sc'oblal nax bahlumilal te bin ya yale . Te mach'a talem ta ch'ulchan , ha toyol yu'un spisil yantic ,
43003032	soc yac yalbel te bin yiloj soc te bin ya'iyej , pero mayuc mach'a ya sch'uhumbe te testigo-c'op yu'une .
43003033	Pero te mach'a ya sch'uhumbe te testigo-c'op yu'un , ha ya yal te melel bin ya yal te Diose ,
43003034	como te mach'a ticombil tal yu'un Dios , ha ya yal te sc'op te Diose , como ma p'isbiluc nax ya yac' te Espíritu te Diose .
43003035	Te Tatil c'ux ya ya'iy ta yo'tan te Nich'anil soc ya'beyej ta sc'ab spisil bintic ay .
43003036	Te mach'a ya sch'uhun te Nich'anil ay scuxlejal sbahtel q'uinal ; yan te mach'a ma sc'an ya sch'uhun te Nich'anil , ma ba ya yil te cuxlejal stuquel , ha ayix ta stojol te yilimba Dios , xchi te Juan .
43004001	C'alal la sna' te Jesús te ya'iyejiquix te fariseohetic te c'ax hich ay jnopojeletic yu'un soc te c'ax hich yac yac'bel ich'-ha' a te bin ut'il te Juan ,
43004002	( aunque ma ha'uc yac yac'bel ich'-ha' te Jesús , ha te jnopojeletic yu'un te yac yac'belic ich'-ha' ) ,
43004003	ha yu'un loc' bahel ta Judea , baht yan buelta ta Galilea .
43004004	La sc'an te ya xc'ax ta sq'uinal Samaria .
43004005	Hich c'oht ta jun pueblo , Sicar sbihil , nopol ta sq'uinal Jacob te la ya'be hilel te snich'an , ha te José .
43004006	Tey ay a te pozo yu'un Jacob . La shuhcan sba ta ti'poso te Jesús yu'un luhbenix ta behel . Ohlil c'ahc'al a .
43004007	Tal jtuhl Samaritana-ants ta sloq'uesel ha' ; hich halbot yu'un te Jesús : A'bon cuch' ha' , xchi .
43004008	( Te jnopojeletic yu'un bahemic ta pueblo ta smanel swe'elic . )
43004009	La sjac' te Samaritana-ants : ¿ Bin yu'un te ha'at judío-winicat yac ac'ambon awuch' ha' te samaritana-antson ? xchi . ( Como te judíohetic ma ba ya sc'opon sbahic soc te samaritanohetique . )
43004010	Te Jesús la yalbe te antse : Te yacuc ana'be sba te mahtanil yu'un Dios soc te mach'a a te hich ya yalbat : A'bon cuch' ha' , te xchihe , ha'at la ac'ambe awuch' ha' , soc ha ya ya'bat awuch' te cuxul ha' te hichuque , xchi .
43004011	Tatil , mayuc bin yac alic loq'uel tal a , como c'ubul te pozo . ¿ Banti ay awu'un te cuxul ha' ?
43004012	¿ Ha'at bal muc' xan ac'oblal a te bin ut'il te jtatic Jacob , te la ya'botcotic hilel te pozo ini te banti la yuch' ha' soc snich'nab soc schansbahlam ? xchi te antse .
43004013	La sjac' te Jesús : Te mach'a ya yuch' ha'i ha' ini , ya xcha'taquij xan yo'tan .
43004014	Yan te mach'a ya yuch' te ha' te ho'on ya ca'be , mayuc bin ora ya xtaquij xan yo'tan . Te ha' te ho'on ya ca'be , hich ya xc'oht te bin ut'il sloq'uib ha' te ya x'oquin scuenta cuxlejal sbahtel q'uinal , xchi .
43004015	Tatil , a'bon te ha' yac awale , scuenta yu'un ma xtaquijix co'tan soc ma xtalonix ta sloq'uesel ha' li'i , xchi te antse .
43004016	Bahan , ic'a tal te amamalal , xchi te Jesús .
43004017	Mayuc jmamalal , xchi te antse . Melel te bin la awal : Mayuc jmamalal , te xchihate ,
43004018	como ho'ebix winic c'axemat a , soc te winic ajoc ta ora ini , ma amamalaluc . Melel te bin la awale , xchi te Jesús .
43004019	La sjac' te antse : Tat , jalwanejat ya quil .
43004020	Te me'iltatiletic cu'uncotic li' la yich'ic ta muc' Dios ta wits ini , pero ha'ex yac awalic ta Jerusalén ya sc'an ya x'ich'ot ta muc' te Diose , xchi .
43004021	Halbot yu'un te Jesús : Ants , ch'uhuna te ya me sta yorahil te ma li'uc ta wits ini o ta Jerusalén te yac awich'ic ta muc' te Tatile .
43004022	Te ha'ex ma xana'beyic sba ; yan te ho'otcotic ha ya quich'cotic ta muc' te mach'a ya jna'becotic sba , como tey ya xtal ta stojol te judíohetic te colele .
43004023	Pero ya me sta yorahil , soc yorahilix ini , te mach'atic smelelil ya yich'ic ta muc' , ya me yich'ic ta muc' te Tatil ta scuenta espíritu soc ta scuenta smelelil , como te Tatil yac slehbel te mach'atic hich ya x'ich'ot ta muc' yu'une .
43004024	Ha Espíritu te Diose , ha yu'un te mach'atic ya yich'ic ta muc' , ya sc'an ya yich'ic ta muc' ta scuenta espíritu soc ta smelelil , xchi .
43004025	La yal te antse : Jna'oj te talel yac te Mesías , ( ha te Cristo sbihil ) . Te c'alal ya xtal , ya me yalbotic ca'iytic spisil , xchi .
43004026	Ho'on abi , te yac sjucbelat ta c'op , xchi te Jesús .
43004027	Hich yac yalbel a , c'oht te jnopojeletic yu'un , xcham yo'tanic yu'un te yac ta c'op soc jtuhl ants ; pero mayuc mach'a la sjoc'obe : ¿ Bin yac ajoc'obe ? o : ¿ Bin yac awalbe ? mayuc mach'a xchi .
43004028	Hich te ants la yihquitay hilel te sq'uib , baht ta pueblo , hich c'oht yalbe te winiquetic :
43004029	La'ic , ilawilic jtuhl winic te la yalbon spisil te bin jpasoje . ¿ Ma bal ha'uc te Cristo ? xchi .
43004030	Hich loq'uic tal ta pueblo , c'ohtic ta banti ay te Jesús .
43004031	Te c'alal bahemix a te antse , te jnopojeletic la yalbeyic te Jesús : We'an , Rabí , xchihic .
43004032	Ay jwe'el te ma xana'ic bin ut'il ay , xchi te Jesús .
43004033	Talel c'axel la yalbe sbahic : ¿ Ay bal mach'a la yich'be tal swe'el ? xchihic .
43004034	Hich halbotic yu'un te Jesús : Ha jwe'el te ya jpas te bin ya sc'an yo'tan te mach'a la sticonon tal soc te ya hu'tesbe te ya'tel .
43004035	¿ Ma bal hichuc yac awalic : Ay to sc'an chaneb u te ya yich' tsobel sit te ts'unubil , ma bal xchihuquex ? Pero ya calbeyex , hacha asitic , ilawilic te bintic ts'umbil ta q'uinal , syijilix yu'un ya yich'ix tsobel .
43004036	Te mach'a ya stsob , ya yich' tojel soc ya stsobe sit scuenta cuxlejal sbahtel q'uinal , scuenta yu'un hich pajal tse'el yo'tan te mach'a la ya'iy awal soc te mach'a la stsobe sit .
43004037	Como smelelil te hich halbil : Yan mach'a ya ya'iy awal , yan mach'a ya stsobe sit , te xchihe .
43004038	Ho'on la jticonex ta stsobel tey ta banti ma ba a'tejemex ; yan mach'atic a'tejic , ha'ex yac atsobeyic te sit te ya'telique , xchi .
43004039	Tsobol te samaritanohetic ta pueblo tey a la sch'uhunic Jesús ta scuenta sc'op te ants te hich la yal : La yalbon spisil te bin jpasoj , te xchihe .
43004040	Ha yu'un talic ta banti ay Jesús te samaritanohetic , la yalbeyic wocol te yacuc xhalaj tey a ; hich halaj cheb c'ahc'al tey a .
43004041	Tsobol xan yantic mach'atic la sch'uhunic Jesús yu'un te bin la yal stuquel .
43004042	Hich la yalbeyic te antse : Ma ha'uc xanix la jch'uhuncotic yu'un te bin la awal , como ho'otcotic nix la jca'iycotic soc la jna'cotiquix te melel ha te Cristo , te Jcoltaywanej yu'un spisil mach'atic ayic ta bahlumilal , xchihic .
43004043	Cheb c'ahc'al ta patil loc' bahel tey a te Jesús , baht ta Galilea ,
43004044	como ha nix la yal te mayuc ta ich'el ta muc' ta slumal nix te jalwanej .
43004045	C'alal c'oht ta Galilea , ic'ot yu'un te galileohetic , como yilojic spisil te bintic la spasticlan ta Jerusalén ta yorahil q'uin , como ha'ic nix c'ohtic ta il-q'uin tey a .
43004046	Te Jesús cha'baht xan ta Caná ta sq'uinal Galilea , ta banti la sc'ahtajtes ta vino te ha'e . Ta Capernaum ay jtuhl swinic ajwalil te ay ta chamel te snich'ane .
43004047	C'alal la ya'iy te hahch tal ta Judea soc te hulemix ta Galilea te Jesús , baht yalbe wocol te yacuc xco bahel soc yacuc slahmajtes ta schamel te snich'an chamelixe .
43004048	Hich halbot yu'un te Jesús : Te manchuc yac awilic señahiletic soc jchahp a'teliletic , ma ba yac ach'uhunic te hichuque , xchi .
43004049	Tatil , cohan bahel ta ora te ma to xcham a te jnich'ane , xchi te swinic ajwalil .
43004050	Halbot yu'un te Jesús : Bahan , cuxul te anich'ane , xchi . Te winic la sch'uhun te bin halbot yu'un te Jesús , hich baht ta ora .
43004051	Te c'alal yac ta cohel bahel a , tal ta tahel yu'un te a'batetic yu'un te hich la yalbeyic : Cuxul te anich'ane , xchihic .
43004052	La sjoc'obe bin ora hahch ta lecubel te snich'ane . La yalic : Wojey ta huqueb ora a quehchaj te sc'ahc'ale , xchihic .
43004053	Hich te stat la sna' te hich ora halbot yu'un Jesús : Cuxul te anich'an , te xchihe . La sch'uhun Jesús te winic soc spisil mach'atic ay yu'un ta sna .
43004054	Ha schebal señahil te la spas Jesús te c'alal hahch tal ta Judea , te hul ta Galilea .
43005001	Ta patil , ay q'uin yu'un te judíohetic , hich mo bahel ta Jerusalén te Jesús .
43005002	Tey ta Jerusalén , ta nopol te Yochibal Tuminchijetic , ay jun yawil ha' , Betesda sbihil ta hebreo , te ay ho'eb slehchul na .
43005003	Tey metsajtic tsobol jchameletic a , ts'o'sitetic , coxo'etic soc mach'atic chamen schihalic te yac smahliybelic te ya syuc' sba te ha'e ,
43005004	como ay ch'ul a'bat te ya xco tal ta jujun yorahil ta yawil ha' soc ya syuc' te ha'e . Te mach'a nahil ya x'och ta yawil ha' te c'alal yuc'bilix a te ha'e , ya xlecub yu'un biluc chamelil te yich'oje .
43005005	Ay jtuhl winic tey a te ayix waxaclajuneb scha'winic ( 38 ) ha'bil te ay ta chamel .
43005006	C'alal Jesús la yil te tey metsel a soc te la sna' te nameyix hich ay ta chamel , la yalbe : ¿ Ya bal ac'an ya xlecubat ? xchi .
43005007	La sjac' te jchamele : Tat , mayuc mach'a ay cu'un te ya yotseson bahel ta yawil ha' te c'alal ya syuc' sba ; ma to ba jtahoj c'ohel a , yan mach'a cohemix bahel a , xchi .
43005008	Hich halbot yu'un Jesús : Tehc'ana aba , hacha awayib , behenan , xchi sc'oblal .
43005009	Ora lecub te winique , la stsac te swayib , behen bahel . Ha yorahil sc'ahc'alel cux-o'tan a .
43005010	Ha yu'un te judíohetic la yalbeyic te mach'a lecubix ta chamel : Ha sc'ahc'alel cux-o'tan ini ; ma xpas te yac awich' bahel te awayibe , la yutic .
43005011	La sjac' te winic : Te mach'a la slecubteson , ha nix la yalbon : Ich'a bahel awayib , behenan , la yuton , xchi .
43005012	La sjoc'obeyic : ¿ Mach'a a te la yalbat : Ich'a bahel awayib soc behenan , te la yutate ? xchihic .
43005013	Pero te winic te lecubix ta chamel ma ba la sna'be sba mach'a a , como loq'uemix bahel a te Jesús ta yohlil te ants-winiquetic tey a .
43005014	Ta patil , te Jesús la sta ta Templo te winique , hich la yalbe : Ilawil , lecubatix ta chamel ; ma me xalehix xan amul scuenta yu'un ma ba c'ax hich ya xc'ax xan awocol a , xchi sc'oblal .
43005015	Te winic baht yalbe ya'iy te judíohetic te ha Jesús te ch'aybot schamel yu'une .
43005016	Ha scuentahil te hahch scontrahinic Jesús te judíohetic , como hich yac spasbel ta sc'ahc'alel cux-o'tan .
43005017	Hich halbotic yu'un te Jesús : Yac ta a'tel c'alal ora te Jtate , ha nix hichon yacon ta a'tel , xchi .
43005018	Ha scuentahil te judíohetic la ya'beyic xan yip ta schapbeyel sc'oblal ta milel ; ma ha'uc nax yu'un te la sc'axuntay te sc'ahc'alel cux-o'tan , ha nix yu'un te la yal te ha Stat te Diose , hich la spajaltay sba soc Dios .
43005019	La sjac' te Jesús : Tulan sc'oblal ya calbeyex , mayuc bin ya xhu' ya spas ta stuquel-o'tan nax te Nich'anil , ha nax te bin ya yil yac spasbel te State . Como spisil te bin ya spas te Tatil , ha nix hich ya spas te Nich'anil ,
43005020	como te Tatil c'ux ta yo'tan te Snich'an soc ya ya'be yil spisil bintic ya spas ; soc c'ax hich muc' ya'tel ya me ya'be yil a , te hich xcham awo'tanic yu'une .
43005021	Como hich te bin ut'il te Tatil ya scuxajtes te mach'atic chamenic soc ya yac'ticlambe scuxlejalic , ha nix hich te Nich'anil ya ya'be scuxlejal te mach'a ya sc'an ya ya'be .
43005022	Soc te Tatil mayuc mach'a ya schahpan stuquel , ha ya'beyej ya'tel ta chahpanwanej te Nich'anil ,
43005023	scuenta yu'un spisil ya me yich'ic ta muc' te Nich'anil , hich te bin ut'il ya yich'ic ta muc' te Tatile . Te mach'a ma ba ya yich' ta muc' te Nich'anil , ma ba yich'oj ta muc' te Tatil te ticonot tal yu'une .
43005024	Tulan sc'oblal ya calbeyex , te mach'a ya ya'iybon jc'op soc ya sch'uhun te mach'a la sticonon tale , ay scuxlejal sbahtel q'uinal soc ma ba ya x'a'bot stoj smul , c'axemix yu'un te lajel , ayix scuxlejal .
43005025	Tulan sc'oblal ya calbeyex te ya me sta yorahil , soc yorahilix ini , te mach'atic chamenic ya me ya'iybeyic sc'op te Snich'an Dios , soc te mach'a ya ya'iyic , ya me xcuxajic .
43005026	Como hich te bin ut'il ay scuxlejal ta stuquel te Tatil , ha nix hich ya'beyej te ay scuxlejal ta stuquel te Nich'anil .
43005027	Soc la ya'be ya'tel ta chahpanwanej , te bin ut'il ha Nich'anil ay ta scuenta winic .
43005028	Ma me xchamuc awo'tanic yu'un , como ya me sta yorahil te spisil mach'atic ayic ta muquenal ya me ya'iybeyic sc'op
43005029	soc ya me xloq'uic talel ; te mach'atic lec bin la spasic ya me xcha'cuxajic yu'un ya yich' scuxlejalic , yan te mach'atic chopol bin la spasic , ya xcha'cuxajic yu'un ya stoj smulic .
43005030	Mayuc bin ya xhu' ya jpas ta jtuquel-o'tan nax ; te bin ya ca'iy , hich ya jchahpan ; soc toj ya ca'iy chahpanwanej , como ma ha'uc ya jle binti ya sc'an co'tan , ha ya jle te binti ya sc'an yo'tan te Jtat te sticonejon tale .
43005031	Teme ho'onix ya cal jc'oblal , mayuc ta ich'el ta cuenta .
43005032	Ay yan mach'a ya yalbon jc'oblal , ya jna' te ha smelelil bin ya yalbon jc'oblal .
43005033	Ha'ex la aticonic ta joc'obeyel te Juan , ha la yalbe sc'oblal te bin melele .
43005034	Ma yu'unuc ya quich' ta cuenta te bin xchi jc'oblal yu'un winiquetic ; pero ha ya cal ini scuenta yu'un hich me ya xcolex a .
43005035	Te Juan ha c'ahc' te tihl soc te la sacubtes q'uinal ; soc la ac'anic te che'oxeb c'ahc'al te tse'el awo'tanic ya x'ayinex ta sacal q'uinal yu'un .
43005036	Pero ay bin ya yalbon jc'oblal te c'ax hich ay sc'oblal a te bin la yal te Juan : ha te a'teliletic a'bibilon yu'un te Tatil yu'un ya hu'tes , ha nix te a'teliletic te yacon ta spasel , ha ya yalbonic jc'oblal te sticonejon tal te Tatile .
43005037	Soc te Tatil te la sticonon tal , ha nix la yalbon jc'oblal . Mayuc awa'iybeyejic sc'op soc mayuc awilojic bin yilel ,
43005038	soc mayuc ta awo'tanic te sc'ope , como ma xach'uhunic te mach'a ticombil tal yu'une .
43005039	Yac anopilanic ta lec te Shun Dios yu'un yac awalic te tey yac awich' acuxlejalic sbahtel q'uinal a ; tey nix halbil jc'oblal a ,
43005040	pero ma xac'an ya xtalex ta jtojol yu'un yac awich' acuxlejalic .
43005041	Ma ba ya quich' ta cuenta te ya yalbon cutsilal ants-winiquetic .
43005042	Pero ya jna'beyex awo'tanic , te mayuc ta awo'tanic te sc'uxul yo'tan te Diose .
43005043	Talemon ta scuenta sbihil te Jtate , pero ma xawich'onic ta cuenta . Teme ay yan te ya xtal ta scuenta sbihil nix , ha yac awich'ic ta cuenta stuquel .
43005044	¿ Bin ut'il c'an ach'uhunic teme talel c'axel yac awalbel abahic yutsil ac'oblalic , te ma ha'uc yac alehic te yutsil ac'oblalic te ya xtal ta stojol te Dios te stuquel ay ?
43005045	Ma me xacuyic te ho'on ya calbeyex amulic ta stojol te Tatile . Ay mach'a ya yalbeyex amulic , ha te Moisés te ha smuc'ulinej awo'tanic .
43005046	Teme ach'uhunejic te Moisés , yac ach'uhunonic te hichuque , como ho'on jc'oblal te la sts'ihbay .
43005047	Pero teme ma xach'uhunic te bin la sts'ihbay , ¿ bin ut'il c'an ach'uhumboniquix a te jc'ope ? xchi .
43006001	Patil te Jesús c'ax bahel ta jehch mar yu'un Galilea , te mar yu'un Tiberias yan sbihile .
43006002	Bayel ants-winiquetic la st'unic bahel yu'un la yilic te señahiletic la spasbe te jchameletique .
43006003	Ha yu'un mo bahel ta wits te Jesús , tey huhcaj soc a te jnopojeletic yu'un .
43006004	Nopol sta yorahil Q'uin Pascua yu'un te judíohetique .
43006005	C'alal la shach sit te Jesús soc la yil te talemic ta stojol tsobol ants-winiquetic , hich la yalbe te Felipe : ¿ Banti ya jmantic pan yu'un ya ca'betic swe'ic ? xchi .
43006006	Pero hich la yal yu'un ya ya'iybe yo'tan , como sna'oj stuquel te bin ya x'och spase .
43006007	La sjac' te Felipe : Ma tic'uc ya xwe'ic jujutebuc a ta lajunwinic ( 200 ) denario pan , xchi .
43006008	Ay jtuhl jnopojel yu'un , Andrés sbihil , yihts'in Simón Pedro , la yalbe :
43006009	Li' ay jtuhl querem te yich'oj ho'pehch pan pasbil ta cebada soc cha'coht bic'tal chay ; pero ¿ tic' bal a ini yu'un te ipal ants-winiquetic ? xchi .
43006010	La yal te Jesús : Ac'a shuhcan sbahic , xchi . Ay bayel aquiltic tey a , hich la shuhcan sbahic , ay wan lajunwinic yoxlajunbahc' ( 5,000 ) ta tuhl winiquetic .
43006011	Te Jesús la stsac te pan , la sc'opon Dios yu'un soc la spucticlambe te mach'atic huhcajtique . Ha nix hich la spas soc te chay , la yac'ticlambe ha chican ban c'alal la sc'anic .
43006012	C'alal noj sch'uhtic , la yalbe te jnopojeletic yu'un : Tsobahic te xeht'elul te hile , scuenta yu'un mayuc bin ya xch'ay , xchi .
43006013	Hich la stsobic , lahchayeb ( 12 ) moch noj a te xeht'elul te ho'pehch pan te hil yu'un te mach'atic we'ique .
43006014	Ha yu'un te winiquetic , c'alal la yilic te seña te la spas te Jesús , hich la yalic : Melel nix a te ha te Jalwanej te ya xtal ta bahlumilal , xchihic .
43006015	Pero la sna' te Jesús te c'an taluc ta otsesel ta ajwalil , hich stuquel xanix suht mohel ta wits .
43006016	C'alal ihc'ub q'uinal , cohic bahel ta mar te jnopojeletic yu'un ,
43006017	ochic ta barco soc tojic bahel ta Capernaum . Ihq'uix q'uinal a , ma to ba talemic ta joquinel yu'un te Jesús .
43006018	Stselajan hahchel ta ixtalanel yu'un tulan ic' te mar .
43006019	C'alal c'axem wanix jun legua sbehelic ta mar a , la yilic yac ta behel tal ta ba ha' te Jesús , xnopet ta talel tey ta ban ay te barco , xiwic yu'un .
43006020	Pero halbotic yu'un te Jesús : Ho'on me , ma me xiwex , xchi .
43006021	Hich tse'el yo'tanic la yiq'uic ochel ta barco , ora c'oht te barco te banti yaquic ta bahele .
43006022	Ta schebal c'ahc'al , te mach'atic hilic ta jehch mar la yilic te junax barco hilem tey a , soc te ma ba ochem tey a te Jesús soc te jnopojeletic yu'un , te bahemiquix stuquelic .
43006023	Pero ay yan barcohetic talemic ta Tiberias te tey hulemic a ta nopol banti la swe'ic te pan te la yalbe wocol Dios yu'un te Cajwaltique .
43006024	C'alal la yilic te ants-winiquetic te ma ba tey ay a te Jesús soc te jnopojeletic yu'un , ochic ta barcohetic , bahtic ta Capernaum ta slehel te Jesús .
43006025	C'alal c'oht stahic ta jehch mar te Jesús , hich la yalbeyic : Rabí , ¿ bin ora hulatix li'i ? xchihic .
43006026	La sjac' te Jesús : Tulan sc'oblal ya calbeyex , ma ha'uc yac alehonic yu'un te la awilic te señahiletic , ha nax yac alehonic yu'un te la awe'ic te pan te noj ach'uhtic yu'un .
43006027	Ma me x'a'tejex yu'un te we'elil te ya xlaj , a'tejanic me yu'un te we'elil te ya yac' cuxlejal sbahtel q'uinal , ha te ya ya'beyex te Nich'anil ay ta scuenta winic , como la yac' ta ilel te Dios Tatil te ha lec yo'tan yu'un , xchi .
43006028	La sjoc'obeyic te Jesús : ¿ Bin ya sc'an ya jpascotic scuenta yu'un ya jc'ohtescotic ta pasel te ya'tel te Diose ? xchihic .
43006029	La sjac' te Jesús : Ha ya'tel Dios te yac ach'uhunic te mach'a sticonej tal , xchi .
43006030	La sjoc'obeyic xan te Jesús : ¿ Bin señahil yac apas scuenta yu'un ya quilcotic soc hich ya jch'uhunatcotic a ? ¿ Bin a'telil yac apas ?
43006031	Te jme'jtatic la swe'ic maná ta jochol taquin q'uinal , hich te bin ut'il ts'ihbabil hilel : La swe'ic pan te talem ta ch'ulchan , xchihic .
43006032	La yal te Jesús : Tulan sc'oblal ya calbeyex , ma ha'uc te Moisés te la ya'beyex te pan talem ta ch'ulchan , pero ha te Jtat te ya ya'beyex te smelelil pan talem ta ch'ulchan ;
43006033	como te pan yu'un Dios , ha te mach'a cohem tal ta ch'ulchan soc te ya ya'be scuxlejal mach'atic ayic ta bahlumilal , xchi .
43006034	La yalbeyic : Cajwal , spisil me ora ha xawa'botcotic te pan yac awale , xchihic .
43006035	Halbotic yu'un Jesús : Ho'on te panon scuenta cuxlejal . Te mach'a ya xtal ta jtojol , mayuc bin ora ya xwi'najix , soc te mach'a ya sch'uhunon , mayuc bin ora ya xtaquijix yo'tan .
43006036	Pero hich te bin ut'il la jcalbeyexix , aunque la awiloniquix , pero ma ba yac ach'uhunic .
43006037	Ya xtal ta jtojol spisil mach'a ya ya'bon ta jcuenta te Jtate , soc te mach'a ya xtal ta jtojol , ma ba ya jten loq'uel .
43006038	Como cohemon tal ta ch'ulchan , ma ha'uc yu'un te ya jpas te bin ya sc'an co'tan , pero yu'un ya jpas te bin ya sc'an yo'tan stuquel te mach'a la sticonon tale .
43006039	Te bin ya sc'an yo'tan te Jtat te la sticonon tal , ha te spisil mach'a ya ya'bon ta jcuenta ma me xch'ay cu'un jtuhluc , ha ya jcha'cuxajtes ta slajibal c'ahc'al .
43006040	Hich ay te bin ya sc'an yo'tan te mach'a la sticonon tal : ha te ayuc scuxlejal sbahtel q'uinal spisil te mach'a ya yil te Nich'anil soc ya sch'uhun ; soc ya jcha'cuxajtes ta slajibal c'ahc'al , xchi .
43006041	Te judíohetic hahchic wulajanel ta c'op yu'un te la yal : Ho'on te panon te cohemon tal ta ch'ulchan , te xchihe .
43006042	¿ Ma bal ha'uc te Jesús snich'an José , te ya jna'betic sba te sme'state ? ¿ Bin ut'il ay a te ya yal : Cohemon tal ta ch'ulchan ? xchihic .
43006043	La sjac' te Jesús : Ma x'ochex wulajanel .
43006044	Mayuc mach'a ya xhu' ya xtal ta jtojol teme ma ba ic'bil tal yu'un te Jtat te la sticonon tale ; soc ho'on ya jcha'cuxajtes ta slajibal c'ahc'al .
43006045	Hich ts'ihbabil yu'un te jalwanejetic : Spisilic ya me xp'ijubtesotic yu'un Dios , xchihic . Ha yu'un spisil te mach'atic ya ya'iyic te Tatil soc te ya yich'ic p'ijubtesel yu'une , ya me xtalic ta jtojol .
43006046	Ma yu'unuc te ay mach'a yiloj te Tatile , ha nax te mach'a talem ta stojol Dios , ha yiloj stuquel te Tatile .
43006047	Tulan sc'oblal ya calbeyex , te mach'a ya sch'uhunon ay scuxlejal sbahtel q'uinal .
43006048	Ho'on te panon scuenta cuxlejal .
43006049	Te ame'atatic la swe'ic te maná ta jochol q'uinal , pero chamic stuquelic .
43006050	Pero ha'i pan ini ha te cohem tal ta ch'ulchan , scuenta yu'un ma ba ya xcham te mach'a ya swe' .
43006051	Ho'on te cuxul pan te cohem tal ta ch'ulchan ; teme ay mach'a ya swe' ha'i pan ini , sbahtel q'uinal ya xcuxaj yu'un . Te pan te ya cac' , ha te jbaq'uetal , te ha ya cac' scuenta scuxlejalic te mach'atic ayic ta bahlumilal , xchi .
43006052	Ha yu'un hahch stij sbahic ta c'op te judíohetic , hich la yalic : ¿ Bin ut'il ya xhu' ya yac' jwe'betic te sbaq'uetale ? xchihic .
43006053	Hich halbotic yu'un Jesús : Tulan sc'oblal ya calbeyex , teme ma ba yac awe'beyic te sbaq'uetal te Nich'anil ay ta scuenta winic soc teme ma ba yac awuch'beyic te sch'ich'ele , mayuc acuxlejalic .
43006054	Te mach'a ya swe'bon te jbaq'uetal soc te ya yuch'bon te jch'ich'el , ay scuxlejal sbahtel q'uinal ; soc ho'on ya jcha'cuxajtes ta slajibal c'ahc'al .
43006055	Como te jbaq'uetal ha mero we'elil soc te jch'ich'el ha mero uch'balil .
43006056	Te mach'a ya swe'bon te jbaq'uetal soc te ya yuch'bon te jch'ich'el , ya x'ayin ta jtojol soc ho'on ya x'ayinon ta stojol .
43006057	Hich te bin ut'il la sticonon tal te cuxul Tatil soc te cuxulon ta scuenta , ha nix hich te mach'a ya swe'on ya xcuxaj ta jcuenta .
43006058	Ha me te pan cohem tal ta ch'ulchan ; ma pajaluc soc te maná la swe'ic te ame'atatic soc chamic . Te mach'a ya swe' ha'i pan ini , ya xcuxaj sbahtel q'uinal yu'un , xchi .
43006059	Hich la yal ta p'ijubteswanej ta sinagoga ta Capernaum .
43006060	C'alal hich la ya'iyic , tsobol te jnopojeletic la yalic : Tulan te c'op ini . ¿ Mach'a c'an c'ohtuc ta yo'tan ? xchihic .
43006061	Te Jesús la sna' te hahchic wulajanel yu'un te jnopojeletic yu'un , ha yu'un la yal : ¿ Yu'un bal ma lecuc c'oht ta awo'tanic bin la jcal ?
43006062	¿ Ha xan teme la awilic te ya xmo bahel ta banti nix ay ta nahil to te Nich'anil ay ta scuenta winic ?
43006063	Ha te Espíritu te ya yac' cuxlejal , mayuc sc'oblal stuquel te baq'uet . Te jc'op te la jcalbeyex , ha scuenta espíritu soc scuenta cuxlejal .
43006064	Pero ay cha'oxtuhlex te ma ba yac ach'uhunic , xchi ( como ta shahchibal to tal sna'oj te Jesús mach'atic a te ma ba ya sch'uhunic soc mach'a a te ya x'ac'ot ta c'abal yu'une ) .
43006065	Hich la yal xan : Ha scuentahil te la jcalbeyex te mayuc mach'a ya xhu' ya xtal ta jtojol teme ma ba ic'bil tal yu'un te Tatile , xchi .
43006066	Tey yorahil a tsobol te jnopojeletic yu'un suht ta spatic , ma ba la sjoquiniquix ta behel .
43006067	Te Jesús la yalbe te lahchaytuhlic : ¿ Ya bal ac'an ya suhtex bahel ec ? xchi .
43006068	La sjac' te Simón Pedro : Cajwal , ¿ mach'a yan ya jt'uncotic ? Ha'at awich'oj te c'op scuenta cuxlejal sbahtel q'uinal .
43006069	Jch'uhunejcotic soc jna'ojcotic te ha'at te Mach'a Ch'ultesbil yu'un Dios , xchi .
43006070	La sjac' te Jesús : ¿ Ma bal lahchaytuhlex te tsahbilex cu'un ? Pero ay jtuhl te ha pucuj , xchi .
43006071	Ha la yalbe sc'oblal te Judas Iscariote snich'an Simón , como ha te jtuhl ta slahchaytuhlulic te ya yac' ta c'abal te Jesús .
43007001	Ta patil behen ta Galilea te Jesús , yu'un ma ba la sc'an ya xbaht ta Judea , como te judíohetic schapbeyejic sc'oblal ta milel tey a .
43007002	Nopol sta yorahil q'uin yu'un te judíohetic , ha te Q'uin yu'un Yaxna .
43007003	Te Jesús halbot yu'un te yihts'inab : Ya sc'an ya xloc'at bahel li'i , bahan ta Judea scuenta yu'un ya yilic te jnopojeletic awu'un te a'teliletic yacat ta spasele .
43007004	Como mayuc mach'a ya sc'an ya xpuhc sc'oblal te muquen ya x'a'tej . Teme hich yacat ta spasel , ac'a aba ta ilel ta comonsitil ta bahlumilal , xchihic .
43007005	Como ni ha'uc ch'uhumbil yu'un te yihts'inabe .
43007006	Ha yu'un halbotic yu'un te Jesús : Ma to ba stahoj yorahil cu'un , yan te ha'exe spisil ora lec te yorahil awu'unique .
43007007	Ma xhu' ya sp'ajex te mach'atic ayic ta bahlumilal , yan te ho'one ya sp'ajonic , yu'un jamal ya cal te ha chopol te ya'telique .
43007008	Bahan , mohanic bahel ta il-q'uin te ha'exe ; ma to ba ya xmohon bahel ta q'uin ini , como ma to ba stahoj yorahil cu'un , xchi .
43007009	C'alal laj yalbel a , hil ta Galilea .
43007010	C'alal mohemiquix bahel a te yihts'inab , ha nix hich mo bahel te Jesús ta il-q'uin , pero ma ba la yac' sba ta ilel , muquen och bahel .
43007011	Te judíohetic la slehic ta yorahil te q'uin , hich la yalic : ¿ Banti ay te winique ? xchihic .
43007012	Bayel hahchic wulajanel ta scuenta ta yohlil te ants-winiquetique , ay la yalic : Lequil winic , xchihic ; ay yantic la yalic : Ma'uc , ha yac slo'loybel te pueblo , xchihic .
43007013	Pero mayuc mach'a la yalbe sc'oblal ta comonsitil ta scaj te xi'ojic te judíohetique .
43007014	Pero yohlil q'uin a mo bahel ta Templo te Jesús , la ya'iy p'ijubteswanej tey a .
43007015	Xcham yo'tanic yu'un te judíohetic , hich la yalic : ¿ Bin ut'il ay a te bayel bintic ya sna' te ma ba yich'oj p'ijubtesel ? xchihic .
43007016	Hich halbotic yu'un te Jesús : Te nohptesel ma cu'unuc , ha yu'un te mach'a sticonejon tal .
43007017	Te mach'a ya sc'an ya spas te bin ya sc'an yo'tan te Diose , ya me sna' teme ha nohptesel yu'un Dios o teme jtuquel-o'tan nax ya xc'opojon .
43007018	Te mach'a stuquel-o'tan nax ya xc'opoj , yac ta slehel yutsil sc'oblal , yan te mach'a ya slehbe yutsil sc'oblal te mach'a ticombil tal yu'une , chican te melel bin ya yal soc ma sna' lo'lowanej stuquel .
43007019	¿ Ma bal ha'uc la ya'beyex te Ley te Moisés ? Pero mayuc jtuhluc hu'em awu'unic spasel . ¿ Bin yu'un yac achapbelonic jc'oblal ta milel ? xchi .
43007020	La sjaq'uic te ants-winiquetic : Ay pucuj ta awo'tan , ¿ mach'a yac schapbelat ac'oblal ta milel ? xchihic .
43007021	La sjac' te Jesús : La jpas jchahp a'telil , apisilic xcham awo'tanic yu'un .
43007022	Melel te Moisés la ya'beyex circuncisión ( aunque ma ha'uc te Moisés , ha to la shachic te namey tatiletic ) , pero ta sc'ahc'alel cux-o'tan yac awaq'uic circuncisión .
43007023	Teme ya yich' aq'uel circuncisión ta sc'ahc'alel cux-o'tan scuenta yu'un hich ma xyich' c'axuntayel a te smandar Moisés , ¿ ya bal awihlintayonic yu'un te ta sc'ahc'alel cux-o'tan la jlecubtes ta chamel jtuhl winic ?
43007024	Ma me xawilbe ya'tel yan ta scuenta nax bin yilel stalel , tojuc me xawa'iyic chahpanwanej , xchi .
43007025	Ay mach'atic ta Jerusalén te hich la yalic : ¿ Ma bal ha'uc ini te mach'a yac slehbelic yu'un ya smilic ?
43007026	Pero ilawil , yac ta c'op ta comonsitil , mayuc bin ya yalbeyic . ¿ Yu'un bal la sna'iquix ta melel te principaletic te ha nix a te Cristohe ?
43007027	Pero jna'ojtic banti talem te winic ini ; yan te c'alal ya xtal te Cristo , mayuc mach'a ya sna' banti ya xtal stuquel , xchihic .
43007028	Yac ta p'ijubteswanej ta Templo a te Jesús , hich tulan la yal : Ana'beyejonic jba soc ana'ojic ban talemon . Ma jtuquel-o'tanuc talemon , pero te mach'a la sticonon tal ha smelelil , ha te ma xana'beyic sbahe .
43007029	Pero ya jna'be sba te ho'one , como tey talemon a soc ha nix la sticonon tal , xchi .
43007030	Ha yu'un c'an stsaquic , pero mayuc mach'a la stsac , como ma to stahoj yorahil yu'un a .
43007031	Pero tsobol ants-winiquetic la sch'uhunic , soc hich la yalic : Te c'alal ya xtal te Cristo , ¿ c'ax bal hich señahiletic ya spas a te bin ut'il ya spas te winic ini ? xchihic .
43007032	Te fariseohetic la ya'iyic te hich yac yalbelic te ants-winiquetique . Ha yu'un te principal sacerdotehetic soc te fariseohetic la sticonic policiahetic ta stsaquel te Jesús .
43007033	La yal te Jesús : Ma ba halix c'ahc'al ya joquinex , patil ya suhtonix bahel ta banti ay te mach'a la sticonon tale .
43007034	Yac alehonic , pero ma ba yac atahonic . Te banti ya x'ayinon ma xhu' ya xbahex tey a , xchi .
43007035	Te judíohetic talel c'axel la sjoc'obe sbahic : ¿ Banti ya xbaht te ma ba ya jtahtique ? ¿ Ya bal xbaht te banti puhquemic bahel judíohetic ta yohlil te griegohetic , ya bal sp'ijubtes te griegohetique ?
43007036	¿ Bin scuentahil te la yal : Yac alehonic , pero ma ba yac atahonic , soc : Te banti ya x'ayinon ma xhu' ya bahex , te xchihe ? xchihic .
43007037	Ta slajibal sc'ahc'alel te q'uin te tulan sc'oblal , la stehc'an sba te Jesús , tulan la yal : Te mach'a taquin yo'tan , ac'a taluc ta jtojol soc ac'a yuch' .
43007038	Te mach'a ya sch'uhunon , hich te bin ut'il ya yal te Shun Dios , ya me x'oquin tal cuxul ha' ta yo'tan , xchi .
43007039	Ha la yalbe sc'oblal te Espíritu te ya x'a'botic te mach'atic ya sch'uhunique . Como ma to ba talem a te Ch'ul Espíritu , yu'un ma to ba ac'ot ta ich'el ta muc' a te Jesuse .
43007040	Te c'alal hich la ya'iyic cha'oxtuhl ants-winiquetic , hich la yalic : Melel nix a te ha te Jalwanej , xchihic .
43007041	Ay yantic la yalic : Ha nix a te Cristo , xchihic . Pero ay yantic la yalic : ¿ Ta Galilea bal ya xtal te Cristo ?
43007042	¿ Ma bal hichuc ya yal te Shun Dios te ta sts'umbal David soc ta Belén , te slumal David , ya xtal te Cristo ? xchihic .
43007043	Ha yu'un la sjat sbahic ta scaj Jesús .
43007044	Ay mach'atic ya c'an stsaquic , pero mayuc mach'a la stsac .
43007045	Te policiahetic suhtic tal ta stojol te principal sacerdotehetic soc te fariseohetic , hich joc'obotic yu'un : ¿ Bin yu'un ma ba la awiq'uic tal ? xchihic .
43007046	La yalic te policiahetic : ¡ Mayuc mach'a hich ya xc'opoj a te bin ut'il ya xc'opoj te winic ini ! xchihic .
43007047	La sjaq'uic te fariseohetic : ¿ Ha ni bal hichex la ach'uhunic lo'loyel ?
43007048	¿ Ay bal sch'uhunejix jtuhluc principal o jtuhluc fariseo ?
43007049	Yan te ants-winiquetic ini te ma ba ya sna'ic te Ley , ha chopol sc'oblalic , xchihic .
43007050	Hich halbotic yu'un te Nicodemo , ha te mach'a tal sc'opon Jesús ta ahc'abal , te ha nix smohlolic :
43007051	Te Ley cu'untic , ¿ ya bal yalbe smul jtuhl winic te ma ba nahil ya x'a'iybot sc'op soc te ya xna'ot bin spasoj ? xchi .
43007052	La sjaq'uic : ¿ Ha nix hich talemat bal ta Galilea ? Chola awil , ya me awil te mayuc chicnajem jtuhluc jalwanej ta Galilea , xchihic . [
43007053	Jujutuhl baht ta snahic .
43008001	Te Jesús baht ta Wits yu'un Olivohetic .
43008002	Ta sab cha'baht xan ta Templo , spisil te pueblo tal ta stojol ; la shuhcan sba soc la sp'ijubteslan .
43008003	Te escribanohetic soc fariseohetic la yiq'uic tal jtuhl ants te yac ta antsinel a c'oht ta tahel ; la stehc'anic ta ohlil ,
43008004	hich la yalbeyic te Jesús : Maestro , te ants ini yac ta antsinel a c'oht ta tahel .
43008005	Te Moisés la yal ta Ley te ya yich' ch'ojel ta ton te mach'a antsil hich ya spase . ¿ Haxan te ha'ate , bin yac awal yu'un ? xchihic .
43008006	Hich la yalbeyic yu'un ya stsajic , yu'un tey ya stahbeyic smul a . Pero te Jesús la sheht'an sba soc hahch sts'ihbay lum ta yal sc'ab .
43008007	Te bin ut'il ma ba laj yo'tanic ta sjoc'obeyel , la stehc'an sba , hich la yalbe : Te mach'a mayuc smul , ha nahil ac'a sch'oj ta ton te antse , xchi .
43008008	La scha'heht'an xan sba , la sts'ihbay xan te lume .
43008009	C'alal hich la ya'iyic , tuhlutuhl loq'uic bahel , ha nahil te mach'atic mamaliquix , patil te yantique . Stuquel xanix hil Jesús soc te ants teq'uel tey a .
43008010	La stehc'an xan sba te Jesús , la yil mayuc mach'a tey ayix a , ha xanix te antse , hich la yalbe : Ants , ¿ banti ay te mach'atic yac slehbelat amul ? ¿ Ma bal ayuc mach'a la ya'bat atoj amul ? xchi .
43008011	La sjac' te ants : Mayuc , Cajwal , xchi . Ni ho'ucon ya cac'at ta castigo . Bahan , ma me xalehix yan amul , xchi te Jesús . ]
43008012	Cha'c'oponotic xan yu'un Jesús te ants-winiquetic , hich la yal : Ho'on te sacal q'uinalon yu'un te bahlumilal ; te mach'a ya st'unon ma ba ya xbehen ta yihc'al q'uinal , ha ya yich' te sacal q'uinal scuenta cuxlejal , xchi .
43008013	La yal te fariseohetic : Ha'at nix yac awalbel ac'oblal ; mayuc scuentahil te testigo-c'op awu'une , xchihic .
43008014	La sjac' te Jesús : Aunque ho'on nix yac calbel jc'oblal , yu'un nix melel a , como jna'oj banti talemon soc banti ya xbohon ; pero te ha'exe ma ba yac ana'ic banti talemon soc banti ya xbohon .
43008015	Ha'ex yac awilbeyic ya'tel yantic ta scuenta ch'ich'-baq'uet ; yan te ho'one mayuc mach'a ya quilbe ya'tel .
43008016	Pero teme ya quilbe ya'tel , stojil me ya jchahpan , como ma jtuquel-o'tanuc ya jpas , ha nix joc te mach'a la sticonon tal , ha te Tatile .
43008017	Ts'ihbabil hilel ta Ley awu'unic , teme ay cheb testigohetic , ha melel abi .
43008018	Ho'on yac calbel jc'oblal , soc ha nix yac yalbelon jc'oblal te Jtat te la sticonon tale , xchi .
43008019	La yalbeyic : ¿ Banti ay te Atate ? xchihic . La sjac' te Jesús : Ma xana'bonic jba , soc ma xana'beyic sba te Jtate . Te yacuc ana'bonic jba , yac ana'beyic sba te Jtat te hichuque , xchi .
43008020	Ay ta banti ya yich' tsobel smahtan Dios a te hich la yal te Jesús , te c'alal yac ta p'ijubteswanej ta Templo a . Mayuc mach'a tsacot yu'un , como ma to ba stahoj yorahil yu'un a .
43008021	Halbotic xan yu'un te Jesús : Ya xbohonix , yac alehonic , pero ay amulic a ya xchamex . Te banti ya xbohon ma xhu' ya xbahex tey a , xchi sc'oblalic .
43008022	La yalic te judíohetic : ¿ Yu'un bal ya smil sba , te hich ya yal : Te banti ya xbohon ma xhu' ya xbahex tey a , te xchihe ? xchihic .
43008023	Hich halbotic yu'un te Jesús : Te ha'exe , ha alumalic te ahlan ; te ho'one , ha jlumal te toyole . Te ha'exe , yu'unex te bahlumilal ; te ho'one , ma yu'unucon te bahlumilale .
43008024	Ha scuentahil te la jcalbeyex te ay amulic a ya xchamex . Teme ma ba yac ach'uhunic te jtalel ayon , ay amulic a ya xchamex , xchi .
43008025	La yalbeyic te Jesús : ¿ Mach'ayat a hiche ? xchihic . Halbotic yu'un te Jesús : Ha te bin la jcalbeyex c'alal ta shahchibal .
43008026	Ay to bayel bin ya sc'an ya calbeyex soc te ya quich'ex ta c'op yu'une . Melel te bin ya yal te mach'a sticonejon tal , soc te ho'one , te bin yalbeyejon , hich ya calbe te mach'atic ayic ta bahlumilal , xchi .
43008027	Pero ma ba la sna'ic te la yalbe sc'oblal te Tatile .
43008028	Ha yu'un la yalbe xan : Te c'alal ya yich' toyel hahchel te Nich'anil ay ta scuenta winic , tey to me yac ana'ic a te ho'on nix soc te mayuc bin jtuquel-o'tan nax ya jpas , ha nax ya cal te bin a'bibilon jnop yu'un te Tatile .
43008029	Como sjoquinejon te mach'a la sticonon tale ; ma ba spihtesejon te Tatil , como spisil ora ya jpas te bin lec yo'tan yu'un stuquel , xchi .
43008030	Hich yac yalbel a te Jesús , tsobol mach'atic la sch'uhunic .
43008031	Te Jesús la yalbe te judíohetic te ch'uhunot yu'une : Teme jun awo'tanic ya x'ayinex ta stojol te jc'ope , mero jnopojelex cu'un ya xc'ohex ;
43008032	soc ya me ana'beyic sba te smelelil c'op , soc ha ya yaq'uex ta libre te smelelil c'ope , xchi .
43008033	La sjaq'uic : Sts'umbalotcotic Abraham , mayuc mach'a smosohinejotcotic c'alal ora . ¿ Bin yu'unix a te hich yac awal : Libre ya xc'ohex ? xchihic .
43008034	La sjac' te Jesús : Tulan sc'oblal ya calbeyex , spisil mach'a ya spas mulil , ha mosohimbil yu'un te mulile .
43008035	Te mach'a ay ta mosohil , ma spisiluc ora ya xhil ta na ; yan te mach'a al-nich'anil , spisil ora ha xhil stuquel .
43008036	Ha yu'un teme ya yaq'uex ta libre te Nich'anil , yu'un nix libre ya xc'ohex ta melel a .
43008037	Jna'oj te ha sts'umbalex Abraham ; pero yac awalbelonic jmilel , como mayuc ta awo'tanic te jc'ope .
43008038	Te ho'one ya cal te bin quiloj ta stojol te Tatile , soc te ha'exe yac apasic te bin awa'iyejic ta stojol te tatil awu'unique , xchi .
43008039	La sjaq'uic te judíohetic : Ha jtatcotic te Abraham , xchihic . La yal te Jesús : Te ha'uc yal-snich'anex te Abraham , ha yac apasic te bin la spas te Abraham te hichuque .
43008040	Pero yo'tic yac awalbelonic jmilel , ha te mach'a la yalbeyex te smelelil c'op te yalbeyejon ca'iy te Diose . Ma hichuc la spas te Abraham .
43008041	Te ha'exe ha yac apasbelic ya'tel te atatique , xchi . La yalbeyic : ¡ Te ho'otcotic ma ba yalotcotic j'antsinel-ants ! ¡ Junax te jtatcotic , ha te Diose ! xchihic .
43008042	Halbotic yu'un te Jesús : Te ha'uc atatic te Diose , c'ux yac awa'iyonic te hichuque , como talemon ta stojol te Dios soc li' ayon ; ma jtuquel-o'tanuc nax te talemon , ha nix sticonejon tal te Diose .
43008043	¿ Bin yu'un te ma xana'beyic scuentahil te jc'ope ? Como ma xhu' yac awa'iybonic te jc'ope .
43008044	Te ha'exe , ha yu'unex te atatic , ha te pucuje , soc yac apasbeyic te bin ya sc'an yo'tan te atatique . Stalel jmilaw c'alal shahchibal , mayuc bin ora melel te sc'ope , como stalel mayuc smelelil c'op yu'un . C'alal ya ya'iy lot , ha nix sc'op ya yal , como mero jlot stuquel soc ha tatil yu'un lot .
43008045	Pero te ho'one , te smelelil bin ya cal , ma ba yac ach'uhunonic .
43008046	¿ Ay bal jtuhlex te ya xhu' ya yal te ay jmule ? Teme smelelil te bin ya cal , ¿ bin yu'un ma ba yac ach'uhunonic ?
43008047	Te mach'a yu'un Dios , ha ya ya'iybe sc'op te Diose ; ha scuentahil te ma ba yac awa'iyic , como ma ba yu'unex te Diose , xchi .
43008048	La sjaq'uic te judíohetique : ¿ Ma bal hichuc la jcalcotic te ha'at samaritanohat soc te ay pucuj ta awo'tan ? xchihic .
43008049	La sjac' te Jesús : Mayuc pucuj ta co'tan , ha ya quich' ta muc' te Jtate ; pero te ha'exe , yac abohlobtesbonic jc'oblal .
43008050	Ma ba ya jle te yutsil jc'oblal , pero ay mach'a ha ya sle soc ya ya'iy chahpanwanej stuquel .
43008051	Tulan sc'oblal ya calbeyex , te mach'a ya scanantaybon te jc'ope , mayuc bin ora ya xcham , xchi .
43008052	La yalic te judíohetic : La jna'cotiquix te ay pucuj ta awo'tan . Cham te Abraham soc te jalwanejetic ; pero ha'at yac awal : Te mach'a ya scanantaybon te jc'ope , mayuc bin ora ya xcham , xchihat .
43008053	¿ Yu'un bal ha'at toyolat yu'un te jtatic Abraham , te cham ? ¡ Ha nix hich chamic te jalwanejetic ! ¿ Mach'a yac acuy aba a te ha'ate ? la yutic .
43008054	La sjac' te Jesús : Teme ho'on nix ya cac' jba ta ich'el ta muc' , mayuc scuentahil ya xc'oht ; pero ha te Jtat te ya yac'on ta ich'el ta muc' , ha te Dios awu'unic ta ac'opique .
43008055	Pero ma xana'beyic sba te Diose . Yan te ho'one , ya jna'be sba . Teme ya cal te ma jna'be sba , yacon ta lot hich te bin ut'il te ha'exe . Pero ya jna'be sba soc jcanantaybeyej te sc'ope .
43008056	Te atatic Abraham tse'el yo'tan yu'un te ya yilbon te yorahil cu'un . La yil , soc tse'el yo'tan yu'un , xchi .
43008057	La sjaq'uic te judíohetic : Ma to ayuc lajuneb yoxwinic ( 50 ) awa'bilal , ¿ awiloj bal te Abraham ? xchihic .
43008058	Halbotic yu'un te Jesús : Tulan sc'oblal ya calbeyex , te c'alal ma to ayuc a te Abraham , jtalel ayon te ho'one , xchi .
43008059	Hich la stamticlanic ton yu'un ya sch'ojic a , pero la snac' sba te Jesús , loc' bahel ta Templo , c'ax ta yohlilic , baht .
43009001	Yac ta sohlel a te Jesús , la yil jtuhl winic te ts'o'sit ta yayinab to .
43009002	Hich joc'obot yu'un te jnopojeletic yu'une : Rabí , ¿ mach'a ta smul te ts'o'sit a ayin ha'i winic ini , ha bal ta smul stuquel o ha bal ta smul sme'stat ? xchihic .
43009003	La sjac' te Jesús : Ma ha'uc ta scaj smul ni ha'uc ta smul sme'stat , pero scuenta yu'un ya xchicnaj ya'tel Dios ta stojol .
43009004	Ya sc'an te ya jpasbe ya'tel te mach'a sticonejon tal te c'alal sac to a te q'uinale . Ya xtal ahc'abal te mayuc mach'a ya xhu' ya x'a'tejix .
43009005	Te jayeb c'ahc'al ayon ta bahlumilal , sacal q'uinalon yu'un te bahlumilale , xchi .
43009006	Laj yalbel a , la stuhbatay lum , la spas ta ahch'al , la sjaxbe ta sit te ts'o'sit ,
43009007	soc hich a yalbe : Bahan , poca asit ta yawil ha' ta Siloé , xchi . ( Te Siloé , ha Ticombil , xchi te c'asesbile . ) Hich baht , la spoc sit , la yilix q'uinal a suht bahel .
43009008	Te spat-xuhc soc te mach'atic ilbil yu'un te ts'o'sit ta nahil to , la yalic : ¿ Ma bal ha'uc te mach'a ya xhuhcaj ta c'ambajel ini ? xchihic .
43009009	Ay mach'atic la yalic : Ha , xchihic . Ay yantic la yalic : Sjel ta ha yilel , xchihic . Pero la yal te winic : Ho'on , xchi stuquel .
43009010	La sjoc'obeyic : ¿ Bin ut'il jahm asit ? xchihic .
43009011	La sjac' : Te jtuhl winic Jesús sbihil la spas ahch'al , la sjaxbon ta jsit , la yalbon : Bahan ta Siloé , poca asit , xchi . Hich bohon , la jpoc jsit , hich la jquil q'uinal , xchi te winique .
43009012	La sjoc'obeyic : ¿ Banti ay te winique ? xchihic . Ma jna' , xchi .
43009013	La yiq'uic bahel ta stojol fariseohetic te mach'a ts'o'sit ta nahil to .
43009014	Ha sc'ahc'alel cux-o'tan a te la spas ahch'al te Jesús soc te la sjambe te site .
43009015	Joc'obot yu'un te fariseohetic bin ut'il jahm te site . La sjac' te winic : La sjaxbon ahch'al ta jsit , la jpoc , hich ya quilix q'uinal , xchi .
43009016	Ay fariseohetic hich la yalic : Te winic ini , ma ba talem ta stojol Dios , como ma ba ya scanantay te sc'ahc'alel cux-o'tan , xchihic . Ay yantic la yalic : ¿ Bin ut'il ya xhu' yu'un spasel señahiletic te mach'a jmulawil ? xchihic . Hich la stij sbahic ta c'op yu'un .
43009017	Ha yu'un la scha'joc'obeyic xan te ts'o'site : ¿ Bin yac awal ha'at yu'un te mach'a la sjambat asit ? la yutic . Ha jalwanej , xchi .
43009018	Pero te judíohetic ma ba la sch'uhunic te ha ts'o'sit ta nahil to soc te jahmix te site , ha to c'alal la yic'beyic tal te sme'stat te mach'a jambot sit ,
43009019	soc la sjoc'obeyic : ¿ Ha bal awal-anich'anic ini te ts'o'sit a ayin yac awalic ? ¿ Bin ut'il ay a te ya yilix q'uinal ? la yutic .
43009020	La sjac' te sme'stat : Jna'ojcotic te ha cal-jnich'ancotic soc te ts'o'sit a ayin .
43009021	Pero te bin ut'il ya yilix q'uinal ta ora ini , ma ba ya jna'cotic soc ma ba ya jna'cotic mach'a a te jambot sit yu'une . Joc'obeyahic , ayix ya'bilal , ha nix ya yal sba , xchihic .
43009022	Hich la yal te sme'stat yu'un xi'ojic te judíohetic , como te judíohetic schapojic te ya yich' loq'uesel ta sinagoga te mach'a ya sch'uhun te ha Mesías te Jesús .
43009023	Ha scuentahil te hich la yalic te sme'stat : Ayix ya'bilal , joc'obeyahic , te xchihique .
43009024	Ha yu'un la scha'ticonic ta iq'uel tal te winic te ts'o'sit ta nahil to , hich la yalbeyic : ¡ Halbeya yutsilal te Diose ! Jna'ojcotic te ha jmulawil te winique , xchihic .
43009025	La sjac' te winique : Teme jmulawil , ma jna' te ho'one ; ha nax ya jna' te ts'o'siton ta nahil to , pero yo'tic ya quilix q'uinal , xchi .
43009026	La scha'joc'obeyic xan : ¿ Bin la spasbat ? ¿ Bin ut'il la sjambat asit ? la yutic .
43009027	La jcalbeyexix , pero ma xac'an yac awa'iyic . ¿ Bin yu'un yac ac'an yac awa'iyic xan ? ¿ Yu'un bal yac ac'anic te ha nix hich ya x'ochex ta jnopojelil yu'un ? xchi .
43009028	La slabanic , hich la yalic : Ha'at jnopojelat yu'un ; yan te ho'otcotic , ha jnopojelotcotic yu'un Moisés .
43009029	Jna'ojcotic te c'oponot yu'un Dios te Moisés , pero te winic ini , ma jna'cotic ban talem stuquel , xchihic .
43009030	La sjac' te winique : Ha jchahp ya ca'iy a te ma xana'ic ban talem , pero la sjambon te jsite .
43009031	Jna'ojtic te ma x'a'iybot sc'opic yu'un Dios te jmulawiletique ; yan te mach'a ha xi'oj te Dios soc te ya spasbe te bin ya sc'an yo'tan , ya x'a'iybot sc'op yu'un stuquel .
43009032	Yalel ta shahchibal mayuc ya xchicnaj ta halel te ya xjambot sit te mach'a ts'o'sit a te ayine .
43009033	Te yu'unuc ma ba talem ta stojol Dios , mayuc bin ya xhu' yu'un spasel te hichuque , xchi .
43009034	La sjaq'uic : Ta scuenta mulil te ayinat , ¿ ha'at bal yac anohptesotcotic ? la yutic . Hich la stenic loq'uel .
43009035	La ya'iy te Jesús te tenot loq'uel te winique . C'alal la sta , hich la yalbe : ¿ Ya bal ach'uhun te Snich'an Dios ? xchi .
43009036	¿ Mach'a a , Cajwal , yu'un ya jch'uhun ? xchi te winique .
43009037	Halbot yu'un te Jesús : Awilojix ; ha nix te mach'a yacat ta c'op soque , xchi .
43009038	Ya jch'uhun , Cajwal , xchi te winique . Hich la yich' ta muc' .
43009039	La yal te Jesús : Ha talemon ta bahlumilal scuenta jchahpanwanej , scuenta yu'un te mach'atic ma ba ya yilic q'uinal , ya me yilic q'uinal , soc te mach'atic ya yilic q'uinal , ts'o'sit ya xc'ohtic , xchi .
43009040	Ay fariseohetic sjoquinej , c'alal hich la ya'iyic , la sjoc'obeyic : ¿ Yu'un bal ha nix hich ts'o'sitotcotic te ho'otcotique ? xchihic .
43009041	La sjac' te Jesús : Te ts'o'situquex , mayuc amulic te hichuque , pero yo'tic , te bin ut'il yac awalic : Ya quilcotic q'uinal , te xchihex , ay amulic ya xhil .
43010001	Jamal ya calbeyex , te mach'a ma ba ya x'och ta sti'il corral yu'un tuminchijetic , teme yan banti ya x'och , ha me j'elec' soc j'uts'inwanej abi .
43010002	Yan te mach'a ya x'och ta sti'il , ha me te jcanan yu'un te tuminchijetic stuquel .
43010003	Te jcanan-ti'corral ya sjambe te ti'corral , soc te tuminchijetic ya ya'iybe te sc'ope ; soc ya yalticlambe sbihil te tuminchijetic yu'un , hich ya yic'ticlan loq'uel .
43010004	Te c'alal ya sloq'ues spisil te tuminchijetic yu'un , ha ya xnahilij bahel ; soc ya xt'unot bahel yu'un te tuminchijetic como ya sna'beyic sc'op .
43010005	Yan te mach'a ma ba ya sna'beyic sba , ma ba ya st'unic bahel stuquel , ya x'ahnic bahel ta stojol , como ma ba ya sna'beyic sba te sc'ope , xchi .
43010006	Ta scuenta te sloc'ombahil c'op ini la sc'oponlan , pero ma ba la sna'beyic scuentahil te bin halbotique .
43010007	Hich halbotic xan yu'un te Jesús : Jamal ya calbeyex , ho'on te ti'corralon yu'un te tuminchijetique .
43010008	Spisil te mach'atic nahil talic cu'un , ha j'eleq'uetic soc j'uts'inwanejetic stuquelic , pero ma ba a'iybot sc'opic yu'un te tuminchijetique .
43010009	Ho'on te ti'corralon , te mach'a ho'on ta jcuenta te ya x'och bahel , ya me xcol ; ya x'och soc ya xloc' , soc ya sta swe'el .
43010010	Te j'elec' ha nax ya xtal ta elec' , ta milaw soc ta jinaw . Ho'on talemon scuenta yu'un ya yich' scuxlejalic , scuenta yu'un bayel ya yich' scuxlejalic a .
43010011	Ho'on te lequil jcanan-tuminchijon ; te lequil jcanan-tuminchij ya yac' scuxlejal ta scuenta te tuminchijetique .
43010012	Yan te mach'a tojbil nax , te ma ha'uc te jcanan , te ma yu'unuc te tuminchijetic , teme ya yil ya xtal ha'mal ts'i' , ya yihquitay hilel te tuminchijetic , ya xloc' ta ahnel . Hich te ha'mal ts'i' ya yochintay te tuminchijetic soc ya spucticlan bahel .
43010013	Ya xloc' ta ahnel te mach'a tojbil nax , como yac nax ta tojel soc mayuc sc'oblal ta yo'tan te tuminchijetique .
43010014	Ho'on te lequil jcanan-tuminchijon ; ya jna'ticlambe sba te tuminchijetic cu'un , soc te tuminchijetic cu'un ya sna'bonic jba ,
43010015	hich te bin ut'il ya sna'bon jba te Tatil soc te ya jna'be sba te Tatile ; soc ya cac' jcuxlejal ta scuenta te tuminchijetique .
43010016	Ay to yantic tuminchijetic cu'un te ma ba ochemic ta corral , ya sc'an te ha nix hich ya quic'ticlan tal ; ya me ya'iybonic jc'op , ha jtsohb nax ya xc'ohtic soc jtuhl nax jcanan yu'unic .
43010017	Ha yu'un c'uxon ta yo'tan te Tatil como ya cac' jcuxlejal , soc patil ya quich' xan te jcuxlejale .
43010018	Mayuc mach'a ya smilon , ho'on nix ya cac' jcuxlejal ta sc'anojel co'tan . Ay ta jcuenta ya cac' te jcuxlejal soc ay ta jcuenta te ya jcha'ich' xan te jcuxlejal . Hich pasbilon ta mandar yu'un te Jtate , xchi .
43010019	Te judíohetic yan buelta la stij sbahic ta c'op yu'un te bin la yal .
43010020	Ay tsobolic la yalic : Ay pucuj ta yo'tan , sohquem sjol . ¿ Bin stuc awu'un yac awa'iybeyic sc'op ? xchihic .
43010021	Ay yantic la yalic : Ma hichuc sc'op te mach'a ay pucuj ta yo'tan . ¿ Ya bal xhu' ya sjambe sit ts'o'sit te pucuje ? xchihic .
43010022	Ha yorahil te q'uin yu'un yaq'uel ta stojol Dios te Templo ta Jerusalén . Yorahil sic a ,
43010023	te Jesús yac ta behel ta Templo ta slehch-na yu'un Salomón .
43010024	C'oht ta joytayel yu'un te judíohetic , hich la yalbeyic : ¿ Bin to ora te ma ba yac awac' jna'cotic ? Teme ha'at Cristohat , hala ca'iycotic ta jamal , la yutic .
43010025	La sjac' te Jesús : La jcalbeyexix , pero ma ba yac ach'uhunic . Ha testigo cu'un te a'teliletic yacon ta spasel ta scuenta sbihil te Jtate .
43010026	Pero ma ba yac ach'uhunic , como ma ha'uquex te tuminchijex cu'un , hich te bin ut'il la jcalbeyexe .
43010027	Te tuminchijetic cu'un ya ya'iybonic jc'op soc ya jna'ticlambe sba , soc ya st'unonic ;
43010028	soc ho'on ya ca'be scuxlejalic sbahtel q'uinal , ma jaymehl ya xch'ayic , soc mayuc mach'a ya xhu' ya spojbonic ta jc'ab .
43010029	Te Jtat , te la yac'ticlambon te tuminchijetic , ha toyol yu'un spisil yantic , mayuc mach'a ya xhu' ya spojbe loq'uel ta sc'ab te Jtate .
43010030	Jun ayon soc te Jtate , xchi .
43010031	Ha yu'un te judíohetic la scha'tamic xan ton yu'un ya sch'ojic a te Jesús ,
43010032	pero la yal te Jesús : La jca'beyex awilic bayel lequil a'teliletic yu'un te Jtate . ¿ Bin a'telil te yac ach'ojonic ta ton yu'une ? xchi .
43010033	La sjaq'uic te judíohetic : Ma ha'uc ya jch'ojatcotic ta ton yu'un te lequil a'telil , ha ya jch'ojatcotic ta ton yu'un te yac abohlc'optaybel Dios , como ha'at winicat yac acuybel aba ta Dios , xchihic .
43010034	La sjac' te Jesús : ¿ Ma bal hichuc ts'ihbabil ta Ley awu'unic : Ho'on caloj te ha'ex diosex , ma bal xchihuc ?
43010035	Teme , diosex , xchi sc'oblalic te mach'atic hul ta stojolic te sc'op Diose , ( ma xhu' ya xch'ay te bin ts'ihbabil ta Shun Dios ) ,
43010036	¿ ha xan te mach'a tsahbil yu'un Dios soc te ticombil tal ta bahlumilal yu'un , te ha'ex yac awalic : Yac abohlc'optaybel Dios , xchihex , ta scaj te la jcal : Ha Snich'anon te Diose , te xchihone ?
43010037	Teme ma ba yacon ta spasbeyel ya'tel te Jtate , ma me xach'uhunonic .
43010038	Yan teme yacon ta spasel , aunque ma ba yac ach'uhunonic , ch'uhunahic te a'teliletic , scuenta yu'un hich yac ana'ic soc hich yac ach'uhunic a te ay ta jtojol te Tatil soc te ayon ta stojol te Tatile , xchi .
43010039	Ya c'an stsaquic yan buelta , pero col ta sc'abic .
43010040	Cha'baht xan ta jehch Jordán te Jesús , ta banti nahil la yac' ich'-ha' te Juan ; tey hil a .
43010041	Tsobol talic ta stojol , hich la yalic : Melel te Juan mayuc seña la spas stuquel ; pero spisil te bin la yal te Juan sc'oblal te winic ini , melel nix a , xchihic .
43010042	Tsobolic la sch'uhunic tey a te Jesús .
43011001	Ay ta chamel jtuhl winic , Lázaro sbihil , te ay ta Betania , ha te tut pueblo yu'un te María soc Marta te swixe .
43011002	( Te María , te ha sbanquil te Lázaro te ay ta chamel , ha nix te la smalbe perfume te Cajwaltic soc te la scusbe ta stsotsel sjol te yoque . )
43011003	Ha yu'un te antsetic la sticonic ta halbeyel te Jesús : Cajwal , ay ta chamel te mach'a c'ux ta awo'tan , xchi c'ohel .
43011004	C'alal la ya'iy te Jesús , hich la yal : Te chamel yich'oj , ma yu'unuc ya xcham yu'un , ha ya x'ich'ot ta muc' a te Diose , scuenta yu'un ha ya x'ich'ot ta muc' a te Snich'an Dios , xchi .
43011005	C'uxic ta o'tanil yu'un Jesús te Marta soc te yihts'in soc te Lázaro .
43011006	C'alal la ya'iy te ay ta chamel te Lázaro , cheb xan c'ahc'al halaj tey a .
43011007	Patil , la yalbe te jnopojeletic yu'un : Conic , ya suhtotic xan bahel ta Judea , xchi .
43011008	Pero la yalic te jnopojeletic yu'un : Rabí , c'an sch'ojatix ta ton te judíohetique , ¿ ya bal xcha'bahat xan tey a ? xchihic .
43011009	La sjac' te Jesús : ¿ Ma bal lahchayebuc ora yich'oj te jun c'ahc'al ? Te mach'a ya xbehen ta c'ahc'alel ma ba ya sc'ohchin yoc , como ya yil q'uinal ta scuenta te sacal q'uinal yu'un te bahlumilale .
43011010	Yan te mach'a ta ahc'abal ya xbehen , ya sc'ohchin yoc , como mayuc sacal q'uinal ta stojol , xchi .
43011011	C'alal laj yalbel , hich la yal xan : Wayalix te Lázaro te jun co'tan jbahtic soc , pero ya xbaht jtij hahchel , xchi .
43011012	Cajwal , teme wayale , yu'un ya xlecub ta chamel , xchihic te jnopojeletique .
43011013	Pero te Jesús yac yalbel te chamix te Lázaro . Pero la scuyic te la yal te wayale .
43011014	Ha yu'un jamal la yal te Jesús : Chamix te Lázaro .
43011015	Tse'el co'tan awu'unic te ma ba tey ayon a , scuenta yu'un yac ach'uhunonic . Conic tey a , xchi .
43011016	Te Tomás , te Dídimo yan sbihil , la yalbe te yantic jnopojeletic : Coniquic ec , pajal ac'a chamucotic soc , xchi .
43011017	C'alal c'oht te Jesús , schanebalix c'ahc'al smuquel a te Lázaro .
43011018	Te Betania nopol yiloj sba soc Jerusalén , jteb ma sta jun legua ,
43011019	tsobol judíohetic talem yilbelic te Marta soc te María scuenta yu'un ya smuc'ubtesbeyic q'uinal ya'iyic yu'un te cham te sbanquilique .
43011020	C'alal la ya'iy te Marta te talix te Jesús , baht sta talel , yan te María hil ta na stuquel .
43011021	Te Marta hich c'oht yalbe te Jesús : Cajwal , te li'uc ayate , ma ba cham te jbanquil te hichuque .
43011022	Pero jna'oj te spisil bin yac ac'ambe te Diose , ya ya'bat , xchi .
43011023	Halbot yu'un te Jesús : Ya xcha'cuxaj te abanquile , xchi .
43011024	Jna'oj te ya xcha'cuxaj ta yorahil cha'cuxajel ta slajibal c'ahc'al , xchi te Marta .
43011025	Halbot yu'un te Jesús : Ho'on te cha'cuxajelon soc ho'on te cuxlejalone ; te mach'a ya sch'uhunon , aunque chamen , ya me xcuxaj .
43011026	Spisil te mach'a cuxajtic soc te ya sch'uhunonic , ma ba ya xchamic sbahtel q'uinal . ¿ Hich bal ach'uhunej ? xchi .
43011027	Hich , Cajwal ; jch'uhunej te ha'at Cristohat , te Snich'anat Dios , te talemat ta bahlumilal , xchi .
43011028	C'alal laj yalbel a , baht sjuc ta c'op te María te yihts'in , hich muquen la yalbe : Hulix te Maestro , yac yic'belat , xchi .
43011029	C'alal hich la ya'iy te María , ora la stehc'an sba , baht sjuc ta c'op te Jesús .
43011030	Ma to ba ochem bahel ta tut pueblo te Jesús , tey to ay a te banti tahot yu'un te Marta .
43011031	Hich te judíohetic te talemic yu'un ya smuc'ubtesbe q'uinal ya'iyic , c'alal la yilic te la stehc'an sba ta ora te María soc te loc' bahele , la st'unic bahel , yu'un la yalic : Baht wan ta oq'uel ta muquenal , xchihic .
43011032	C'alal c'oht ta banti ay Jesús te María , c'alal la yil , la squejan sba ta ye'tal yoc , hich la yalbe : Cajwal , te li'uc ayate , ma ba cham te jbanquil te hichuque , xchi .
43011033	C'alal la yil te Jesús te yac ta oq'uel te María soc te ha nix hich yaquic ta oq'uel te judíohetic te sjoquinejic tale , la spich' sba yo'tan , la smel yo'tan yu'un ,
43011034	hich la yal : ¿ Banti c'oht awaq'uic ? xchi . Con , ilawil , Cajwal , xchihic .
43011035	Oc' te Jesús .
43011036	Ha yu'un hich la yalic te judíohetique : Ilawilic , mero bayel c'ux ta yo'tan , xchihic .
43011037	Pero ay yantic te hich la yalic : Te bin ut'il la sjambe sit ts'o'sit ha'i winic ini , ¿ ma bal hu'uc yu'un te ma ba la yac' chamuc te Lázaro ? xchihic .
43011038	Te Jesús la scha'pich' sba yo'tan , tal ta muquenal . Hotbil ton te muquenal soc ay muc'ul ton macbil sti'il a .
43011039	La yal te Jesús : Loq'uesahic te tone , xchi . Pero te Marta te swix te mach'a chamen , la yalbe : Tuhix , Cajwal , como schanebalix c'ahc'al a , xchi .
43011040	¿ Ma bal lajuc calbatix teme yac ach'uhun ya me awilbe yutsilal te Diose ? xchi te Jesús .
43011041	Hich la sloq'uesic te ton ta banti yac'ojic hilel te chamen winique . Te Jesús la shach mohel sit ta toyol , hich la yal : Jtat , wocol awal te la awa'iybon te jc'ope .
43011042	Jna'oj te spisil ora yac awa'iybon jc'op , pero hich la jcal yu'un te tsobol ants-winiquetic li' sjoytayejonic , scuenta yu'un hich ya sch'uhunic a te ha'at aticonejon tal , xchi ta sc'oponel Dios .
43011043	C'alal laj yalbel a te Jesús , tulan c'opoj : ¡ Lázaro , loc'an talel ! xchi .
43011044	Hich loc' talel te chamen winique , bech'ticlambil yoc sc'ab ta pac' , soc potsol sit yelaw ta chuhquilal . Halbotic yu'un te Jesús : Polbeyahic te spohtsil pac' , ac'ahic bahel , xchi .
43011045	Te judíohetic te sjoquinejic te María , c'alal la yilic te bin la spas te Jesús , hich la sch'uhunic .
43011046	Pero ay yantic te baht yalbeyic te fariseohetic te bin la spas te Jesús .
43011047	Ha yu'un te principal sacerdotehetic soc te fariseohetic la stsobic te jchahpanwanejetic , hich la yalic : ¿ Bin ya cutic ? como bayel señahiletic yac spasticlambel te winique .
43011048	Teme hich nax ya xhil cu'untic , spisilic ya sch'uhunic , soc hich ya xtal te romanohetic , ya me sjimbotic te ch'ul awilal cu'untic soc te nación cu'untique , xchihic .
43011049	Ha yu'un c'opoj te jtuhle , Caifás sbihil , te muc'ul sacerdote ta hich ora , hich la yal : Mayuc bin yac ana'ic .
43011050	Ma xana'ic te ha lec xan te jtuhl nax winic ya xlaj ta scuenta te pueblo , te bin ut'il te ya xlaj spisil te nación , xchi .
43011051	Ma stuquel-o'tanuc nax te hich la yal , pero como ha muc'ul sacerdote ta hich ora , la yal ta sc'op-jalwanej te ha ya xlaj ta scuenta te nación .
43011052	Soc ma ha'uc nax ta scuenta te nación , ha nix yu'un te ya stsob ta junax te yal-snich'nab Dios te puhquemique .
43011053	Ha yu'un tey ora la schapbeyic sc'oblal ta milel a te Jesús .
43011054	Ha yu'un te Jesús ma ba behen ta comonsitil ta yohlil te judíohetique , loc' tey a , baht ta jun lugar nopol ta jochol taquin q'uinal , ta jun pueblo Efraín sbihil ; tey halaj soc a te jnopojeletic yu'un .
43011055	Nopol sta yorahil a te Q'uin Pascua yu'un te judíohetic , tsobolic hahchic bahel tey a , bahtic ta Jerusalén yu'un ya slecubtes sbahic te ma to sta yorahil Pascua a .
43011056	La slehic te Jesús , soc te c'alal ayic ta Templo a talel c'axel la sjoc'obe sbahic : ¿ Bin xchihex yu'un ? ¿ Ma bal yacuc xtal ta il-q'uin ? xchihic .
43011057	Te principal sacerdotehetic soc te fariseohetic yalojic mandar teme ay mach'a ya sna' banti ay te Jesús , ac'a yalic scuenta yu'un ya stsaquic .
43012001	Waqueb c'ahc'al ma to sta yorahil Q'uin Pascua a , te Jesús baht ta Betania ta banti ay te Lázaro , ha te mach'a cham soc te cha'cuxajtesot tal ta yohlil chamen winiquetic .
43012002	La yiq'uic ta we'el tey a te Jesús ; la ya'iy mac'linwanej te Marta , yan te Lázaro ay ta mesa soc Jesús soc te yantique .
43012003	Te María la yich' tal j'ohlil litro lequil perfume pasbil ta nardo , te bayel stojol , la smalbe ta yoc Jesús soc la scusbe ta stsotsel sjol . Noj ta yic' perfume te nahe .
43012004	Te jtuhl jnopojel yu'un , ha te Judas Iscariote snich'an Simón , ha te mach'a ya xbaht yac' ta c'abal te Jesús , hich la yal :
43012005	¿ Bin yu'un ma ba la yich' chonel ta ho'lajunwinic ( 300 ) denario te perfume , yu'un ya yich' a'beyel te pobrehetique ? xchi .
43012006	Ma yu'unuc te ay ta yo'tan te pobrehetic te hich la yale , yu'un ha j'elec' , como yich'oj te yawil taq'uin yu'unic soc ay ya sloq'ues te bin ya yich' otsesel tey a .
43012007	La sjac' te Jesús : Teyuc a . Como ha sq'uejoj yu'un te bin ora ya xmuhcon .
43012008	Como te pobrehetic spisil ora ajoquic stuquel , yan te ho'one , ma spisiluc ora ya joquinex , xchi .
43012009	Bayel judíohetic la sna'ic te tey ayix a te Jesús , hich talic , ma ha'uc nax ta scuenta te Jesús , ha tal yilic te Lázaro te cha'cuxajtesot tal ta yohlil chamen winiquetic yu'un te Jesuse .
43012010	Ha yu'un te principal sacerdotehetic ha nix hich la schapbeyic sc'oblal ta milel te Lázaro ,
43012011	como ha ta scuenta te tsobol judíohetic la spit loq'uel sbahic soc la sch'uhunic te Jesús .
43012012	Ta schebal c'ahc'al tsobol mach'atic talemic ta il-q'uin , c'alal la ya'iyic te c'ohelix ta Jerusalén te Jesús ,
43012013	la yich'ic bahel ya'binal xahn soc baht stahic tal te Jesús , hich la yalic ta aw : ¡ Hosana ! ¡ Bayel yutsil te mach'a talem ta scuenta sbihil te Cajwaltic , te Ajwalil yu'un Israel ! xchihic ta aw .
43012014	Te Jesús la sta jcoht jcolel burro , mo a , hich te bin ut'il ts'ihbabil :
43012015	Ma xiwat , yantsilel Sión ; ilawil , yac ta talel te Ajwalil awu'un , mohem ta tut burro te ha yal burra , xchi .
43012016	Te jnopojeletic yu'un ma ba la sna'beyic scuentahil ta ora te bin c'oht ta pasel , pero te c'alal ac'ot ta ich'el ta muc' a te Jesús , la sna'ic te hich nix ts'ihbabil sc'oblal a soc te hich pasbot yu'unique .
43012017	Te mach'atic sjoquic te Jesús te c'alal la yic' loq'uel tal ta muquenal te Lázaro , te c'alal la scha'cuxajtes tal ta yohlil chamen winiquetic , yac yalbelic te bin la yilique .
43012018	Ha scuentahil te c'oht stahic tal te Jesús te ants-winiquetic , como ya'iyejic te spasoj te señahil ini .
43012019	Pero te fariseohetic talel c'axel hich la yalbe sbahic : Ilawilic , mayuc bin yac ta hu'el cu'untic . Ilawilic , spisil te ants-winiquetic st'unojic te Jesús , xchihic .
43012020	Ay griego-winiquetic te mohemic tal ta yich'el ta muc' Dios ta yorahil q'uin .
43012021	C'oht sc'oponic te Felipe te talem ta Betsaida te ay ta sq'uinal Galilea , hich la yalbeyic wocol : Tatil , ya jc'an ya quilcotic te Jesús , xchihic c'ohel .
43012022	Hich te Felipe baht yalbe te Andrés ; te Andrés soc te Felipe baht yalbeyic te Jesús .
43012023	La yal te Jesús : La stahix yorahil te ya x'ac'otix ta ich'el ta muc' te Nich'anil ay ta scuenta winic .
43012024	Tulan sc'oblal ya calbeyex : Te manchuc ya xyahl cohel ta lum soc ya xlaj te jp'ij sbac' trigo , stuquel ya xhil , pero teme ya xlaje , bayel sit ya yac' .
43012025	Te mach'a ya sc'uxultay te scuxlejal , ya me xch'ay te scuxlejal ; yan teme ya sloq'ues sba ta yo'tan li' ta bahlumilal , ya me yich' scuxlejal sbahtel q'uinal stuquel .
43012026	Teme ay mach'a ya yac' sba ta a'batinel cu'un , ac'a st'unon ; te banti ayon , ha nix hich tey ay a te a'bat cu'une . Te mach'a ya yac' sba ta a'batinel cu'un , ya me x'ich'ot ta cuenta yu'un te Jtate .
43012027	Ta ora ini , bayel ayon ta wocol ya ca'iy . ¿ Bin ya cal yu'un ? ¿ Jtat , coltayawon loq'uel ta jwocol ta ora ini , xchihon bal ? como ha nix talemon yu'un a .
43012028	Jtat , ac'a ta ich'el ta muc' te abihile , xchi te Jesús . Tal c'op ta ch'ulchan te la yal : Cac'ojix ta ich'el ta muc' , soc ya cac' xan ta ich'el ta muc' , xchi .
43012029	Te mach'atic tey ayic a te la ya'iyic te c'ope , ay la yalic te ha chahwuc ; ay yantic la yalic : Ha ch'ul a'bat te jucot ta c'op yu'une , xchihic .
43012030	Pero la yal te Jesús : Ma ho'ucon ta jcuenta te tal te c'op la awa'iyique , ha'ex ta acuentahic te tale .
43012031	La stahix yorahil te ya x'och ta ich'el ta c'op te mach'atic ayic ta bahlumilal ; la stahix yorahil te ya yich' loq'uesel te principal yu'un te bahlumilal ini .
43012032	Soc ho'on , c'alal ya quich' toyel hahchel ta lum , ya me quic' ta jtojol spisil ants-winiquetic , xchi .
43012033	Te bin ut'il hich la yal , ha la yac' ta na'el te bin lajelil ya ya'iy .
43012034	Hich la sjaq'uic te ants-winiquetique : Ca'iyejcotic ta Shun Dios te stalel cuxul te Cristo . Ha yu'un ¿ bin yu'un yac awal te ya sc'an ya yich' toyel hahchel te Nich'anil ay ta scuenta winic ? ¿ Mach'a a te Nich'anil ay ta scuenta winic yac awale ? xchihic .
43012035	Halbotic yu'un te Jesús : Ma haluquix c'ahc'al te ay sacal q'uinal ta atojolic , ha yu'un behenanic te jayeb xan ora ay sacal q'uinal scuenta yu'un ma ch'ayaluc awo'tanic a ya stahex te yihc'al q'uinale , como te mach'a ya xbehen ta yihc'al q'uinal , ma sna' banti ya xbaht .
43012036	Pero te c'alal ay to sacal q'uinal awu'unic , ch'uhunahic te sacal q'uinal scuenta yu'un al-nich'anex yu'un sacal q'uinal ya xc'ohex a , xchi . C'alal laj yalbel a , baht te Jesús soc la snac' sba ta stojolic .
43012037	Aunque bayel señahiletic la spas ta stojolic , ma ba la sch'uhunic te Jesús ,
43012038	scuenta yu'un hich ya xc'oht ta pasel a te bin yaloj te jalwanej Isaías , te hich la yal : Cajwal , ¿ mach'a sch'uhunej te bin la jcalcotic ? ¿ Soc mach'a a'bot yil bin ut'il ay te sc'ab te Cajwaltique ? xchi .
43012039	Ha scuentahil te ma ba hu' yu'unic sch'uhunel , como hich nix yaloj a te Isaías :
43012040	La smacbe sitic soc la stonobtesbe yo'tanic , scuenta yu'un ma xyilic q'uinal ta sitic , soc ma xc'oht ta yo'tanic , soc ma ba ya suhtes yo'tanic , te hich ya jlecubtes te hichuque , xchi .
43012041	Hich la yal te Isaías te c'alal la yilbe yutsilal te Jesús soc te la yalbe sc'oblale .
43012042	Pero ay tsobolic te la sch'uhunic , soc nix te mach'atic ay ya'telic ta stojol te pueblo , pero ma ba la yalic ta jamal , como la xi'ic te fariseohetic , scuenta yu'un ma ba ya yich'ic loq'uesel ta sinagoga .
43012043	Como c'ax hich la smulanic te lec ya x'ilotic yu'un ants-winiquetic te bin ut'il lec ya x'ilotic yu'un Dios .
43012044	Tulan c'opoj te Jesús , hich la yal : Te mach'a ya sch'uhunon , ma ba jtuquel ya sch'uhunon , ha ya sch'uhun te mach'a la sticonon tale ;
43012045	soc te mach'a yac yilbelon , ha yac yilbel te mach'a la sticonon tale .
43012046	Ho'on te sacal q'uinalon te talemon ta bahlumilal scuenta yu'un spisil te mach'a ya sch'uhunon , ma ba ya x'ayin ta yihc'al q'uinal .
43012047	Te mach'a ya ya'iybon jc'op pero teme ma ba ya sch'uhun spasel , ma ho'ucon ya quich'be sc'op , como ma ha'uc talemon yu'un ya quich' ta c'op te ants-winiquetic , ha talemon yu'un ya jcoltay te mach'atic ayic ta bahlumilal .
43012048	Te mach'a ya sp'ajon soc te ma ba ya yich'bon ta cuenta te jc'ope , ay bin ya x'ich'ot ta c'op yu'un : ha te jc'op te caloje , ha ya x'ich'bot sc'op yu'un ta slajibal c'ahc'al .
43012049	Ma jtuquel-o'tanuc c'opojon ta jcuenta ; te Jtat te la sticonon tal , ha la spason ta mandar te bin ya sc'an ya cal soc te ya jpuc ta halel .
43012050	Jna'oj te ha ya yac' cuxlejal sbahtel q'uinal te mandaril yu'un . Ha yu'un te bin ya cal , hich nix ya cal te bin ut'il yalbeyejon te Tatile , xchi te Jesús .
43013001	Ma to sta yorahil Q'uin Pascua a , te Jesús sna'oj te c'ohtix yorahil te ya yihquitayix hilel te bahlumilal soc te ya xbahtix ta stojol te Tatile . C'ux la ya'iy ta yo'tan te mach'atic ay yu'un ta bahlumilal , c'ux la ya'iy ta yo'tan ha to c'alal ta slajibal .
43013002	C'alal ayic ta we'el a , te Judas Iscariote snich'an Simón halbotix ta yo'tan yu'un a te pucuj te ya yac' ta c'abal te Jesús .
43013003	Sna'oj te Jesús te spisil a'bibil ta sc'ab yu'un te Tatil , soc te hahchem tal ta stojol Dios soc te ya suhtix bahel ta stojol Dios ;
43013004	hich la stehc'an sba tey ta banti ayic ta we'el , la sloq'ues te smuc'ul-c'u' , la stsac jun toalla soc la sbech' ta sch'uyomba .
43013005	Patil , la yac' ha' ta jahy , hahch spocticlambe yoc te jnopojeletic yu'un , soc la scusticlambe ta toalla te bech'el ta sch'uyomba .
43013006	C'alal c'oht ta stojol te Simón Pedro , la yal te Pedro : Cajwal , ¿ ha'at bal c'an apocbon coc ? xchi .
43013007	La sjac' te Jesús : Te bin yac jpasbel ta ora ini , ma ba yac ana'be scuentahil , pero patil to ya me ana'be scuentahil , xchi sc'oblal .
43013008	La yal te Pedro : Mayuc bin ora yac apocbon coc , xchi . Teme ma ba ya jpocat , yu'un nix ma cu'unucat a , xchi te Jesús .
43013009	La yal te Simón Pedro : Cajwal , ma ha'uc nax xapocbon te coque , pocbon ec te jc'ab soc jol , xchi .
43013010	Halbot yu'un te Jesús : Te mach'a atinemix , ha xanix ya sc'an pocbeyel yoc , hich me scohtol pocbil ya xc'oht a . Te ha'ex pocbilexix , aunque ma apisilicuc , xchi sc'oblalic .
43013011	Como sna'oj te mach'a ya x'ac'ot ta c'abal yu'un , ha scuentahil la yal : Ma apisilicuc pocbilex , te xchihe .
43013012	C'alal laj yo'tan spocticlambeyel yoc te jnopojeletic yu'un , la yich' xan te smuc'ul-c'u' , suht xan bahel ta mesa , hich la yal : ¿ Ana'ojic bal te bin la jpasbeyexe ?
43013013	Ha'ex hich yac awalbonic : Maestro soc Cajwal , xchihex , lec te hich yac awalic , como ho'on nix a .
43013014	Teme ho'on , te Ajwalilon soc te Maestrohon awu'unic , la jpocbeyex awoquic , ha nix hich ya sc'an te talel c'axel yac apocbe aba awoquique .
43013015	La jca'beyex awilic scuenta yu'un ha nix hich yac apasic te bin la jpasbeyexe .
43013016	Tulan sc'oblal ya calbeyex , te a'bat ma ha'uc toyol yu'un te yajwal , soc te mach'a ticombil tal , ma ha'uc toyol yu'un te mach'a ticonot tal yu'un .
43013017	Teme hich ana'ojic , bayel me awutsilic teme hich yac apasique .
43013018	Ma apisilicuc te hich ya calbeyex ac'oblalic ; jna'oj mach'atic te tsahbilix cu'un . Pero ya sc'an te hich ya xc'oht ta pasel te bin ts'ihbabil ta Shun Dios : Te mach'a pajal ya xwe'on soc , la spason ta jcontra , te xchihe .
43013019	Ya calbeyex yo'tic te ma to ba c'ohem ta pasel a , scuenta yu'un te c'alal ya xc'oht ta pasel ya me ach'uhunic te ho'on ayon .
43013020	Tulan sc'oblal ya calbeyex , te mach'a ya yich' ta cuenta te mach'a ticombil cu'une , ho'on me la yich'on ta cuenta abi ; soc te mach'a la yich'on ta cuenta , ha la yich' ta cuenta te mach'a la sticonon tale , xchi .
43013021	C'alal laj yalbel a , bayel la spich' sba yo'tan te Jesús , hich la yal : Tulan sc'oblal ya calbeyex , ay jtuhlex te ya yac'on ta c'abal , xchi .
43013022	Te jnopojeletic talel c'axel la yilbe sba sitic yu'un , ma ba la sna'ic mach'a a te la yalbe sc'oblal .
43013023	Ay jtuhl jnopojel yu'un , te c'ux ta yo'tan Jesús , metsel ta sts'ehl te Jesús .
43013024	A'bot yil sc'ab yu'un te Simón Pedro te yacuc sjoc'obe te Jesús mach'a a te hich la yalbe sc'oblale .
43013025	Hich te mach'a nopol ay ta stahn Jesús , la sjoc'obe : ¿ Mach'a a , Cajwal ? xchi .
43013026	La sjac' te Jesús : Ha te mach'a ya ca'be te mulbil pan , xchi . Hich te Jesús la smul te pan , la ya'be swe' te Judas Iscariote te snich'an Simón .
43013027	C'alal la stsac te mulbil pan te Judas , och ta yo'tan te Satanás . Ha yu'un te Jesús la yalbe : Te bin ya x'och apas , pasa me ta ora , xchi sc'oblal .
43013028	Pero mayuc mach'a ta mesa te la sna'ic bin scuentahiluc te hich la yalbe .
43013029	Te bin ut'il yich'oj te yawil taq'uin te Judas , ay la scuyic te halbot yu'un Jesús te yacuc sman tal te bin ya xtuhun yu'unic ta q'uin , o te ay bin ya xbaht ya'be jtebuc te pobrehetique .
43013030	C'alal la yich' te mulbil pan te Judas , ora loc' bahel . Ahc'abalix a .
43013031	C'alal loq'uix bahel a te Judas , la yal te Jesús : Yo'tic ya x'ac'otix ta ich'el ta muc' te Nich'anil ay ta scuenta winic , soc ya x'ich'otix ta muc' te Dios ta scuenta .
43013032	Teme ich'ot ta muc' te Dios ta scuenta , ha nix hich Dios ya me yac' ta ich'el ta muc' te Nich'anil ta scuenta nix , soc nopol yorahil ya yac' ta ich'el ta muc' .
43013033	Cal-jnich'nab , jts'ihn xanix te joquexe . Yac alehonic , pero hich te bin ut'il la jcalbe te judíohetic , ha nix hich ya calbeyex yo'tic : Te banti ya xbohon , ma xhu' ya xbahex tey a te ha'exe .
43013034	Ay jun yach'il mandaril ya calbeyex : Talel c'axel c'ux xawa'iy aba ta awo'tanic ; hich te bin ut'il c'ux la jca'iyex ta co'tan , ha nix hich talel c'axel c'ux xawa'iy abahic ta awo'tanic .
43013035	Hich ya sna'ic spisil ants-winiquetic te ha'ex jnopojelex cu'un teme talel c'axel c'ux yac awa'iy aba ta awo'tanique , xchi .
43013036	La yal te Simón Pedro : Cajwal ¿ banti ya xbahat ? xchi . La sjac' te Jesús : Te banti ya xbohon , ma xhu' yac at'unon bahel ta ora ; pero ya me at'unon bahel ta patil , xchi .
43013037	La yal te Pedro : Cajwal ¿ bin yu'un te ma xhu' ya jt'unat bahel ta ora ? ¡ Ya cac' ta lajel jcuxlejal ta acuenta ! xchi .
43013038	La sjac' te Jesús : ¿ Ya bal awac' ta lajel acuxlejal ta jcuenta ? Tulan sc'oblal ya calbat , te ma to x'oc' mut a , oxeb buelta yac amucon ta awo'tan , xchi sc'oblal .
43014001	La yal te Jesús : Ma me xamel awo'tanic ; yac ach'uhunic te Diose , ch'uhunawonic ec .
43014002	Ta banti sna te Jtate ay bayel ta jtsahl banti ya xnahinex ; te yu'unuc ma hichuc aye , la jcalbeyex te hichuque . Ha yu'un ya xbaht jchahpambeyex awawilic tey a .
43014003	Teme bohon soc teme chahpaj awawilic cu'une , ya xcha'talon xan , ya xtal quiq'uex bahel scuenta yu'un te banti ayon ha nix hich tey ya x'ayinex a .
43014004	Ana'ojic te banti ya xbohon soc ana'beyejic sbehlal , xchi .
43014005	La yal te Tomás : Cajwal , ma ba jna'ojcotic banti ya xbahat ; ¿ bin ut'il c'an jna'becotic sbehlal ? xchi .
43014006	La yal te Jesús : Ho'on te behon , ho'on te smelelil-c'opon , soc ho'on te cuxlejalon ; mayuc mach'a ya xtal ta stojol te Tatil teme ma ha'ucon ta jcuenta .
43014007	Te lajuc ana'bonic jba , ha nix hich yac ana'beyic sba te Jtat te hichuque . Yo'tic yac ana'beyic sba soc awilojiquix , xchi .
43014008	La yal te Felipe : Cajwal , ac'a quilcotic te Tatil , tey ya xlaj co'tancotic a , xchi .
43014009	Halbot yu'un te Jesús : Ayix ora joquimbelex , ¿ ma to xana'bon jba , Felipe ? Te mach'a yilojonix , ha nix yilojix te Tatile . ¿ Bin yu'unix a hiche te hich yac awal : Ac'a quilcotic te Tatil , te xchihate ?
43014010	¿ Yu'un bal ma ba ach'uhunej te jun ayon soc te Tatil , soc te ha joc te Tatil ? Te jc'op yac calbelex , ma jtuquel-o'tanuc nax yac calbel , pero te Tatil , te jun ayon soc , ha yac spasbel te a'tele .
43014011	Ch'uhunawonic te jun ayon soc te Tatil soc te ha joc te Tatile ; o ch'uhunawonic yu'un te ca'tele .
43014012	Tulan sc'oblal ya calbeyex , te mach'a ya sch'uhunon , te bin a'telil yac jpasbel , ha nix hich ya me spas ; soc c'axem to xan hich ya spas a , como ya xbohon ta banti ay te Tatile .
43014013	Spisil te bin yac ac'ambeyic te Tatil ta scuenta jbihil , ya jpasbeyex , scuenta yu'un hich ya x'ich'ot ta muc' a te Tatil ta scuenta te Nich'anile .
43014014	Teme ay bin yac ac'ambeyic Dios ta scuenta jbihil , ya jpasbeyex , xchi .
43014015	Teme c'uxon ta awo'tanic , ch'uhumbonic te mandariletic cu'une .
43014016	Ho'on ya jc'ambe te Tatil , hich ya ya'beyex yan Joquinwanej awu'unic te sbahtel q'uinal ya sjoquinex ,
43014017	ha te Espíritu yu'un smelelil , ha te ma xhu' ya yich' te mach'atic ayic ta scuenta bahlumilal , como ma ba ya yilic soc ma sna'beyic sba ; yan te ha'exe , yac ana'beyic sba , como ay ta awo'tanic soc spisil ora ya sjoquinex .
43014018	Ma ba ya quihquitayex ta me'bahil ; ya xtal joquinex .
43014019	Jts'ihn xanix ya sc'an ya xch'ayon ta sit te mach'atic ayic ta bahlumilal , pero te ha'exe , ya me awilonic . Te bin ut'il cuxulon , ha nix hich ya xcuxajex .
43014020	Ta patil ya me ana'ic te jun ayon soc te Jtat , soc te ayex ta jtojol soc ayon ta atojolic .
43014021	Te mach'a yich'oj te mandariletic cu'un soc te ya sch'uhun spasel , ha me te c'uxon ta yo'tan abi . Te mach'a c'uxon ta yo'tan , c'ux me ya x'a'iyot yu'un te Jtate , soc ha nix hichon , c'ux me ya ca'iy ta co'tan soc ya cac' jba ta na'el yu'un , xchi .
43014022	La yal te Judas , ( ma ha'uc te Iscariote ) : Cajwal , ¿ bin yu'un te ho'otcotic nax yac awac' jna'batcotic aba , te ma ha'uc yac awac' aba ta na'el yu'un te mach'atic ayic ta bahlumilal ? xchi .
43014023	La sjac' te Jesús : Te mach'a c'uxon ta yo'tan , ya sch'uhumbon jc'op ; c'ux ya x'a'iyot yu'un te Jtate , soc ya xtal cac' jbahcotic ta yo'tan soc ya jnahimbecotic yo'tan .
43014024	Te mach'a ma ba c'uxon ta yo'tan ma ba ya sch'uhumbon jc'op . Te c'op yac awa'iyic ma ho'ucon , ha sc'op te Tatil te sticonejon tale .
43014025	Hich la jcalbeyex awa'iyic te c'alal joquex to a .
43014026	Pero te Joquinwanej , ha te Ch'ul Espíritu , te ya xticonot yu'un te Tatil ta scuenta jbihil , ha ya ya'beyex anopic soc ya ya'beyex ana'ic spisil te bin la jcalbeyexe .
43014027	Ya ca'beyex hilel lamal q'uinal ; ya ca'beyex te lamal q'uinal cu'un ; ma hichuc ya ca'beyex te bin ut'il ya yaq'uic te mach'atic ayic ta bahlumilal . Ma me xamel awo'tanic soc ma me xiwex .
43014028	La awa'iyiquix te la jcalbeyex : Ya xbohon , pero ya xcha'talon ta atojolic , te xchihone . Te ha'uc c'uxon ta awo'tanic , tse'el awo'tanic yu'un te ya xbohon ta banti ay te Jtate , como ha toyol cu'un te Jtate .
43014029	La jcalbeyexix ini te c'alal ma to c'ohemuc ta pasel a , scuenta yu'un te c'alal ya xc'oht ta pasel , ya me ach'uhunic .
43014030	Mayuquix bayel c'ahc'al ya jc'oponex , como yaquix ta talel te principal yu'un te bahlumilal . Mayuc bin yochelon a ;
43014031	pero ya jpas te bin la spason tal ta mandar te Tatil scuenta yu'un ya sna'ic te mach'atic ayic ta bahlumilal te c'ux ta co'tan te Tatile . Hahchanic , ya xbohotiquix .
43015001	Ho'on te smelelil ch'oxalon ts'usub , soc ha jcanan-ts'usubil te Jtate .
43015002	Spisil sc'ab te ay ta jtojol te ma ba ya yac' sit , ya set' loq'uel ; spisil te ya yac'ticlan sit , ya spasticlan ta lec scuenta yu'un c'ax to xan hich ya sitin a .
43015003	Te ha'exe pastaybilexix yu'un te jc'op la jcalbeyexe .
43015004	Jc'axel me xawac' abahic ta jtojol , hich jc'axel ya cac' jba ta atojolic . Hich te bin ut'il ma xhu' ya sitin sc'ab ta stuquel teme ma ba jun ay soc te sch'oxale , ha nix hichex teme ma ba jc'axel yac awac' abahic ta jtojole .
43015005	Ho'on te sch'oxalon ts'usub , ha'ex te sc'abex ; te mach'a jc'axel ya yac' sba ta jtojol soc te ho'on jc'axel ya cac' jba ta stojol , ya me yac' bayel sit , yan teme parte yac awac' abahic , mayuc bin ya xhu' awu'unic spasel .
43015006	Te mach'a ma ba jc'axel ya yac' sba ta jtojol , hich c'ohem te bin ut'il sc'ab te ya yich' ch'ayel loq'uel soc ya xtaquij ; ya yich' tsobel ochel ta c'ahc' , ya xlaj ta c'ahq'uel .
43015007	Teme jc'axel yac awac' abahic ta jtojol soc teme ya x'ayin ta awo'tanic te jc'ope , c'anahic spisil bin ya sc'an awo'tanic , ya me x'a'botex .
43015008	Ha ya x'ich'ot ta muc' Jtat yu'un teme bayel ya sitinex , hich ya xchicnaj a te ha jnopojelex cu'un .
43015009	Hich te bin ut'il c'uxon ta yo'tan te Jtate , ha nix hich c'uxex ta co'tan ; jc'axel ayinanic ta stojol te sc'uxul co'tane .
43015010	Teme yac ach'uhunic spasel te mandariletic cu'un , hich jc'axel ya x'ayinex ta stojol a te sc'uxul co'tan , hich te bin ut'il jch'uhunej spasel te mandariletic yu'un te Jtat soc jc'axel ayon ta stojol te sc'uxul yo'tan .
43015011	Ha la jcalbeyex ini scuenta yu'un hich yac awich'bonic te yutsil co'tan , soc ts'acal ya xc'oht a te yutsil awo'tanic .
43015012	Ha mandaril cu'un ini : Talel c'axel c'ux me xawa'iy abahic ta awo'tanic hich te bin ut'il c'ux la jca'iyex ta co'tan .
43015013	Mayuc mach'a c'ax hich ay sc'uxul yo'tan a te bin ut'il te mach'a ya yac' scuxlejal ta scuenta te yamigo .
43015014	Jun me co'tan jbahtic teme yac apasic te bin ya calbeyexe .
43015015	Ma ba ya calbeyex te ha a'batex cu'un , como te a'bat ma sna' bin ya spas te yajwale ; pero la jcalbeyex te jun co'tan jbahtic , como spisil te bin la jca'iy ta stojol te Jtat la jca'beyex ana'ic .
43015016	Ma ha'uquex la atsahonic , ho'on la jtsahex soc la jcaq'uex yu'un ya xbahex soc ya sitinex , soc te sit yac awaq'uic ma ba ya xch'ay ; scuenta yu'un spisil te bin yac ac'ambeyic te Tatil ta scuenta jbihil , ya me ya'beyex .
43015017	Ya jpasex ta mandar : Talel c'axel c'ux me xawa'iy aba ta awo'tanic .
43015018	Teme ya sp'ajex te mach'atic yu'un te bahlumilal , na'ahic me te ho'on nahil la sp'ajonic .
43015019	Te ha'uc yu'unex te bahlumilal , c'ux ya ya'iyex ta yo'tan te hichuque ; pero te bin ut'il ma yu'unuquex te bahlumilal , como ho'on la jtsahex loq'uel tal ta yohlil te bahlumilal , ha scuentahil te ya sp'ajex te bahlumilale .
43015020	Na'ahic me te bin la jcalbeyex : Te a'bat ma ha'uc toyol xan ay te bin ut'il te yajwal , te xchihone . Teme ho'on la yuts'inonic , ha nix hich ya me yuts'inex ec . Teme la yich'bonic ta cuenta te jc'ope , ha nix hich ya yich'beyex ta cuenta te ac'opique .
43015021	Pero ya me spasbeyex spisil ini ta scaj te jbihile , como ma sna'beyic sba te mach'a la sticonon tale .
43015022	Te manchuc talucon soc te manchuc la jc'oponic , mayuc smulic te hichuque ; pero ta ora ini , ma xwehtix bin ya yalic yu'un te smulique .
43015023	Te mach'a ya sp'ajon , ha nix hich ya sp'aj te Jtate .
43015024	Te manchuc la jpas jchahp a'teliletic te mayuc mach'a yan hich spasoj , mayuc smulic te hichuque ; pero yilojiquix , soc la sp'ajonic soc te Jtate .
43015025	Te bin ut'il hich la spasic , yu'un hich ya xc'oht ta pasel a te bin ts'ihbabil hilel ta Ley yu'unic : Mayuc scuentahil te la sp'ajonic , te xchihe .
43015026	Pero te c'alal ya xtal te Joquinwanej , ha te ya jticombeyex tal ta stojol te Tatil , ha te Espíritu yu'un te bin smelelil te ya xloc' tal ta stojol te Tatile , ha me ya yalbon jc'oblal .
43015027	Ha nix hichex yac awalbonic jc'oblal , como ajoquinejonic c'alal ta shahchibal .
43016001	La jcalbeyex ini scuenta yu'un ma ba ya xchebaj awo'tanic ta jtojol a .
43016002	Ya me stenex loq'uel ta sinagogahetic ; soc ya me sta yorahil te ya scuyic te yac spasbelic ya'tel Dios te mach'atic ya smilex .
43016003	Hich ya spasic ta scaj te ma sna'beyic sba te Tatil soc ma sna'bonic jba .
43016004	Pero la me jcalbeyex ini scuenta yu'un te c'alal hich ya xc'oht ta pasel ya me ana'ic te hich nix calbeyejex a . Ma ba hich la jcalbeyex ta shahchibal , como joquinejex to a .
43016005	Yo'tic ya xbohon ta stojol te mach'a la sticonon tal , pero te ha'ex mayuc mach'a ya sjoc'obon : ¿ Banti ya xbahat ? ma xchihuc .
43016006	Pero ayex ta mel-o'tan yu'un te hich la jcalbeyex .
43016007	Pero ya calbeyex te bin smelelil : Scuenta awutsil alequilic te ya xbohon , yu'un teme ma ba ya xbohon , ma ba ya xtal ta atojolic te Joquinwanej ; yan teme ya xbohon , ya jticombeyex tal .
43016008	Te c'alal ya xtal , ya me ya'be sna'ic bin ut'il ay sc'oblal mulil te mach'atic ayic ta bahlumilal , soc bin ut'il ay sc'oblal toj-o'tanil soc schahpanel mulil .
43016009	Ya ya'be sna'ic bin ut'il ay sc'oblal mulil , como ma ba ya sch'uhunonic ;
43016010	ya ya'be sna'ic bin ut'il ay sc'oblal toj-o'tanil , como ya xbohon ta stojol te Tatil soc ma ba yac awiloniquix xan ;
43016011	soc ya ya'be sna'ic bin ut'il ay sc'oblal schahpanel mulil , como chahpambilix te principal yu'un te bahlumilale .
43016012	Ay to tsobol bin ya jc'an ya calbeyex , pero ma to xcuhch awu'unic .
43016013	Pero te c'alal ya xtal te Espíritu yu'un te bin smelelil , ha me ya stojobtesex ta sna'el spisil te bin smelelil , como ma stuquel-o'tanuc ya xc'opoj , ha ya yal spisil te bin ya ya'iy soc ya ya'beyex ana'ic te bin ya xc'oht ta pasele .
43016014	Ha me ya yac'on ta ich'el ta muc' , como ya yich' te bin ay cu'un , ha ya ya'beyex ana'ic .
43016015	Spisil te bintic ay yu'un te Tatil , ha nix cu'un ; ha scuentahil te la jcalbeyex te ya me yich' te bin ay cu'un , ha ya ya'beyex ana'ic .
43016016	Li' ta jts'ihn ma ba yac awilonic , pero jts'ihn xan ta patil yac awilonic , xchi te Jesús .
43016017	Ha yu'un cha'oxtuhl te jnopojeletic yu'un talel c'axel la sjoc'obe sbahic : ¿ Bin yu'un te hich ya yalbotic : Li' ta jts'ihn ma ba yac awilonic , pero jts'ihn xan ta patil yac awilonic , te xchihe , soc te ya yal : Yu'un ya xbohon ta stojol te Tatile ? xchihic .
43016018	Hich la yalic xan : ¿ Bin a te hich la yal : Li' ta jts'ihn , te xchihe ? Ma jna'betic scuentahil te bin ya yal , xchihic .
43016019	La sna' te Jesús te yo'tanuc ya sjoc'obeyic , ha yu'un la yalbe : ¿ Ha bal talel c'axel yac ajoc'obe abahic yu'un te hich la jcal : Li' ta jts'ihn ma ba yac awilonic , soc jts'ihn xan ta patil ya me awilonic , te xchihone ?
43016020	Jamal ya calbeyex , ya me x'oq'uex soc yac amel awo'tanic , yan te mach'atic ayic ta scuenta bahlumilal tse'el yo'tanic ; pero aunque ayex ta mel-o'tan , ta patil ya me sutp'ij ta tse'el-o'tanil .
43016021	C'alal ya x'ayin yal te ants , ay sc'uxul , como la stahix yorahil ; pero te c'alal ayinix a te alale , ma ba ya sna'ix te swocole , como tse'el yo'tan yu'un te ayinix ta bahlumilal jtuhl alal .
43016022	Ha nix hichex , ayex ta mel-o'tan ta ora ini , pero ya jcha'ilex xan , hich ya xtal stse'elil awo'tanic yu'un , soc mayuc mach'a ya sloq'uesbeyex te stse'elil awo'tanique .
43016023	Ta hich ora mayuc bin yac ajoc'oboniquix a . Tulan sc'oblal ya calbeyex , spisil te bin yac ac'ambeyic te Jtat ta scuenta jbihil , ya me ya'beyex .
43016024	Ma to ayuc bin ac'ambeyejic ta scuenta te jbihile . C'anahic , ya me awich'ic , scuenta yu'un ts'acal ya xc'oht a te stse'elil awo'tanique .
43016025	Ta seña-c'op nax la jc'oponex , pero ya sta yorahil te ma ta seña-c'opuc ya jc'oponex , pero jamal ya calbeyex bin ut'il ay te Tatile .
43016026	Ta hich ora ay bintic yac ac'ambeyic ta scuenta te jbihile , soc ma ba ya calbeyex te ho'on ya jc'ambe te Tatil ta acuentahic ,
43016027	como ha nix te Tatil c'ux ya ya'iyex ta yo'tan , como c'uxon ta awo'tanic soc ach'uhunejic te talemon ta stojol te Diose .
43016028	Talemon ta stojol te Tatil soc hulemon ta bahlumilal ; yo'tic ya quihquitayix hilel te bahlumilal , ya xbohonix ta stojol te Tatile , xchi .
43016029	La yalic te jnopojeletic yu'un : Yo'tic , mero jamalix bin yac awalbel , ma ba ta seña-c'op ya xc'opojat .
43016030	La jna'cotiquix te yac ana' spisil , ma yu'unuc ya sc'an te ay mach'a ya sjoc'obat ; ha scuentahil te la jch'uhuncotic te talemat ta stojol te Diose , xchihic .
43016031	La sjac' te Jesús : ¿ La bal ach'uhuniquix ?
43016032	Ya me sta yorahil , soc yorahilix ini , te ya xpuhquex bahel jujutuhlex , jtuquel ya xhilon awu'unic ; pero ma jtuqueluc ayon como sjoquinejon te Tatile .
43016033	La jcalbeyex ini scuenta yu'un ayuc lamal q'uinal awu'unic ta jcuenta . Ay me awocolic li' ta bahlumilal , pero ayuc me smuc'ul awo'tanic , ho'on la jtsalix te bahlumilale , xchi .
43017001	C'alal hich laj yalbel Jesús , la shach mohel sit ta ch'ulchan , hich la yal : Jtat , c'ohtix yorahil : ac'a ta ich'el ta muc' te Anich'an scuenta yu'un hich ya yac'at ta ich'el ta muc' a te Anich'ane ,
43017002	como awa'beyej ya'tel ta stojol spisil ch'ich'-baq'uet scuenta yu'un ya yac'ticlambe scuxlejal sbahtel q'uinal spisil te mach'atic awa'beyej ta scuentahe .
43017003	Hich ay te cuxlejal sbahtel q'uinal : ha te ya sna'bat aba , te ha'at mero Diosat atuquel , soc te ya sna'be sba te Jesucristo te ticombil tal awu'une .
43017004	La jcac' ta ilel awutsilal li' ta bahlumilali , yu'un hu'ix cu'un te a'tel la awa'bon jpas .
43017005	Yo'tic , Jtat , a'bon quich' xan cutsilal ta atojol , ha te utsilal ay cu'untic te c'alal ma to ayuc a te bahlumilale .
43017006	La jca'be sna'bat aba te mach'atic li' ayic ta bahlumilal te la awa'bon ta jcuenta ; ha'ic awu'un ta nahil , ha'at la awa'bon ta jcuenta , soc scanantayejic te ac'ope .
43017007	Yo'tic sna'ojiquix te talem ta atojol spisil te bintic awa'beyejon ,
43017008	como la jca'be te ac'op te la awa'bone ; la yich'ic ta cuenta , soc sna'ojiquix ta lec te talemon ta atojol , soc sch'uhunejiquix te ha'at aticonejon tale .
43017009	Ya calbat wocol yu'unic ; ma ha'uc ya calbat wocol yu'un te mach'atic ayic ta bahlumilal , ha ya calbat wocol yu'un te mach'atic la awa'bon ta jcuenta , como ha'at awu'un atuquel .
43017010	Spisil te bintic ay cu'un , ha'at nix awu'un , soc spisil te bintic ay awu'un , ho'on nix cu'un ; soc ac'ot ta ilel cutsilal ta scuentahic .
43017011	Ma ba ya x'ayinonix ta bahlumilal , yan stuquelic ya to x'ayinic ta bahlumilal , yan te ho'on ya xbohon tey ta banti ayat . Jch'ul Tat , canantaya ta scuenta abihil , scuenta yu'un junax ya xc'ohtic a , hich te bin ut'il jun ayotic te ho'otique .
43017012	Te c'alal joquinejic ta bahlumilal la jcanantay ta scuenta abihil ; te mach'atic la awa'bon la jcanantay , mayuc ch'ay jtuhluc , ha nax ch'ay te mach'a yu'un nix jch'ayel a , scuenta yu'un hich ya xc'oht ta pasel te bin ts'ihbabil ta Shun te Diose .
43017013	Ya xbohonix ta atojol ; pero ya cal hilel li' ta bahlumilal ha'i c'op ini scuenta yu'un ts'acal ya yich'bonic te stse'elil co'tan .
43017014	La jcalbeyiquix te ac'ope , pero p'ajotic yu'un te bahlumilal , como ma ba ayic ta scuenta bahlumilal , hich te bin ut'il ma ba ayon ta scuenta te bahlumilale .
43017015	Ma ha'uc ya calbat wocol yu'un te yac aloq'ueslan ta bahlumilal , pero te yacuc acanantay yu'un ma ba ya xtahotic yu'un te bin chopole .
43017016	Ma ba ayic ta scuenta te bahlumilal , hich te bin ut'il ma ba ayon ta scuenta te bahlumilale .
43017017	Ch'ulteslana ta scuenta te smelelil c'op ; ha smelelil c'op te ac'ope .
43017018	Hich te bin ut'il la aticonon tal ta bahlumilal , ha nix hich la jticonlan bahel ta bahlumilal .
43017019	Ha ta scuentahic te la jch'ultes jba , scuenta yu'un hich ch'ultesbil ya xc'ohtic ta scuenta te smelelil c'ope .
43017020	Ma ha'uc nax ya calbat wocol yu'un te mach'atic li' ayic , ha nix hich ya calbat wocol yu'un te mach'atic ya sch'uhunonic ta scuenta te sc'opique ,
43017021	scuenta yu'un junax ya xc'ohtic spisilic a ; hich te bin ut'il jun ayotic , Jtat , ha'uc nix hich jun ya x'ayinic ta jtojoltic , scuenta yu'un hich me ya sch'uhunic te mach'atic ayic ta bahlumilal te ha'at la aticonon tale .
43017022	Te cutsilal la awa'bon , ha nix la jca'beyic , scuenta yu'un junax ya xc'ohtic , hich te bin ut'il jun ayotic te ho'otique .
43017023	Jun ayon soc , soc jun ayotic te ho'otic , scuenta yu'un jc'axel jun yo'tan sbahic , scuenta yu'un ya me sna'ic te mach'atic ayic ta bahlumilal te ha'at la aticonon tal , soc te c'uxic ta awo'tan hich te bin ut'il c'uxon ta awo'tan .
43017024	Jtat , te mach'atic awa'beyejon ta jcuenta , ya jc'an te tey nix ya sjoquinonic a ta banti ayon , scuenta yu'un ya yilbonic te cutsilal te awa'beyejon , como stalel c'uxon ta awo'tan te c'alal ma to ayuc a te bahlumilale .
43017025	Jtat te toj awo'tan , ma ba sna'beyejat aba te mach'atic ayic ta bahlumilal , pero ho'on ya jna'bat aba , soc te mach'atic li' ayic sna'ojiquix te ha'at la aticonon tale .
43017026	La jca'beyix sna'ic te abihile , soc ya to ca'be xan sna'ic , scuenta yu'un te sc'uxul awo'tan te ay ta jtojol ha nix hich ay ta stojolic , soc te junuc ayon soque , xchi ta sc'oponel Dios te Jesús .
43018001	Te Jesús , c'alal laj yo'tan ta yalel a ini , loc' bahel soc te jnopojeletic yu'un , bahtic ta jehch uc'um Cedrón ta banti ay awal-ts'unubil , tey och soc a te jnopojeletic yu'une .
43018002	Te Judas , te j'ac'aw ta c'abal , yiloj te lugar , como te Jesús bayel buelta tey la stsob sba soc a te jnopojeletic yu'une .
43018003	Ha yu'un te Judas la yic' bahel soldadohetic soc policiahetic yu'un te principal sacerdotehetic soc yu'un te fariseohetic , tey bahtic soc a , stuchticlanejic sc'ahq'uic soc chapalic ta a'tejibaletic .
43018004	Pero te Jesús , te bin ut'il sna'oj spisil bintic ya x'ochix ta pasbeyel , nahil baht sta , hich la yalbe : ¿ Mach'a yac alehic ? xchi .
43018005	Ha te Jesús talem ta Nazaret , xchihic . Ho'on , xchi te Jesús . Ha sjoquic te Judas , te j'ac'aw ta c'abal .
43018006	C'alal hich la yal : Ho'on , te xchihe , walac'pat xtaclajanic suhtel , buchic ta lum yu'un .
43018007	Cha'joc'obotic xan yu'un te Jesús : ¿ Mach'a yac alehic ? xchi . Ha te Jesús talem ta Nazaret , xchihic .
43018008	La sjac' te Jesús : La jcalbeyexix te ho'on abi . Teme ho'on te yac alehbelonic , ac'a bahtuc te yantique , xchi .
43018009	Hich la yal scuenta yu'un hich ya xc'oht ta pasel a te bin la yal : Mayuc jtuhluc ch'ay te jayeb la awa'bon ta jcuenta , te xchihe .
43018010	Te Simón Pedro yich'oj espada , la stas loq'uel ta sna , la yehchentes te ya'bat te muc'ul sacerdote , la sbojbe loq'uel te swa'el-chiquin . Malco sbihil te a'bate .
43018011	Jesús la yalbe te Pedro : Otsesa ta sna te espada awu'un . Te copa te la ya'bon cuch' te Tatil , ¿ ma bal yacuc cuch' ? xchi .
43018012	Te soldadohetic soc te comandante yu'unic soc te policiahetic yu'un te judíohetic la stsaquic te Jesús , la sc'olic bahel .
43018013	Ha nahil la yiq'uic bahel ta stojol te Anás , como ha snihalmamal te Caifás te ay ta muc'ul sacerdote a .
43018014	Ha nix te Caifás te la yalbe te judíohetic te ha lec te jtuhl nax winic ya xlaj ta scuenta te pueblo .
43018015	Te Simón Pedro soc yan jnopojel la st'unic bahel te Jesús . Te jnopojel , na'bil sba yu'un te muc'ul sacerdote , ha yu'un och bahel soc Jesús ta yamaq'uil sna ;
43018016	yan te Pedro teq'uel hilel ta ti'nahil ta fuera stuquel . Hich loc' tal te jnopojel te na'bil sba yu'un te muc'ul sacerdote , la sc'opon te jcanan-ti'nahil , hich la yic' ochel te Pedro .
43018017	Te ach'ix yac ta canan-ti'nahil la sjoc'obe te Pedro : ¿ Ma bal ha'ucat jnopojelat yu'un ec te winic ini ? xchi . Ma ho'ucon , xchi te Pedro .
43018018	Tey tec'ajtic a te a'batetic soc te policiahetic , snup'oj sc'atinic c'ahc' tey a , como ay sic . Soc tey nix teq'uel ta c'atimal a te Pedro .
43018019	Te muc'ul sacerdote la sjoc'obe te Jesús bin ut'il ay sc'oblal te jnopojeletic yu'un soc te nohptesel yu'une .
43018020	La sjac' te Jesús : Ta comonsitil la jc'opon te mach'atic ayic ta bahlumilal . Spisil ora la jca'iy p'ijubteswanej ta sinagoga soc ta Templo ta banti ya stsob sbahic spisil te judíohetique , mayuc bin muquen la jcal .
43018021	¿ Bin yu'un ho'on yac ajoc'obon ? Joc'obeya te mach'atic la ya'iyic te bintic la jcalbe ; sna'ojic stuquelic te bintic la jcale , xchi .
43018022	Te c'alal hich la yal te Jesús , te jtuhl policia tey teq'uel a la spac'be ta majel yelaw , hich la yal : ¿ Hich bal yac asut ta c'op te muc'ul sacerdote ? la yut .
43018023	La sjac' te Jesús : Teme ma lecuc te bin la jcale , hala ca'iytic te bin ma lecuque ; yan teme melel te bin la jcale , ¿ bin yu'un la amajon ? xchi .
43018024	Ha yu'un te Anás c'olbil a la sticon bahel ta stojol te muc'ul sacerdote Caifás .
43018025	Teq'uel ta c'atimal a te Pedro , hich joc'obot : ¿ Ma bal ha'ucat te jnopojelat yu'un ? xchi sc'oblal . Ma ho'ucon , xchi te Pedro .
43018026	Ay jtuhl ya'bat te muc'ul sacerdote , ha yermano sba soc te mach'a bojbot loq'uel schiquin yu'un te Pedro , hich la yal : ¿ Ma bal lajuc quilat te ajoc ta awal-ts'unubil ? xchi .
43018027	Te Pedro la smuc xan ta yo'tan , ta hich ora oc' te mute .
43018028	La yiq'uic loq'uel ta sna Caifás te Jesús , la yiq'uic bahel ta pretorio . Yac ta sacubel q'uinal a , pero ma ba ochic bahel ta palacio scuenta yu'un ma ba ya sbohlobtes sc'oblalic , scuenta yu'un hich ya xhu' ya swe'ic a te Pascua .
43018029	Ha yu'un te Pilato loc' tal ta stojolic , hich la yalbe : ¿ Bin smul awu'unic ha'i winic ini ? xchi .
43018030	La sjaq'uic : Te yu'unuc mayuc bin chopol spasoj , ma ba tal ca'batcotic ta ac'ab te hichuque , xchihic .
43018031	Bahanic , ic'ahic bahel ha'ex , chahpanahic ta scuenta te ley awu'unique , xchi te Pilato . La sjaq'uic te judíohetic : Te ho'otcotic ma ba ac'bil ta jcuentacotic te ay mach'a ya cac'cotic ta lajel , xchihic .
43018032	Hich la yalic scuenta yu'un ya xc'oht ta pasel te bin yaloj Jesús te la yac' ta na'el te bin lajel ya ya'iy .
43018033	Hich te Pilato suht ochel ta palacio , la yic' tal sjoc'obe te Jesús : ¿ Ha'at bal Ajwalilat yu'un te judíohetique ? xchi .
43018034	La sjac' te Jesús : ¿ Atuquel-o'tan bal te hich yac awal , o ay bal mach'a yan hich la yalbat ? xchi .
43018035	La sjac' te Pilato : ¿ judío-winicon bal ? Ha nix te alumal soc te principal sacerdotehetic awu'unic te la yac'at ta jc'ab . ¿ Bin apasoj ? xchi .
43018036	La yal te Jesús : Te banti ay te cuentahinel cu'un , ma ha'uc li' ta bahlumilali . Te li'uc ay ta bahlumilal te cuentahinel cu'une , te a'batetic cu'un ya spasic guerra scuenta yu'un ma ba ya x'ochon ta c'abal yu'un te judíohetic te hichuque . Pero ma li'uc ay te cuentahinel cu'une , xchi .
43018037	La yal te Pilato : ¿ Melel bal hiche te ajwalilat ? xchi . La sjac' te Jesús : Ha'at nix yac awal te ajwalilon . Ha scuentahil te ayinon soc ha scuentahil te talon ta bahlumilal , yu'un ya cal ta jamal te smelelil c'ope . Spisil te mach'atic ayic ta scuenta te smelelil c'op , ya ya'iybonic jc'op , xchi .
43018038	¿ Binti a te smelelil c'ope ? xchi te Pilato . Laj yalbel a , cha'loc' xan bahel ta stojol te judíohetic , hich c'oht yalbe : Mayuc smul la jtahbe .
43018039	Pero c'ahyemex a te ay ya jcoltaybeyex bahel jtuhl jchuquel ta Q'uin Pascua . ¿ Ya bal ac'anic te ya jcoltaybeyex te Ajwalil yu'un te judíohetique ? xchi .
43018040	Spisilic la yawtayic : ¡ Ma ha'uc ini , ha te Barrabás ! xchihic . Ha j'elec' te Barrabás .
43019001	Ha yu'un te Pilato la yic' bahel te Jesús , la yac' ta majel .
43019002	Te soldadohetic la sjalic ch'ix , la ya'beyic ta sjol te Jesús soc la ya'beyic slap chi'in-yaxal muc'ul-c'u'ul ,
43019003	soc hahch slabanic : ¡ Viva , Ajwalil yu'un judíohetic ! xchihic , soc la spaq'uic ta majel .
43019004	Hich te Pilato loc' xan tal , hich la yalbe te judíohetique : Ilawilic , ya quic'beyex loq'uel tal scuenta yu'un ya me ana'ic te mayuc smul la jtahbe , xchi .
43019005	Hich loc' talel te Jesús , scoronahinej ch'ix soc slapoj te chi'in-yaxal muc'ul-c'u'ul . Li' ay te winique , xchi te Pilato .
43019006	C'alal la yilic te Jesús te principal sacerdotehetic soc te policiahetic , hahchic ta aw : ¡ Mila ta cruz ! ¡ Mila ta cruz ! xchihic . La yal te Pilato : Ic'ahic bahel , milahic ta cruz te ha'exe , como mayuc smul la jtahbe te ho'one , xchi .
43019007	La sjaq'uic te judíohetic : Ay ley cu'uncotic , tey ya yal a te ya me xlaj , como la yal sba te ha Snich'an Dios , xchihic .
43019008	Bayel xiw yu'un te Pilato te c'alal hich la ya'iy .
43019009	Cha'och xan bahel ta palacio , la sjoc'obe xan te Jesús : ¿ Banti talemat ? xchi . Pero ma ba la sjac' te Jesús .
43019010	La yal te Pilato : ¿ Ma bal yacuc ajac'bon jc'op ? ¿ Yu'un bal ma ba yac ana' te ay ca'tel yu'un ya cac'at ta lajel ta cruz o te ya jcoltayat bahele ? xchi .
43019011	Jesús la yalbe : Mayuc awa'tel ta jtojol te manchuc a'bilat ta toyol . Ha yu'un te mach'a la yac'on ta ac'ab c'ax hich smul a stuquel , xchi .
43019012	Ha yu'un te Pilato tey c'an scoltay bahel a te Jesús , pero te judíohetic xjuyetic hahchel ta aw : Teme yac acoltay bahel ha'i winic ini , yu'un nix ma ba jun awo'tan aba soc te César . Te mach'a ya scuy sba ta ajwalil , ha scontrahinej te César , xchihic .
43019013	C'alal hich la ya'iy te Pilato , la sloq'ues tal te Jesús , soc la shuhcan sba ta chahpajibal ta jun lugar Limbil Pehchel Ton sbihil , Gábata , xchi ta hebreo .
43019014	Ha yorahil a te ya schahpan sbahic yu'un te Q'uin Pascua , nopol ya sta ohlil c'ahc'al a . Te Pilato la yalbe te judíohetic : ¡ Ilawil te Ajwalil awu'unique ! xchi .
43019015	Pero la yalic ta aw : ¡ Loc'uc ! ¡ Loc'uc ! ¡ Ac'a yich' milel ta cruz ! xchihic . Halbotic yu'un te Pilato : ¿ Ha bal ya cac' ta milel ta cruz te Ajwalil awu'unique ? xchi . La sjac' te principal sacerdotehetic : Mayuc yan ajwalil cu'uncotic , ha nax stuquel te César , xchihic .
43019016	Hich te Pilato la ya'be ta sc'abic te Jesús scuenta yu'un ya yich' milel ta cruz . Hich la yiq'uic bahel te Jesús .
43019017	Te Jesús sq'uechoj bahel scruzil , baht ta jun lugar Baqueljolal sbihil , Gólgota , xchi ta hebreo .
43019018	Tey c'oht sjihpanic ta cruz soc cha'tuhl winiquetic , jujutuhl ta jujujehch , ta ohlil ay te Jesús .
43019019	Ay bin la yac' ta ts'ihbayel te Pilato te la yich' lap'el ta sjol te cruz , te hich la yal : JESÚS NAZARENO , AJWALIL YU'UN JUDÍOHETIC , xchi .
43019020	Tsobol judíohetic la yilic te bin ts'ihbabil , como te banti jihpanot ta cruz Jesús nopol ay ta ti'pueblo , soc ay ta hebreo , ta griego soc ta latín te bin ts'ihbabil .
43019021	Te principal sacerdotehetic yu'un te judíohetic la yalbeyic te Pilato : Ma me hichuc xats'ihbay : Ajwalil yu'un judíohetic , ma me xchihucat , hich me yac ats'ihbay : Yaloj : Ho'on Ajwalilon yu'un te judíohetic , xchi ya sc'an , la yutic .
43019022	La sjac' te Pilato : Te bin la jts'ihbay , la jts'ihbayix , xchi .
43019023	C'alal laj sjihpambelic ta cruz a te Jesús , te soldadohetic la yich'beyic te sc'u' spac' , chaneb la sloq'uesic a , jujulihc ta jujutuhl . Soc la yich'beyic te snahtil-c'u' te mayuc sts'isbenal , te jlihc nax ta jalel .
43019024	Hich la yalbe sbahic : Ma me jchi'tic , ha lec ya jpasbetic seña ta na'el te mach'a ya xc'oht ta scuenta , xchihic . Hich c'oht ta pasel scuenta yu'un ya xc'oht ta pasel te bin ya yal te Shun Dios : La spuc sbahic ta jc'u' jpac' , soc la spasic seña ta na'el ta scuenta te jc'u'e , xchi . Hich la spasic te soldadohetique .
43019025	Ta ye'tal te cruz yu'un Jesús tey tec'ajtic a te snan soc te yihts'in te snane , te María yihnam te Cleofas , soc María Magdalena .
43019026	C'alal Jesús la yil te snan soc te jnopojel te c'ux ta yo'tan te tey ay a , hich la yalbe te snane : Ants , tey ay te awale , xchi ;
43019027	soc la yalbe te jnopojele : Tey ay te anane , xchi . Tey ora te jnopojel la yic' sjoquin ta nahinel .
43019028	Patil , te bin ut'il sna'oj Jesús te spisil hu'emix ta pasel , la yal : Taquin co'tan , xchi , scuenta yu'un hich ya xc'oht ta pasel a te bin ya yal te Shun Diose .
43019029	Ay vasija tey a nojel ta vinagre ; ha yu'un la smulic ta vinagre jun esponja , la scats'anic ta sni'il hisopo-te' , la ya'beyic ta ye .
43019030	C'alal laj sts'u'ts'uybel a te vinagre te Jesús , hich la yal : Hu'ix , xchi . Hich la sts'ohyan sjol , la yac' loc'uc sch'uhlel .
43019031	Te bin ut'il yorahil schahpanel te Pascua , scuenta yu'un ma ba ya xhilic ta cruz te sbaq'uetalic , ( como ha sc'ahc'alel cux-o'tan te bayel sc'oblal ) , te judíohetic la yalbeyic wocol te Pilato te yacuc yich' wac'ticlambeyel yacanic soc te yacuc yich'ic cohtesel te sbaq'uetalic .
43019032	Hich bahtic te soldadohetic , la swac'ticlambeyic yacan te jtuhle , soc nix te yan te pajal jipilic ta cruz soc .
43019033	Pero c'alal c'ohtic ta banti jipil te Jesús , la yilic te chamenix , ha yu'un ma ba la swac'beyic yacan stuquel .
43019034	Pero ay jtuhl soldado te la slowbe smochbaquel ta lanza , ora loc' ch'ich' soc ha' .
43019035	Te mach'a la yil yac yalbel ta testigo-c'op , soc mero melel te bin ya yal ta testigo-c'op ; sna'oj te melel bin ya yal , scuenta yu'un hich nix yac ach'uhunic a te ha'exe .
43019036	Hich c'oht ta pasel scuenta yu'un ya xc'oht ta pasel te bin yal te Shun Dios : Ma ba ya yich' wac'beyel sbaquel stuquel , te xchihe .
43019037	Soc ay yan ta Shun Dios banti hich ya yal : Ya me yilic te mach'a la slowic , te xchihe .
43019038	Ta patil , te José talem ta Arimatea , te ha jnopojel yu'un Jesús , pero muquen sch'uhunej yu'un la xi' te judíohetic , ha la sc'ambe te Pilato te yacuc yich'be bahel sbaq'uetal te Jesús ; te Pilato la ya'be . Hich la yich'be bahel te sbaq'uetal te Jesús .
43019039	Ha nix hich te Nicodemo , ha te xtaluc sc'opon te Jesús ta ahc'abal , yich'oj tal mirra capal soc áloes , c'axem ta lajuneb scha'winic ( 30 ) kilo yalal .
43019040	La yich'beyic bahel sbaq'uetal te Jesús , la spotsbeyic ta pac' soc ta bin sumet yic' , hich te bin ut'il stalel te judíohetic te ya smuc sbahique .
43019041	Ay awal-ts'unubil ta banti la yich' jihpanel ta cruz , soc ay yach'il muquenal tey a te ma to ayuc mach'a muhquem a .
43019042	Tey la ya'beyic hilel sbaq'uetal a te Jesús , yu'un yorahil yac schahpambel te Pascua yu'un te judíohetic , soc yu'un tey nopol ay a te muquenale .
43020001	Buen sab ta sba c'ahc'alil semana , yac to nax ta chicnajel tal q'uinal a , baht ta muquenal te María Magdalena ; la yil loq'uesbilix te ton macbil sti'il a te muquenale .
43020002	Hich baht ta ahnimal ta stojol te Simón Pedro soc te yan jnopojel te c'ux ta yo'tan Jesús , hich c'oht yalbe : La yiq'uiquix loq'uel ta muquenal te Cajwaltic , ma jna'tic banti c'oht yaq'uic hilel , xchi .
43020003	Ora hahchic bahel te Pedro soc te yan jnopojel , bahtic ta muquenal .
43020004	Pajal hahchic ta ahnimal , pero te yan jnopojel la sohlintay te Pedro , ha nahil c'oht ta muquenal .
43020005	La swuhts'an sba , la yilbe te pac' potsot sbaq'uetal a , pero ma ba och bahel .
43020006	Patil c'oht te Simón Pedro , ora och bahel ta yutil te muquenal , la yilbe te spohtsil sbaq'uetal tey ay a
43020007	soc te chuhquilal te potsbot sjol a te Jesús , ma ha'uc sjoc te spohtsil sbaq'uetal , parte balbil hilel .
43020008	Hich och bahel te yan jnopojel te nahil c'oht ta muquenal ; la yil soc la sch'uhun .
43020009	Ma to ba c'ohem ta yo'tanic a te bin ya yal te Shun Dios te ya sc'an te ya xcha'cuxaj tal ta yohlil te mach'atic chamenic .
43020010	Te jnopojeletic suhtic bahel ta snahic .
43020011	Yan te María tey hil ta oq'uel ta sti'il muquenal . Yac ta oq'uel a , la swuhts'an sba ta yilel te yutil muquenal ,
43020012	la yil cheb ch'ul a'batetic te sac sc'u' spaq'uic , jtuhl hucul ta sjolinab , jtuhl ta yoquinab ta banti ac'ot hilel te sbaq'uetal Jesús .
43020013	Hich halbot yu'unic : Ants , ¿ bin yu'un yacat ta oq'uel ? xchihic . Yu'un la yich'bonic bahel sbaq'uetal te Cajwal , ma jna' banti c'oht yaq'uic hilel , xchi te María .
43020014	Laj nax yalbel a , la sut sit te María , la yil tey teq'uelix a te Jesús , pero ma ba la sna' teme ha te Jesús .
43020015	Joc'obot yu'un te Jesús : Ants , ¿ bin yu'un yacat ta oq'uel ? ¿ Mach'a yac ale ? xchi . Te María la scuy te ha jcanan-ts'unubil , hich la yalbe : Tatil , teme ha'at la awich'be bahel , halbon banti c'oht awac' hilel , yu'un ya quich'be bahel , xchi .
43020016	La yal te Jesús : ¡ María ! xchi . La sut sba te María : ¡ Raboni ! xchi . ( Maestro , xchi c'ohem ) .
43020017	Halbot yu'un te Jesús : Ma me xapicon , como ma to ba mohemon ta banti ay te Jtate ; pero bahan , halbeya te quermanotac : Ya xmohonix bahel ta banti ay te Jtat soc te Tatil awu'unic , te Dios cu'un soc te Dios awu'unic , xchi .
43020018	Hich te María Magdalena baht yalbe ya'iy te jnopojeletic te la yilix te Cajwaltic , soc te hich halbot yu'une .
43020019	Te c'alal ihc'ub q'uinal ta sba c'ahc'alil semana , macajtic a te puertahetic te banti stsoboj sbahic te jnopojeletic ta scaj te la xi'ic te judíohetic , tal te Jesús , la stehc'an sba ta yohlilic , hich la yal : ¡ Lamaluc me q'uinal yac awa'iyic ! xchi .
43020020	Laj yalbel a , la ya'be yilic te sc'ab soc te smochbaquel . Tse'el yo'tanic yu'un te jnopojeletic te c'alal la yilic te Cajwaltique .
43020021	Cha'halbotic xan yu'un te Jesús : Lamaluc me q'uinal yac awa'iyic . Hich te bin ut'il la sticonon tal te Tatil , ha nix hich ya jticonex bahel , xchi sc'oblalic .
43020022	Laj yalbel a , la shuhxiy , hich la yal : Ich'ahic te Ch'ul Espíritu .
43020023	Te mach'atic yac apasbeyic perdón yu'un te smulique , pasbil perdón ya xc'oht abi ; soc te mach'atic ma ba yac apasbeyic perdón , ma ba pasbil perdón ya xhilic , xchi .
43020024	Pero te Tomás , te Dídimo yan sbihil , te jtuhl ta slahchaytuhlic , ma ba tey sjoquic a te c'alal tal te Jesús .
43020025	Hich halbot yu'un te yantic jnopojeletic : La jquilcotiquix te Cajwaltique , xchihic . La yal te Tomás : Teme ma ba ya quil te banti och lawux ta sc'ab soc teme ma ba ya cotses yal jc'ab te banti och , soc teme ma ba ya cotses jc'ab te banti lowbot smochbaquel , ma ba ya jch'uhun , xchi .
43020026	Waxaqueb c'ahc'al ta patil ayic ta yut na yan buelta te jnopojeletic , soc tey sjoquinejiquix a te Tomás . Macajtic a te puertahetic , tal stehc'an sba ta yohlilic te Jesús , hich la yalbe : ¡ Lamaluc me q'uinal xawa'iyic ! xchi .
43020027	Soc la yalbe te Tomás : Ac'a tal yal ac'ab , ilbon awil te jc'abe . Ac'a tal ac'ab , otsesa ta jmochbaquel ; ma me yu'unuc ma xach'uhun , ch'uhuna me , xchi sc'oblal .
43020028	La sjac' te Tomás : ¡ Cajwal , Dios cu'un ! xchi .
43020029	Jesús la yalbe : Tomás , la ach'uhunon yu'un la awilon ; ha bayel yutsil te mach'atic ya sch'uhunonic aunque ma ba yilojonic , xchi .
43020030	Te Jesús ay to tsobol xan señahiletic la spasticlan ta stojol te jnopojeletic yu'un te ma ba ts'ihbabil li' ta hun ini .
43020031	Pero ha'i señahiletic ini la yich' ts'ihbayel scuenta yu'un hich me yac ach'uhunic a te ha Cristo te Jesús , te ha Snich'an Dios , soc teme yac ach'uhunic , ay me acuxlejalic ta scuenta te sbihile .
43021001	Ta patil te Jesús la yac' xan sba ta ilel yu'un te jnopojeletic ta ti'mar yu'un Tiberias . Te bin ut'il la yac' sba ta ilel , hich ay :
43021002	Tey sjoc sbahic a te Simón Pedro , Tomás te Dídimo yan sbihil , Natanael te talem ta Caná ay ta Galilea , te snich'nab Zebedeo , soc cheb xan jnopojeletic yu'un .
43021003	La yal te Simón Pedro : Ya xbohon ta tsac-chay , xchi . Conic , ya joquinatcotic , xchihic te yantique . Hich bahtic soc ochic ta barco , pero sjunal ahc'abal mayuc chay la stsaquic .
43021004	C'alal yac to nax ta sacubel q'uinal a , c'oht stehc'an sba ta ti'ha' te Jesús , pero te jnopojeletic ma ba la sna'ic teme ha te Jesús .
43021005	Joc'obotic yu'un te Jesús : Jnich'nab , ¿ ay bal jtebuc we'elil awu'unic ? xchi . Mayuc , xchihic .
43021006	Otsesahic ta swa'el barco te atsaco-chayic , hich me yac atahic a , xchi te Jesús . Hich la yotsesic , pero ma ba hu' yu'unic sloq'uesel ta scaj yipal te chaye .
43021007	Hich te jnopojel te c'ux ta yo'tan Jesús la yalbe te Pedro : ¡ Ha te Cajwaltique ! xchi . C'alal la ya'iy te Simón Pedro te ha te Cajwaltic , la schuc te smuc'ul-c'u' ( como scholojix ) , la sch'oj ochel sba ta ha' .
43021008	Te yantic jnopojeletic talic soc te barco , sjochojic te stsaco-chayic , como ma ba namalix ti'ha' a , ay wan lajunwinic ( 200 ) xuhc'ubil snamalil tey a .
43021009	C'alal c'ohtic ta ti'ha' , la yilic tey tsajuben ac'al a soc tey cajal jcoht chay a , soc ay pan .
43021010	Hich halbotic yu'un te Jesús : Ich'ahic talel cha'oxcohtuc te chay te la atsaquique , xchi .
43021011	Och ta barco te Simón Pedro , la snit loq'uel ta ti'ha' te stsaco-chay , nojel ta niwac chayetic , ay oxlajuneb swaxacwinic ( 153 ) ta coht ; aunque bayel , pero ma ba tuch' yu'un te stsaco-chayique .
43021012	La yal te Jesús : La' me , we'anic , xchi . Mayuc jtuhluc te jnopojeletic te la sjoc'obe : ¿ Mach'ayat a ? mayuc mach'a xchi , como spisilic sna'ojic te ha te Cajwaltique .
43021013	Tal te Jesús , la stsac te pan , la spucticlambe , ha nix hich la spucticlambe te chaye .
43021014	Ha yoxebalix buelta a te la yac' sba ta ilel yu'un te jnopojeletic te c'alal cha'cuxajemix tal a .
43021015	C'alal laj yo'tanic ta we'el , te Jesús la yalbe te Simón Pedro : Simón , snich'anat Jonás , ¿ c'ax bal hich c'uxon ta awo'tan a te bin ut'il te yantic ini ? xchi . C'ux , Cajwal . Ana'oj te c'uxat ta co'tan , xchi te Pedro . Mac'limbon te bic'tal tuminchijetic cu'un , xchi te Jesús .
43021016	Cha'joc'obot xan ta schebal buelta : Simón , snich'anat Jonás , ¿ c'uxon bal ta awo'tan ? xchi . C'ux , Cajwal . Ana'oj te c'uxat ta co'tan , xchi . Canantaybon te tuminchijetic cu'un , xchi te Jesús .
43021017	Joc'obot xan ta yoxebal buelta : Simón , snich'an Jonás , ¿ c'uxon bal ta awo'tan ? xchi . Te Pedro la smel yo'tan yu'un te yoxebalix buelta te joc'obot : ¿ C'uxon bal ta awo'tan ? te xchihe . Ha yu'un hich la yal : Cajwal , ana'oj spisil ; ana'oj te c'uxat ta co'tan , xchi . Halbot yu'un te Jesús : Mac'limbon te tuminchijetic cu'une .
43021018	Tulan sc'oblal ya calbat , te c'alal queremat to a , ha'at nix la alap ac'u' , soc ha chican awo'tan banti bahat ; pero te c'alal mamalatix a , yac ahach ac'ab , yan mach'a ya ya'batix alap ac'u' , soc ya yic'at bahel ta banti ma xac'an ya xbahat , xchi sc'oblal .
43021019	Hich la yal , yu'un la ya'be sna' te bin lajelil ya ya'iy te ya yac' ta ich'el ta muc' a te Diose . C'alal laj ta halbeyel a , la yal xan : T'unawon , xchi sc'oblal .
43021020	La sut sba te Pedro , la yil t'umbil yu'un te jnopojel te c'ux ta yo'tan Jesús , ha nix te mach'a ay ta nopol stahn Jesús te c'alal we'ic , soc te la sjoc'oy : ¿ Mach'a a te ya yac'at ta c'abal , Cajwal ? te xchihe .
43021021	C'alal ilot yu'un te Pedro , la sjoc'obe te Jesús : Cajwal , ¿ haxan ha'i winic ini ? xchi .
43021022	Halbot yu'un te Jesús : Teme ya jc'an te cuxul to a te c'alal ya xtalone , ¿ bin awochel a ? T'unawon te ha'ate , xchi .
43021023	Ha yu'un puhc ta halel ta yohlil te yermanotac te ma ba ya xcham stuquel te jnopojele . Pero ma yu'unuc halbot yu'un Jesús te ma ba ya xcham , ha nax la yal : Teme ya jc'an te cuxul to a te c'alal ya xtalone , ¿ bin awochel a te ha'ate ? xchi nax yu'un .
43021024	Ha te jnopojel te yac yalbel ta testigo-c'op te bintic c'ohtix ta pasel soc ha la sts'ihbay ini . Ya jna'tic te melel bin ya yal ta testigo-c'op .
43021025	Ay to xan tsobol bin la spasticlan te Jesús , te spisiluc la yich' ts'ihbaylanel ta chahpalchahp , ya cal ho'on te ma ba ya x'och ta bahlumilal te librohetic te yacuc yich' ts'ihbayele .
44001001	Teófilo , ta shahchibal hun la jcal spisil bintic hahch spasticlan soc hahch yac'ticlan ta nopel te Jesús
44001002	ha to c'alal ic'ot mohel , ta patil te la spasticlan ta mandar ta scuenta Ch'ul Espíritu te jpuc-c'opetic te tsahbil yu'une .
44001003	C'alal c'axemix swocol a , ta scuxlejal la yac' sba ta ilel ta stojolic soc bayel pruebahetic te jamal la yac' ta ilel te cuxule . Cha'winic ( 40 ) c'ahc'al la yac' sba ta ilel yu'unic soc la yalbe ya'iyic sc'oblal te cuentahinel yu'un Dios .
44001004	C'alal jun to ayic a , hich la spas ta mandar : Ma me xloq'uex ta Jerusalén , ya me amahliyic te bin yaloj te Tatil te ya ya'beyex , hich te bin ut'il la jcalbeyexe ;
44001005	como te Juan la yac' ich' ha' , yan te ha'exe nopolix yorahil te yac awich'ic te Ch'ul Espíritu , xchi .
44001006	Te mach'atic stsoboj sbahic , la sjoc'obeyic te Jesús : Cajwal ¿ ora bal yac acha'hach xan te cuentahinel yu'un Israel ? xchihic .
44001007	La yal te Jesús : Mayuc ta acuentahic sna'el bin ora o bin c'ahc'alil te chapal yu'un te Tatil te ha nax ay ta scuenta stuquel ;
44001008	pero ya me awich' awu'elic te c'alal ya xtal ta atojolic te Ch'ul Espíritu ; testigo ya xc'ohex cu'un ta Jerusalén , ta spisil Judea , Samaria , soc c'alal ta sti'il bahlumilal , xchi sc'oblalic .
44001009	C'alal laj yalbel a , q'uelel sitic a ic'ot mohel , potsot ta tocal , ch'ay ta sitic .
44001010	Yac yilbelic te ch'ulchan te c'alal yac ta mohel bahel a , ay cheb winiquetic tec'ajtic hulel ta sts'ehlic , sac sc'u' spac' slapojic ,
44001011	hich la yalic : Winiquetic yu'un Galilea , ¿ bin yu'un yac awilbelic te ch'ulchan ? Te Jesús te ic'otix bahel ta ch'ulchan la awilique , ha nix hich ya xcha'tal xan te bin ut'il la awilic baht ta ch'ulchan , xchihic .
44001012	Hich loq'uic bahel ta wits yu'un Olivohetic sbihil , suhtic ta Jerusalén , nopol yiloj sbahic , hich snamalil te bin ut'il ya xhu' ya xbehenic ta sc'ahc'alel cux-o'tan .
44001013	C'alal c'ohtic tey a , mohic bahel ta scha'cajal na ta banti ohlanemic te Pedro , Jacobo , Juan , Andrés , Felipe , Tomás , Bartolomé , Mateo , Jacobo te snich'an Alfeo , Simón te Zelote , soc Judas te snich'an Jacobo .
44001014	Spisilic jun yo'tan la stsob sbahic ta sc'oponel Dios , soc te antsetic , te María te snan Jesús soc te yihts'inab .
44001015	Ha yorahil a te Pedro la stehc'an sba ta yohlil te yermanotac ( ay wan wacwinic ( 120 ) ta tuhl te stsoboj sbahic ) , hich la yal :
44001016	Quermanotac , hich la sc'an te ya xc'oht ta pasel te bin ya yal te Shun Dios , te yaloj te Ch'ul Espíritu ta scuenta David sc'oblal te Judas , ha te j'ic'aw yu'un te mach'atic la stsaquic bahel te Jesús ,
44001017	ha te mach'a la sjoquinotic soc te pajal la jquich' ca'teltic soque .
44001018	Te Judas la sman q'uinal yu'un te stojol te bin chopol la spas ; tey cocoltsa' c'oht ta lum a , toj t'ohmel sch'uht soc loc' spisil sbiquil .
44001019	Puhc sc'oblal ta stojol spisil mach'atic ayic ta Jerusalén , ha yu'un la ya'beyic sbihilin te q'uinal Acéldama ta sc'opic nix , ha Sq'uinal Ch'ich' , xchi c'ohem .
44001020	Como hich ts'ihbabil ta shun Salmohetic : Ac'a johchajuc hilel te sna , ma me ayuc mach'a ya xnahin tey a . Yanuc mach'a ya yich'be ya'tel , xchi .
44001021	Ha yu'un ya sc'an ya xweht jtuhluc te mach'a la sjoquinotic te jayeb c'ahc'al behen ta cohliltic te Cajwaltic Jesús ,
44001022	ha te c'alal hahch ta yaq'uel ich'-ha' te Juan ha to c'alal ic'ot mohel ta cohliltic , te pajal testigohotic soc yu'un te cha'cuxaj te Jesús , xchi .
44001023	Hich la slehic cha'tuhl winiquetic : ha te José , te a'bot sbihil Barsabás , o Justo yan sbihil , soc te Matías .
44001024	Hich la yalic ta sc'oponel Dios : Ha'at , Cajwal , te yac ana'be yo'tan spisilic , ac'a ta na'el mach'a tsahbil awu'un ta schebalic ,
44001025	scuenta yu'un ya yich' ya'tel ta jpuc-c'op awu'un , te ha ch'ay yu'un te Judas ta scaj smul , yu'un ya xbaht ta lugar yu'un , xchihic .
44001026	Hich och spasbeyic seña ta na'el , ha c'oht ta scuenta te Matías ; hich jun c'oht soc te buluchtuhl ( 11 ) jpuc-c'opetique .
44002001	C'alal c'oht sc'ahc'alel q'uin Pentecostés , ta spisilic jun stsoboj sbahic a .
44002002	Repente nax ay bin xju'et c'opoj tal ta ch'ulchan hich bin ut'il tulan ic' , hul spuhl sba ta yutil na te ban hucajtique ;
44002003	soc la yilic chicnaj hich te bin ut'il yat c'ahc' te la spuc sba ta stojol jujutuhl .
44002004	Ta spisilic noj ta yo'tanic te Ch'ul Espíritu , hahchic ta c'op ta yantic c'opiletic , ha chican bin c'opil ac'otic ta c'op yu'un te Espíritu .
44002005	Ha yorahil a te ay ta Jerusalén judíohetic te jun yo'tan sch'uhunejic Dios , te talemic ta spisil ta chahp nacionetic ayic ta bahlumilal .
44002006	C'alal ay bin xju'et c'opoj la ya'iyic , la stsob tal sbahic te ants-winiquetic ; xcham yo'tanic como jujutuhl la ya'iyic te c'opojic ta sc'opic nix .
44002007	Xch'ayet soc xcham yo'tanic yu'un , hich la yalic : Ilawil , ¿ ma bal galileoheticuc spisil ha'i winiquetic yacalic ta c'op ini ?
44002008	¿ Bin yu'unix a te ya sc'oponotic ta tuhlutuhl ta jc'optic nix ?
44002009	Ay talemic ta Partia , Media , Elam , soc te mach'atic nahinemic ta Mesopotamia , Judea , Capadocia , Ponto , Asia ,
44002010	Frigia soc Panfilia , Egipto soc te sq'uinal Libia te nopol ay soc Cirene ; soc ay talemic ta Roma te li' nahinemic , ha judíohetic soc jyanlumetic te ochemic ta judíohil ;
44002011	soc talemic ta Creta soc Arabia , yac yalbelic ca'iytic ta jc'optic nix te yutsil ya'tel te Diose , xchihic .
44002012	Xch'ayet soc xcham yo'tanic , talel c'axel la sjoc'obe sbahic : ¿ Bin ut'il ay a ini ? xchihic .
44002013	Ay yantic hahchic ta labanwanej : Yuch'ojic vino , xchihic .
44002014	Ha yu'un te Pedro la stehc'an sba soc te buluchtuhl ( 11 ) , tulan hahch ta c'op , hich la yal : judíohetic soc ta apisilic te nahinemex ta Jerusalén , ya ca'beyex ana'ic bin ut'il ay ini ; a'iybon awa'iyic te bin ya cale .
44002015	Te winiquetic ini ma ba yuch'ojic , ma hichuc te bin ut'il acuyojic , como baluneb to nax ora sacubel q'uinal .
44002016	Ha te bin halbil hilel yu'un te jalwanej Joel :
44002017	Ta nopol slajibal c'ahc'al , xchi te Diose , ya jmal te Espíritu cu'un ta stojol spisil ants-winiquetic ; te ach'ix queremetic awu'unic ya me yalic sc'op-jalwanej ; te queremetic awu'unic ay bin ya yilic ta snahalsitic ; te mamaletic awu'unic ay bin ya swayichtayic ;
44002018	soc ya jmalbe te Espíritu cu'un ta stojol te a'batetic ants-winiquetic cu'un , soc ya me yalic sc'op-jalwanej .
44002019	Ya cac' ta ilel muc' jchahp a'teliletic ta sjamalil ch'ulchan , soc señahiletic ta bahlumilal , ch'ich' , c'ahc' soc xpaq'uet ch'ahilel ;
44002020	ya x'ihc'ub te c'ahc'ale soc ya xc'ataj ta ch'ich' te u , te ma to xc'oht sc'ahc'alel a te Cajwaltic , te ha muc' soc bayel yutsilal .
44002021	Soc spisil mach'atic ya sc'oponic te sbihil te Diose , ya me xcolic , xchi .
44002022	Winiquetic yu'un Israel , a'iya me awa'iyic te c'ope : Te Jesús talem ta Nazaret , ha te winic te Dios la yac' ta ilel ta atojolic te lec sc'oblal ; hich la yac' ta ilel ta scuenta jchahp a'teliletic soc señahiletic te Dios la spas ta atojolic ta scuenta , hich te bin ut'il ana'ojique .
44002023	Te winic ini ac'ot ta c'abal ta scuenta te bin schapoj Dios soc te hich nahil sna'oj , te ta scuenta chopol winiquetic la atsaquic soc la amilic ta cruz .
44002024	Pero cha'cuxajtesot yu'un te Diose , la scoltay loq'uel ta sc'uxul lajel , como ma ba hu' ta chuquel yu'un .
44002025	Como hich la yal te David : La jquil te spisil ora ay ta jtojol te Cajwaltique ; te bin ut'il ay ta jwa'el-c'ab , hich ma ba ya xpuch'on .
44002026	Ha scuentahil te ay yutsil co'tan soc tse'el co'tan ya xc'ayojinon ; soc ha nix hich te jbaq'uetal ay smuc'ul yo'tan yu'un te bin yac jmahlibel ,
44002027	como ma ba yac awac' hiluc ta muquenal te jch'uhlel , soc ma ba yac awac' c'a'uc sbaq'uetal te Mach'a ch'ultesbil awu'une .
44002028	La awa'bonix quil te sbehlal cuxlejal ; yac awa'bon stse'elil co'tan ta atojol , xchi .
44002029	Quermanotac , jamal ya calbeyex te cham te jtatic David soc la yich' muquel , soc li' ay te smuquenal c'alal ora .
44002030	Pero te bin ut'il ha jalwanej , sna'oj te halbil ta jamal yu'un Dios te ay sts'umbal te ya xhuhcaj ta shuctajib .
44002031	Te bin ut'il nahil la yil , hich la yalbe sc'oblal te ya xcha'cuxaj te Cristo , te ma ba ya x'ihquitayot hilel ta muquenal te sch'uhlel soc te ma x'ac'ot c'a'uc te sbaq'uetale .
44002032	Ha te Jesús te cha'cuxajtesot yu'un Dios , jpisilcotic testigohotic yu'un .
44002033	Ha yu'un , te bin ut'il ac'otix ta swa'el-c'ab te Dios soc a'botix yich' yu'un te Tatil te Ch'ul Espíritu te halbot sc'oblal ya yich' , hich la yaq'uix tal te bin yac awilbelic soc te yac awa'iybelique .
44002034	Como te David ma ha'uc mo bahel ta ch'ulchan , pero ha nix la yal : Te Cajwaltic la yalbe te Cajwal : Huclan ta jwa'el-c'ab ,
44002035	ha to c'alal ya ca'bat atec'tajibin acontratac , xchi .
44002036	Spisil Israel , na'ahic me ta mero melel : Te Jesús te la amilic ta cruz , Dios la yac' te ha Ajwalil soc ha Cristo c'oht , xchi te Pedro .
44002037	C'alal hich la ya'iyic , toj smelbel yo'tanic yu'un ; hich la sjoc'obeyic te Pedro soc te yantic jpuc-c'opetic : Quermanotac , ¿ bin ya sc'an ya jpascotic ? xchihic .
44002038	Halbotic yu'un te Pedro : Suhtesa awo'tanic yu'un amulic soc ac'a abahic ta a'beyel awich'ic ha' ta tuhlutuhl ta scuenta sbihil te Jesucristo scuenta yu'un hich ya spasbeyex perdón yu'un te amulique ; amahtanic yac awich'ic te Ch'ul Espíritu ,
44002039	como te bin yaloj ta jamal te Diose , ha awu'unic soc ha yu'un te awal-anich'nabic soc spisil mach'atic namal ayic , ha te mach'atic ya x'ic'otic yu'un te Diose , xchi .
44002040	Bayel to xan bintic halbotic yu'un soc tsitsotic yu'un , hich la yal : Coltaya loq'uel abahic ta yohlil te chopol jcaj ts'umbalil ini , xchi .
44002041	Te mach'a la sch'uhumbeyic te sc'ope , ac'ticlambot yich'ic ha' ; ta hich ora ay wan p'ohl lajunwinic swaxacbahc' ( 3,000 ) ta tuhl .
44002042	La yo'tantayic snopel te p'ijubtesel yu'un te jpuc-c'opetic , soc la yo'tantayic te la sjoquin sbahic , soc ta xet'el te pan soc ta sc'oponel Dios .
44002043	Spisilic xiw yo'tanic yu'un , soc bayel jchahp a'teliletic soc señahiletic la spasic te jpuc-c'opetique .
44002044	Spisil mach'atic la sch'uhunic junax la yac' sbahic soc junax sbiluquic .
44002045	La schon sq'uinalic soc sbiluquic , la spucticlanic ha chican bin a te ya xtuhun yu'unic ta jujutuhl .
44002046	Jujun c'ahc'al la sjoquin sbahic ta Templo , la xeht'ic pan ta snahic , soc la sjoquin sbahic ta we'el soc yutsil yo'tanic soc ta spisil yo'tanic ,
44002047	la yalbeyic yutsilal te Diose , soc lec sc'oblalic yu'un spisil yantic . Te Cajwaltic jujun c'ahc'al la yic'ticlan tal ta iglesia te mach'atic ya xcolique .
44003001	Te Pedro soc Juan bahtic ta Templo ta oxeb ora suhtel c'ahc'al a , ha te yorahil sc'oponel Dios .
44003002	Ay jtuhl winic , coxo' ta yayinab to , te jujun c'ahc'al ya x'ic'ot tal ta yochibal te Templo te T'ujbil Ochibal sbihil , scuenta yu'un ya sc'ambe limosna te mach'atic ya x'ochic bahel ta templo .
44003003	Te c'alal la yil te Pedro soc Juan te yaquic ta ochel bahel ta Templo , la sc'ambe te yacuc x'a'bot limosna .
44003004	Te Pedro soc te Juan la yilbeyic sit te coxo' winic , hich la yal te Pedro : Ilawotcotic , xchi .
44003005	Hich la sq'uehlan sit ta smahliyel yil bin ya x'a'bot .
44003006	La yal te Pedro : Mayuc plata ni oro cu'un , pero te bin ay cu'un ya ca'bat : Ta scuenta sbihil Jesucristo talem ta Nazaret , hahchan , behenan , xchi .
44003007	Hich la stsac ta swa'el-c'ab , la snit hahchel ; ora la yich' yip te yoc soc te snuc' yoc ;
44003008	xijluj hahchel , la stehc'an sba soc hahch ta behel ; la sjoquin ochel ta Templo , yac ta behel , yac ta wihlel soc yac ta yalbeyel yutsilal te Diose .
44003009	Spisil te pueblo la yilic te yaquix ta behel soc yac ta yalbeyel yutsilal te Diose .
44003010	La sna'beyic sba te ha te mach'a spisil ora ya shuhcan sba ta c'ambajel ta yochibal te Templo te T'ujbil Ochibal sbihil ; xcham yo'tanic yu'un soc xiwic yu'un te bin c'oht ta pasel .
44003011	Te coxo' winic lecubenix stsacoj te Pedro soc Juan , spisil ants-winiquetic xcham yo'tanic , soc la stsob tal sbahic ta banti ayic ta slehch-na yu'un Salomón sbihil .
44003012	C'alal hich la yil te Pedro , hich hahch yalbe te ants-winiquetique : Winiquetic yu'un Israel , ¿ bin yu'un xcham awo'tanic yu'un ini ? ¿ Bin yu'un te ho'otcotic yac awilotcotic , te yac acuyic te ta scuenta cu'elcotic o ta scuenta lec co'tancotic ta stojol Dios te la jcac'cotic behenuc te winique ?
44003013	Ha nix te Dios yu'un Abraham , Isaac , Jacob , soc te Dios yu'un te jme'jtatic , la yac' ta ich'el ta muc' te Snich'an , ha te Jesús , ha nix te mach'a la awaq'uic ta c'abal soc te la amuc ta awo'tanic ta stojol Pilato te c'alal c'an scoltay bahel stuquel .
44003014	Ha'ex la amuc ta awo'tanic te Mach'a Ch'ultesbil soc te Mach'a Toj Yo'tan , ha la ac'ambeyic scoltayel te jmilawe ;
44003015	la amilic te J'ac'-cuxlejal , pero Dios la scha'cuxajtes tal ta yohlil mach'atic chamenic , ho'otcotic testigohotcotic yu'un .
44003016	Ha ta scuenta sch'uhunel yo'tan ta stojol Jesús te la yich'ix yip ha'i winic ini te yac awilbelic soc te yac ana'beyic sbahe . Ha te sch'uhunel-o'tanil ta scuenta Jesús te la yac' lecubuc ta jc'axel ha'i winic ini te ay ta atojolique .
44003017	Yo'tic , quermanotac , ya jna' te hich la apasic ta scaj te ma ba la ana'ic , soc ha nix hich te principaletic awu'unique .
44003018	Pero Dios hich la yac' c'ohtuc ta pasel te bintic halbil yu'un spisil te jalwanejetic : te ya me xc'ax swocol te Cristo .
44003019	Ha yu'un suhtesa awo'tanic soc suhtanic tal ta stojol Dios scuenta yu'un ya yich' tup'el amulic ; scuenta yu'un yacuc xloc' tal ta stojol Cajwaltic te yorahil ya xlecub cuxlejalil ,
44003020	soc te yacuc sticon tal te Cristo , te nahil halbotex sc'oblal .
44003021	Ya sc'an ya xhil ta ch'ulchan ha to c'alal ya sta yorahil ya scha'lecubtes spisil bintic ay , ha te la yal Dios ta scuenta te ch'ul jalwanejetic yu'un ta namey tal ,
44003022	como hich la yal te Moisés : Te Cajwaltic Dios awu'unic ya me schicnajtes jtuhl jalwanej ta yohlil te awermanotac hich te bin ut'il ho'on ; ya me awa'iyic spisil bintic ya yalbeyex ,
44003023	soc spisil te mach'a ma ba ya ya'iybe sc'op , ya me yich' bulel loq'uel ta pueblo , xchi .
44003024	Spisil te jalwanejetic c'alal Samuel soc ta patil , te jayeb c'opojic , ha nix la yalbeyic sc'oblal te yorahil ayotic .
44003025	Ha'ex yal-snich'anex te jalwanejetic soc ay ta acuentahic te c'op chapbil yu'un Dios soc te jme'jtatic , te hich la yalbe te Abraham : Ta scuenta ats'umbal ya x'a'bot bendición spisil ta chahp te mach'atic ayic ta bahlumilal , te xchihe .
44003026	Te c'alal Dios la scha'cuxajtes te a'bat yu'un , ha nahil la sticon tal ta atojolic yu'un ya ya'beyex bendición scuenta yu'un jujutuhl ya yihquitay hilel te schopolile , xchi te Pedro .
44004001	Te Pedro soc Juan yac sc'opombelic a te pueblo , hulic ta tahel yu'un sacerdotehetic , jtsobaw jcanan-templo , soc saduceohetic ,
44004002	bayel ilinemic yu'un te yac sp'ijubtesbelic te pueblo soc te yac yalbelic te ta scuenta Jesús ay cha'cuxajel ta yohlil mach'atic chamenic .
44004003	Hich la stsaquic soc la yotsesic ta cárcel c'alal ta schebal c'ahc'al , como tibilix a .
44004004	Pero tsobol te mach'atic la ya'iyic te sc'op Dios , la sch'uhunic ; ay wan lajunwinic yoxlajunbahc' ( 5,000 ) ta tuhl winiquetic .
44004005	Ta schebal c'ahc'al la stsob sbahic ta Jerusalén te jcuentahinwanejetic , mamaletic soc escribanohetic ,
44004006	soc te muc'ul sacerdote Anás , soc Caifás , Juan , Alejandro , soc spisil mach'atic ayic yu'un te muc'ul sacerdotehetique .
44004007	La stehc'anic te Pedro soc te Juan ta yohlilic , hich la sjoc'obeyic : ¿ Mach'a ta scuenta yu'el o mach'a ta scuenta sbihil te la apasique ? la yutic .
44004008	Te Pedro , nojel ta yo'tan te Ch'ul Espíritu , hich la yal : Jcuentahinwanejex yu'un te pueblo soc mamalex yu'un Israel :
44004009	Teme ha yac ajoc'obotcotic bin lec pasbot te jtuhl winic te ay ta chamel , te bin ut'il lecub ,
44004010	na'ahic me ta apisilic soc spisil pueblo Israel te ta scuenta sbihil te Jesucristo talem ta Nazaret , te la amilic ta cruz , te cha'cuxajtesot yu'un Dios , ha ta scuenta te lecub te winic ini te ay ta awohlilique .
44004011	Te Jesús ini ha te ton te la ach'ayic hilel , ha'ex te jpas-nahex , ha yiptajib xuhc na c'oht , te xchihe .
44004012	Mayuc mach'a yan ay colel ta scuenta , como ta bayuc ta swohlol bahlumilal mayuc yan mach'a hich halbil sc'oblal ta stojol ants-winiquetic te ya xhu' ya xcolotic yu'un , xchi .
44004013	C'alal la yilic te ay bayel yip yo'tan te Pedro soc Juan , xcham yo'tanic yu'un , como sna'ojic te mayuc yich'ojic p'ijubtesel soc hich nax ayic ; la sna'ic te la sjoquinic te Jesús .
44004014	Ma ba weht bin la yalic yu'un , como tey teq'uel soc a te winic te lecubenixe .
44004015	Ha yu'un la spasic ta mandar te yacuc xloq'uic tey ta chahpajibal ; hich hahch yich'be sba sc'opic ,
44004016	hich la yalic : ¿ Bin ya cutic ha'i winiquetic ini ? Como melel hu'em yu'unic spasel jchahp a'telil , soc spisil sna'ojic te mach'atic nahinemic ta Jerusalén , ma xhu' ta muquel cu'untic .
44004017	Pero scuenta yu'un ma ba ya xpuhc xan ta halel ta pueblo , ya jcomtic te ma me ayuc mach'a ya yalbeyiquix sc'oblal te sbihil te winique , xchihic ta schapel .
44004018	Hich la sticonic xan ta iq'uel tal , la yalbeyic tulan mandar te ma me xc'opojiquix soc ma me xyaq'uiquix ta nopel ta scuenta sbihil te Jesús .
44004019	Pero la sjaq'uic te Pedro soc Juan : Nopa awa'iyic teme ha toj ta pasel ta stojol Dios teme ya jch'uhuncotic spasel te bin yac awalic te ha'exe o teme ha ya jch'uhuncotic spasel bin ya yal te Diose ,
44004020	como ma xhu' ya quihquitaycotic yalel te bintic quilojcotic soc te bintic ca'iyejcotic , xchihic .
44004021	Ha yu'un la scomic , patil la scoltayic bahel , ma ba weht yu'unic bin ut'il ya ya'beyic castigo ta scaj te pueblo , como spisilic yac yalbelic yutsilal Dios yu'un te bin c'ohtix ta pasel ,
44004022	como c'axem ta cha'winic ( 40 ) ya'bilal te winic lecub yu'un te jchahp a'telil pasbot ta scuenta .
44004023	C'alal colic te Pedro soc Juan , baht sc'oponic te mach'atic ay yu'unic , la smelbe ya'iyic spisil te bintic halbotic yu'un te principal sacerdotehetic soc te mamaletique .
44004024	C'alal hich la ya'iyic , pajal hahchic ta sc'oponel Dios , hich la yalic : Ajwalilat yu'un spisil , ha'at te Diosat te la apas ch'ulchan , bahlumilal , mar soc spisil bintic ay tey a ;
44004025	hich la awal ta scuenta te Ch'ul Espíritu ta scuenta David te a'bat awu'une : ¿ Bin yu'un te nacionetic ya xhahch schapic contrahinwanej , soc te pueblohetic ya snopic te bin mayuc scuentahil ?
44004026	Ya xhahchic te ajwaliletic ta q'uinal , soc te principaletic junax ya yac' sbahic ta schapel scontrahinel te Cajwaltic soc scontrahinel te Cristo yu'une , xchihat .
44004027	Como melel la stsob sbahic li' ta pueblo te Herodes , Poncio Pilato , te jyanlum winiquetic soc te pueblo Israel ta scontrahinel te Jesús te Ach'ul-nich'an , te mach'a tsahbil awu'une ,
44004028	ta spasel te bin nahil chapal awu'un ta scuenta awu'el soc ta scuenta sc'anojel awo'tan te hich ya xc'oht ta pasel .
44004029	Yo'tic , Cajwal , ilawil te comel yu'unic soc a'beya yip yo'tanic te a'batetic awu'un ta yalel te ac'op ,
44004030	c'alal ha'at yac ahach ac'ab ta slecubtesel jchameletic soc ta spasel señahiletic soc jchahp a'teliletic ta scuenta te sbihil Jesús te Ach'ul-nich'an , xchihic .
44004031	C'alal laj yo'tanic ta sc'oponel Dios , nihc te lugar te banti stsoboj sbahic ; soc ta spisilic nojesbot ta yo'tanic te Ch'ul Espíritu , soc bayel yip yo'tanic la yalic te sc'op Diose .
44004032	Spisilic te mach'atic sch'uhunejic , jun yo'tan sbahic soc jun sch'uhlel la ya'iy sbahic . Mayuc mach'a la yal te ha stuquel yu'un te sbiluque , ta spisilic junax sbiluc c'ohtic .
44004033	Ta scuenta bayel yu'el te jpuc-c'opetic la yalic ta testigo-c'op te cha'cuxajix te Cajwaltic Jesús , soc bayel yutsilal te Dios c'oht ta stojolic .
44004034	Mayuc mach'a te mayuc bin ay yu'unic , como spisil te mach'atic ay sq'uinalic soc te ay snahic la schonic , la yich'ic talel te stojole ,
44004035	soc la ya'beyic ta stojol te jpuc-c'opetic , hich la yich' pucticlambeyel jujutuhl ha chican bin ya xtuhun yu'unic .
44004036	Hich te José , te Bernabé yan sbihil a'bot yu'un te jpuc-c'opetic ( Yal-snich'an Jmuc'ubtesej-q'uinal , xchi te c'asesbile ) , ha levita te talem ta Chipre ,
44004037	ay sq'uinal te la schon , la yich' tal te stojol , c'oht ya'be ta stojol te jpuc-c'opetique .
44005001	Ay jtuhl winic Ananías sbihil , soc Safira te yihnam , la schon sq'uinal ,
44005002	pero la yich' j'ohlil te stojole , ha nix hich sna'oj te yihname ; j'ohlil nax baht ya'be ta stojol te jpuc-c'opetique .
44005003	La yal te Pedro : Ananías , ¿ bin yu'un noj ta awo'tan te Satanás yu'un yac alotiy te Ch'ul Espíritu , te la awich' j'ohlil te stojol te q'uinale ?
44005004	Te c'alal ay to ta acuenta a te aq'uinal , ¿ ma bal awu'unuc ? soc te c'alal la achon , ¿ ma bal ayuc ta ac'ab te stojole ? ¿ Bin yu'un te hich la anop ta awo'tan ? Ma ha'uc la alotiy te winiquetic , ha la alotiy te Diose , la yut .
44005005	C'alal hich la ya'iy te Ananías , puch' bahel ta lum , toj chamel . Spisil te mach'atic la ya'iyic bayel xiwic yu'un .
44005006	Hich te jcolel queremetic la spotsbeyic te sbaq'uetal , la sq'uechic bahel soc la smuquic .
44005007	Oxeb wan ora ta patil c'oht te yihnam , ma to ba sna'oj a te bin c'ohemix ta pasele .
44005008	Hich joc'obot yu'un te Pedro : Halbon ca'iy , ¿ hich bal stojol te aq'uinal la achonic ? xchi . Hich nix stojol a , xchi te antse .
44005009	Halbot yu'un te Pedro : ¿ Bin yu'un te la achapic te yac atsajic te Espíritu yu'un te Cajwaltique ? Ilawil , chicanix ta talel yoquic ta ti'nahil te mach'atic la smucbatix te amamalale , ha nix hich ya me sq'uechat bahel , xchi sc'oblal .
44005010	Ora puch' ta lum ta stojol yoc te Pedro , toj chamel . C'alal ochic talel te jcolel queremetic , chamenix a c'oht stahic ; hich la sloq'uesic , baht smuquic ta banti ay te smamalal .
44005011	Tal bayel xiwel ta stojol te iglesia soc spisil te mach'atic la ya'iyique .
44005012	Ay bayel ta chahp a'teliletic soc señahiletic la spasic te jpuc-c'opetic ta stojol te pueblo . Spisilic la stsob sbahic ta slehch-na yu'un Salomón ,
44005013	te yantic ants-winiquetic mayuc mach'a tojol nax tal yac' sbahic soc ; pero ich'bilic ta muc' yu'un te pueblo .
44005014	Behbe p'ohlel te mach'atic la sch'uhunic te Cajwaltic , bayel antsetic soc winiquetic .
44005015	Soc ay la sloq'ueslanic ta callehetic te jchameletic , la yaq'uic ta swayib soc ta schahchamte'el scuenta yu'un te c'alal ya xc'ax te Pedro , aunque ha nax yaxinal ya xtahotic yu'un .
44005016	Tsobol mach'atic ayic ta tut pueblohetic nopol tey a c'ohtic ta Jerusalén , la yic'ticlanic talel jchameletic soc mach'atic ayic ta uts'inel yu'un bohl espírituhetic ; lecub spisilic .
44005017	Ha yu'un hahch slab yo'tanic te muc'ul sacerdote soc spisil te mach'atic schapoj sba soc , ha te jchahp saduceohetique .
44005018	La stsaquic te jpuc-c'opetic , la yotsesic ta cárcel .
44005019	Pero te ch'ul a'bat yu'un te Cajwaltic la sjam ta ahc'abal te puertahetic yu'un te cárcel , la yic'ticlan loq'uel , hich la yalbe :
44005020	Bahanic , tehc'ana abahic ta Templo , halbeya ya'iyic te pueblo spisil bin ut'il ay sc'oblal te yach'il cuxlejale , xchi .
44005021	C'alal hich la ya'iyic , ta sab ochic ta Templo , hahchic ta p'ijubteswanej . Talic te muc'ul sacerdote soc te mach'atic schapoj sc'op soc , la stsobic te jchahpanwanejetic soc spisil te mamaletic yu'un Israel , la sticonic ta iq'uel loq'uel tal ta cárcel te jpuc-c'opetique .
44005022	Pero c'alal c'oht te policiahetic ma ba tey ayiquix ta cárcel a ; ha yu'un suhtic bahel ,
44005023	hich la yalic : Buen macal a c'oht jtahcotic te cárcel , soc tec'ajtic ta ti'nahil te jcananetic , pero c'alal la jamcotic , mayuc mach'a chicanix tey a , xchihic c'ohel .
44005024	C'alal hich la ya'iyic te muc'ul sacerdote soc te jtsobaw yu'un te jcanan-templo soc te principal sacerdotehetic , ma ba la sna'ic bin ut'il ya xc'oht ta loq'uel .
44005025	Pero ay mach'a tal yalbe : Te winiquetic la awotsesic ta cárcel , ayiquix ta Templo , yacalic ta snohptesel te pueblo , xchi c'ohel .
44005026	Hich baht te jtsobaw jcanan-templo soc te policiahetic , lec nax la yiq'uic talel te jpuc-c'opetic , yu'un la xi'ic ya xch'ojotic ta ton yu'un te pueblo .
44005027	C'alal c'oht yic'belic , la stehc'anic ta stojol te jchahpanwanejetic , hich joc'obotic yu'un te muc'ul sacerdote :
44005028	¿ Ma bal tulanuc la jpasex ta mandar te ma xawa'iyic p'ijubteswanej ta scuenta te bihilil ini ? Pero yo'tic la anojesic ta Jerusalén te nohptesel awu'unique , soc yac awa'bel jcuchcotic smalbeyel sch'ich'el te winic yac awalique , xchi .
44005029	Hich la sjac' te Pedro soc te yantic jpuc-c'opetic : Ha bayel xan sc'oblal te ya jch'uhumbetic smandar Dios te bin ut'il te smandar winiquetique .
44005030	Te Dios yu'un te jme'jtatic la scha'cuxajtes te Jesús , te ha'ex la amilic ta jihpanel ta te' .
44005031	Dios la yaq'uix ta ich'el ta muc' ta swa'el-c'ab scuenta Jtsobaw soc Jcoltaywanej , scuenta yu'un ya ya'be suhtes yo'tan te Israel soc yu'un ya spasbe perdón yu'un smulic .
44005032	Ho'otcotic testigohotcotic yu'un spisil te bin c'ohtix ta pasel , soc ha nix hich te Ch'ul Espíritu , te ha a'botic yu'un Dios te mach'atic ya sch'uhumbeyic smandar , xchihic .
44005033	C'alal hich la ya'iyic , bayel ilinic yu'un soc c'an smilic te jpuc-c'opetique .
44005034	Ha yu'un la stehc'an sba ta yohlil te jchahpanwanejetic jtuhl fariseo Gamaliel sbihil , ha maestro yu'un te Ley soc ich'bil ta muc' yu'un spisil te pueblo ; la yac' ta ticonel loq'uel jts'ihnuc te jpuc-c'opetic ,
44005035	patil hich la yal : Winiquetic yu'un Israel , tsahtaya me abahic te bin ya x'och apasbeyic ha'i winiquetic ini .
44005036	Como ta nahil to chicnaj jtuhl winic , ha te Teudas , te la yal sba te bayel sc'oblal . Ay wan jbahc' ( 400 ) ta tuhl te la stsob sbahic soc , pero laj ta milel , hich puhquic bahel spisil mach'atic t'unot yu'un , hich mayuc scuentahil c'oht .
44005037	Ta patil chicnaj Judas te talem ta Galilea , ta yorahil te la yich' ahtayel ants-winiquetic , bayel mach'a t'unot yu'un ; pero ha nix hich laj , soc spisil mach'atic la st'unic la spuc sbahic .
44005038	Ha yu'un ya calbeyex : Ihquitayahic ha'i winiquetic ini , ac'a bahticuc ; como teme ha nax schapojic winiquetic o teme ha nax ya'telic , ya me xlaj sc'oblal ;
44005039	yan teme ha nix yu'un Dios , ma xhu' yac ajinic . Tsahtaya me abahic , ma me ha'uc xacontrahinic te Diose , xchi .
44005040	Hich la sch'uhunic . Ha yu'un la sticonic xan ta iq'uel te jpuc-c'opetic ; c'alal laj smajbelic a , la scomic te manchuc ya yalbeyic xan sc'oblal te Jesús , hich la scoltayic bahel .
44005041	Te jpuc-c'opetic loq'uic bahel ta stojol te jchahpanwanejetic , tse'el yo'tanic yu'un te lec sc'oblalic ta stojol Dios te bin ut'il a'bot c'axuc swocolic ta uts'inel ta scaj te Bihilile .
44005042	Jujun c'ahc'al , ta Templo soc ta nahnatic , mayuc la scom sbahic ta p'ijubteswanej soc ta yalbeyel sc'oblal te Jesucristo .
44006001	Ta hich ora , te bin ut'il yac ta p'ohlel te jnopojeletic , hahchic wulajanel te griegohetic ta stojol te hebreohetic yu'un te me'ba' antsetic ma ba ts'acal yac yich'belic te bin ya yich' pucticlambeyel jujun c'ahc'al .
44006002	Ha yu'un te lahchaytuhl jpuc-c'opetic la stsobic tal spisil te jnopojeletic , hich la yalbeyic : Ma snuhp'uc te ya jquehchancotic yalel sc'op Dios yu'un ya ca'telincotic mac'linwanej .
44006003	Ha yu'un quermanotac , lehahic huctuhl winiquetic ta awohlilic te lec sc'oblalic , te nojel ta yo'tanic te Ch'ul Espíritu soc te ay sp'ijil yo'tanic , ha me ya ca'betic scuentahinic te a'tel ini .
44006004	Te ho'otcotique ya ca'telincotic sc'oponel Dios soc yalel sc'op Dios , xchihic .
44006005	Lec la ya'iyic spisilic , hich la stsahic te Esteban , te ay sch'uhunel yo'tan ta lec soc te nojel ta yo'tan te Ch'ul Espíritu ; soc te Felipe , Prócoro , Nicanor , Timón , Parmenas soc te Nicolás te talem ta Antioquía , te ma judíohuc pero te yac'oj sba ta judíohil .
44006006	La stehc'ambeyic ta stojol te jpuc-c'opetic , te ha la sc'opombeyic Dios soc la scajanlambe sc'abic ta sjolic .
44006007	Puhc xan ta lec te sc'op Dios soc bayel p'ohl te jnopojeletic ta Jerusalén ; soc ay tsobol sacerdotehetic la yich'ic ta cuenta te bin ay ta ch'uhunel .
44006008	Te Esteban , bayel yutsil yo'tan soc bayel yip , la spas muc' jchahp a'teliletic soc señahiletic ta yohlil te ants-winiquetique .
44006009	Pero ay mach'atic ayic ta scuenta te sinagoga yu'un te mach'atic libre ayic sbihil , soc te mach'atic talemic ta Cirene , Alejandría , Cilicia soc ta Asia te hahch sten sbahic ta c'op soc te Esteban .
44006010	Pero ma ba hu' yu'unic stsalbeyel te sp'ijil yo'tan soc te Espíritu te ha c'opoj ta scuenta .
44006011	Ha yu'un la stojic lotil testigohetic te yacuc yalic te la ya'iyic te yac ta sbohlc'optayel te Moisés soc te Diose .
44006012	Hich la shachbeyic yo'tan te pueblo , te mamaletic soc escribanohetic ; ochic ta banti ay te Esteban , la stsaquic loq'uel , la yiq'uic tal ta stojol te chahpajibal .
44006013	La stehc'anic lotil testigohetic te la yalic : Ha'i winic ini ma scom sba ta sbohlc'optayel ha'i ch'ul awilal ini soc te Ley .
44006014	La jca'iycotic te la yal te Jesús talem ta Nazaret ya me sjin ha'i ch'ul awilal ini soc ya me sjeltay te costumbrehetic la ya'botic hilel te Moisés , xchihic .
44006015	Spisil te mach'atic huhcajtic ta chahpajibal , c'alal la yilbeyic sit yelaw te Esteban , la yilic te sjel ta sit yelaw ch'ul a'bat .
44007001	La yal te muc'ul sacerdote : ¿ Hich ni bal a te bin ya yalique ? la yut .
44007002	La yal te Esteban : Quermanotac soc tatiletic , a'iya me awa'iyic : Te Dios yu'un utsilal la yac' sba ta ilel yu'un te jtatic Abraham c'alal ay ta sq'uinal Mesopotamia , c'alal ma to nahinem ta Harán a ,
44007003	hich la yalbe : Ihquitaya hilel aq'uinal soc amohlol-ats'ahquil , bahan ta q'uinal te ya ca'bat awil , xchi .
44007004	Hich te Abraham loc' talel ta sq'uinal caldeohetic , baht ta nahinel ta Harán ; c'alal cham te stat , Dios la yic' tal li' ta q'uinal te banti nahinemex ta ora ini .
44007005	Ma ba la ya'be sq'uinal tey a , ni jxeht'uc banti ya xc'oht te yoque ; pero halbot yu'un Dios te ha ya x'a'bot sq'uinalin soc sts'umbal ta patil te q'uinal , aunque ma to ayuc snich'an a .
44007006	Hich halbot yu'un Dios : Te ats'umbal ha jyanlum ya xc'ohtic ta yan q'uinal , soc jbahc' ( 400 ) ha'bil ya xmosohinotic soc ya x'uts'inotic tey a .
44007007	Pero ya me ca'be castigo te nación te banti ayic ta mosohinel ; patil ya xloq'uic tal soc ya yac' sbahic ta a'batinel cu'un li' ta lugar ini , xchi .
44007008	Soc la ya'be Abraham te chapbil-c'op yu'un circuncisión . Ha yu'un c'alal ayin te snich'an Abraham , ha te Isaac , la ya'be yich' circuncisión ta swaxaquebal c'ahc'al yayinel a ; te Isaac la ya'be te Jacob , soc Jacob la yac'ticlambe te lahchaytuhl tatiletique .
44007009	Te tatiletic , ta scuenta sbic'tal yo'tanic , la schonic bahel ta Egipto te José ; pero ha joquimbil yu'un Dios ,
44007010	la scoltay ta spisil swocol , la ya'be sp'ijil yo'tan soc la yac' te lec yo'tan yu'un te faraón ajwalil yu'un Egipto , te la yotses ta gobernadoril yu'un Egipto soc ta scuentahinel spisil sna .
44007011	Patil tal wi'nal ta spahmal sq'uinal Egipto soc Canaán , ay bayel wocol ; te jme'jtatic ma ba la sta swe'elic .
44007012	Te c'alal la ya'iy te Jacob te ay trigo ta Egipto , la sticon bahel ta primera buelta te jtatique .
44007013	Ta schebal buelta sbahelic a , te José la yac' sba ta na'beyel sba yu'un te yermanotac , soc ac'ot ta na'el ta stojol faraón te mach'atic ayic yu'un José .
44007014	Hich te José la sticon ta iq'uel tal te Jacob te stat soc spisil mach'atic ay yu'un , ho'lajuneb schanwinic ( 75 ) ta tuhl .
44007015	Hich co bahel ta Egipto te Jacob , te banti cham soc nix te jme'jtatique .
44007016	Ich'bot tal sbaq'uetalic ta Siquem , la yich'ic muquel ta smuquenal Abraham te la smambe te snich'nab Hamor ta Siquem .
44007017	C'alal nopol ya sta yorahil te bin halbibil yu'un Dios te Abraham , bayel p'ohl te pueblo cu'untic ta Egipto ,
44007018	ha to c'alal och yan ajwalil ta Egipto te ma ba la sna'be sba te José .
44007019	Te ajwalil hahch slo'loy te pueblo cu'untic , la yuts'in te jme'jtatic , la ya'be yihquitayic te tut yal-snich'anic scuenta yu'un ya xlajic .
44007020	Ha yorahil a te ayin Moisés , te lec yo'tan Dios yu'un . Oxeb u coltesot ta sna sme'stat .
44007021	Pero te c'alal ihquitayot hilel , te yantsil-nich'an faraón la yic' soc la scoltes hich te bin ut'il yal .
44007022	Te Moisés a'bot snop spisil te sp'ijilic te egipciohetic ; ay yip ya xc'opoj soc ay yip ya'tel .
44007023	C'alal ayix cha'winic ya'bilal a , la snop te ya xbaht yil te yermanotac , ha te snich'nab Israel .
44007024	C'alal la yil te ay jtuhl te yac ta uts'inel , baht scoltay ; la smil te egipcio-winic , hich la ya'be spacol te mach'a yac ta uts'inele .
44007025	Yu'un la scuy te Moisés te sna'ojic te yermanotac te ha ya x'ac'otic ta libre yu'un Dios ta scuenta stuquel ; pero ma hichuc c'ohem ta yo'tanic .
44007026	Ta schebal c'ahc'al la sta cheb winiquetic te yac smajbel sbahic , c'an scom , hich la yal : Winiquetic , awermano abahic , ¿ bin yu'un te yac awuts'imbel abahic ? la yut .
44007027	Te mach'a yac yuts'imbel te yermano la scotp'in bahel te Moisés , hich la yal : ¿ Mach'a la ya'bat awa'tel ta ajwalil soc ta juez ta jtojolcotic ?
44007028	¿ Yu'un bal yac ac'an yac amilon hich te bin ut'il la amil te egipcio-winic wojey ? la yut .
44007029	C'alal hich la ya'iy te Moisés , loc' ta ahnel , baht ta nahinel hich te bin ut'il jyanlum ta sq'uinal Madián ; tey ayin cheb snich'nab a .
44007030	C'ax cha'winic ( 40 ) ha'bil , chicnaj ch'ul a'bat ta stojol ta jochol taquin q'uinal ta wits Sinaí , ta banti yac ta tihlel c'ahc' ta jpeht ch'ix .
44007031	C'alal la yil te Moisés , xcham yo'tan yu'un te bin la yile . C'alal nohpoj bahel ta yilel , tal sc'op te Cajwaltic ta stojol :
44007032	Ho'on Dioson yu'un te me'iltatiletic awu'un , Dioson yu'un te Abraham , Isaac , soc Jacob , xchi . Hahch ta nihquel yu'un xiwel te Moisés , la xi' te la yile .
44007033	Hich halbot yu'un te Cajwaltic : Loq'uesa atep , yu'un ch'ultesbil te lugar te ban teq'uelate .
44007034	Quilbeyej swocol te pueblo cu'un te ay ta Egipto , soc ca'iybeyej yahcan , ha yu'un cohemon tal ta scoltayel . La' me , ya jticonat bahel ta Egipto , xchi .
44007035	Ha nix te Moisés te ma ba la sc'anic te me'iltatiletic , te hich la yalbeyic : ¿ Mach'a la ya'bat awa'tel ta jcuentahinwanej soc ta juez ? te xchihique , ha nix te ticonot bahel yu'un Dios ta scuenta te ch'ul a'bat te chicnaj ta jpeht ch'ix , scuenta yu'un ha ya x'och ta jcuentahinwanej soc jcoltaywanej yu'unic .
44007036	Ha te la sloq'ues tal te israeletic ta sq'uinal Egipto , ta banti la spas jchahp a'teliletic soc señahiletic , soc nix ta Mar Rojo soc cha'winic ( 40 ) ha'bil ta jochol taquin q'uinal .
44007037	Ha nix te Moisés te hich la yalbe te snich'nab Israel : Te Cajwaltic Dios awu'unic ya me schicnajtes jtuhl jalwanej ta yohlil te awermanotac hich te bin ut'il te ho'one , xchi .
44007038	Ha nix te Moisés te ay ta jochol taquin q'uinal soc spisil te pueblo ta banti c'oponot soc te jme'jtatic yu'un te ch'ul a'bat ta wits Sinaí ; soc te la yich' te c'opetic scuenta cuxlejal te la ya'botique .
44007039	Pero te jme'jtatic ma ba la sc'an la sch'uhunic te Moisés , la sp'ajic soc la sc'an yo'tanic te ya suhtic xan bahel ta Egipto .
44007040	Hich la yalbeyic te Aarón : Pasa diosetic cu'untic te ya xnahilij bahel cu'untic , como ma jna'tic bin la spas te Moisés ini te la sloq'uesotic tal ta Egipto , xchihic .
44007041	Hich la spasic sloc'omba jcolel toro , la ya'beyic milbil mahtanil te loc'omba , tse'el yo'tanic yu'un te bin la spasic ta sc'abic .
44007042	Ha yu'un pihtesotic yu'un Dios , ac'ot te la sch'uhuntayic te bintic ayic ta ch'ulchan ; hich te bin ut'il ts'ihbabil hilel ta shun te jalwanejetic : Israeletic , ¿ la bal awa'bonic milbil mahtaniletic soc mahtaniletic te cha'winic ( 40 ) ha'bil te ayex ta jochol taquin q'uinal ?
44007043	La awich'beyic bahel te nahilpac' templo yu'un Moloc , soc te ec' yu'un te Renfán te dios awu'unic , ha loc'ombahetic pasticlambil awu'unic scuenta yu'un yac ach'uhuntayic . Ha yu'un ya me caq'uex bahel ta sjehchelul Babilonia , te xchihe .
44007044	C'alal ayic ta jochol taquin q'uinal a , te jme'jtatic yich'ojic te Nahilpac' Templo yu'un te testigo-c'op te halbot yu'un Dios te Moisés te hich me ya spasic te bin ut'il a'bot yil .
44007045	C'alal yich'ojiquix a te Nahilpac' Templo te jme'jtatic , la yich'ic ochel tal soc Josué c'alal la yu'untaybeyic sq'uinal te nacionetic te tenotic loq'uel yu'un Dios ta stojol te jme'jtatique . Tey hil a ha to c'alal yorahil te David ,
44007046	te lec c'oht ta o'tanil yu'un Dios , soc te la sc'ambe te yacuc x'a'bot spasbe sna te Dios yu'un Jacob .
44007047	Pero ha Salomón te la spasbe sna .
44007048	Pero te Mach'a toyol ay ma ba ya xnahin ta nahetic pasbilic ta c'abal , hich te bin ut'il ya yal te jalwanej :
44007049	Ha juctajib te ch'ulchan , soc ha scajtajib coc te bahlumilale . ¿ Bin yilel na yac apasbonic ? xchi te Cajwaltic ; o ¿ banti ay te lugar te ya jcux co'tan a ?
44007050	¿ Ma bal ha'uc ya'tel jc'ab spisil te bintic aye ? xchi .
44007051	¡ Tulan awo'tanic , ma ba yich'oj circuncisión awo'tanic soc achiquinic ! Spisil ora yac amaquic te Ch'ul Espíritu , pajalex soc te ame'atatique .
44007052	¿ Ay bal jtuhluc jalwanej te ma ba la yich' uts'inel yu'un ame'atatic ? La smilic te mach'atic nahil la yalbeyic sc'oblal te Mach'a toj yo'tan , te ha nix la awaq'uiquix ta c'abal soc la amiliquix ,
44007053	ha'ex te awich'ojic te Ley ta scuenta ch'ul a'batetic , pero ma la ach'uhunic spasel , xchi te Esteban .
44007054	C'alal hich la ya'iyic , bayel ilin yo'tanic yu'un , la sc'uxuxan yehic yu'un scontrahimbelic .
44007055	Yan te Esteban , nojel ta yo'tan te Ch'ul Espíritu , la yil mohel te ch'ulchan , la yilbe yutsilal te Dios soc la yil teq'uel ta swa'el-c'ab Dios te Jesús ,
44007056	hich la yal : Ilawil , jamal ya quil te ch'ulchan soc teq'uel ta swa'el-c'ab Dios te Nich'anil ay ta scuenta winic , xchi .
44007057	La smac schiquinic yu'un soc tulan hahchic ta aw . La shumtayic ta tsaquel ,
44007058	la sloq'uesic ta ti'pueblo soc la sch'ojic ta ton . Te testigohetic la sc'ohtsan hilel sc'u'ic ta banti teq'uel jtuhl jcolel winic , Saulo sbihil .
44007059	C'alal yacalic ta sch'ojel ta ton a , la sc'opon Dios te Esteban : Cajwal Jesús , ic'bon jch'uhlel , xchi .
44007060	Hich la squejan sba , tulan c'opoj : Cajwal , ma me xawa'be smulinic , xchi . Laj yalbel a , way sbaq'uetal .
44008001	Te Saulo lec la ya'iy te la yich' milel te Esteban . Ta hich ora hahch bayel uts'inel ta stojol te iglesia te ay ta Jerusalén ; spisilic puhquic bahel ta sq'uinal Judea soc Samaria , stuquel xanix hil te jpuc-c'opetique .
44008002	Ay mach'atic jun yo'tan sch'uhunejic Dios te la yich'beyic bahel sbaq'uetal yu'un ya smuquic te Esteban ; bayel la yoq'uetayic .
44008003	Yan te Saulo yac yuts'imbel te iglesia ; la yochintay ta jujun na , la stsacticlan loq'uel tal antsetic winiquetic soc la yac'ticlan ta cárcel .
44008004	Pero te mach'atic puhquic bahel la yalic te lec yach'il c'op ta bayuc banti bahtic .
44008005	Hich te Felipe co bahel ta Samaria , la yalbe ya'iyic sc'oblal te Cristo .
44008006	Te ants-winiquetic , c'alal la yilic te señahiletic te la spas te Felipe , soc spisil yo'tanic la ya'iyic te bintic la yal ,
44008007	como tsobol te mach'atic ay bohl espírituhetic ta yo'tanic tulan yac ta aw a loq'uic ta yo'tanic ; soc lecubic tsobol mach'atic chamen schihalic soc coxo'etic .
44008008	Hich ay bayel tse'el-o'tanil ta pueblo tey a .
44008009	Pero ay jtuhl winic , Simón sbihil , te ya'telinej spasel seña tey ta pueblo soc slo'loyejix te ants-winiquetic ta Samaria , yu'un la scuy sba ta muc' sc'oblal .
44008010	Spisilic yac ya'iybelic sc'op , muc' biq'uitetic , hich la yalic : Ha te smuc'ul yu'el Dios ini , xchihic .
44008011	La sts'ehchiquintayic , yu'un ayix ora te lo'loybil yo'tanic yu'un te señahiletic la spase .
44008012	Pero te c'alal la sch'uhumbeyic sc'op te Felipe , te la smelbe ya'iyic te lec yach'il c'op yu'un te cuentahinel yu'un Dios soc te sbihil te Jesucristo , la yich'ic ha' winiquetic soc antsetic .
44008013	Ha nix hich te Simón la sch'uhun soc a'bot yich' ha' , soc spisil ora la sjoquin te Felipe ; xcham yo'tan yu'un te jchahp a'teliletic soc señahiletic te yac spasticlambel te Felipe .
44008014	C'alal la ya'iyic te jpuc-c'opetic te ayic ta Jerusalén te la sch'uhuniquix te sc'op Dios te mach'atic ayic ta Samaria , la sticonic bahel te Pedro soc Juan .
44008015	C'alal c'ohtic tey a la sc'opombeyic Dios te yacuc yich'ic te Ch'ul Espíritu ,
44008016	como ma to ba cohem tal ta stojolic ; ha nax yich'ojic ha' ta scuenta sbihil Jesús .
44008017	Ha yu'un te Pedro soc Juan la scajambe sc'abic ta sjolic , hich la yich'ic te Ch'ul Espíritu .
44008018	C'alal la yil te Simón te ta scuenta scajambeyel sc'abic te jpuc-c'opetic te hich a'bot yich'ic te Ch'ul Espíritu , c'an ya'be taq'uin yu'un ,
44008019	hich la yal : A'bon cu'el ec , scuenta yu'un teme ay mach'a ya jcajambe jc'ab ta sjol ya me yich' te Ch'ul Espíritu , xchi .
44008020	Hich halbot yu'un te Pedro : ¡ Pajal lajan soc te ataq'uine , yu'un la acuy te ay ta manel ta taq'uin te mahtanil yu'un Dios !
44008021	Mayuc awa'tel ta spasel ini soc ma acuentahuc , como ma tojuc awo'tan ta stojol Dios .
44008022	Suhtesa awo'tan yu'un achopolil , c'ambeya Dios te yacuc spasbat perdón yu'un bin anopoj ta awo'tan ,
44008023	yu'un ya quil te xut'xon q'uinal yac awa'iy soc schucojat te bin chopol , la yut .
44008024	La sjac' te Simón : C'opombonic Cajwaltic te manchuc ya xc'oht ta jcuenta te bin la awalique , xchi .
44008025	C'alal laj yo'tanic ta yalel testigo-c'op soc ta yalel te sc'op Dios , suhtic bahel ta Jerusalén te Pedro soc Juan , ay tsobol pueblohetic yu'un Samaria banti la yalic te lec yach'il c'ope .
44008026	Ay jtuhl ch'ul a'bat yu'un Cajwaltic te hich la yalbe te Felipe : Hahchan , bahan ta stojol sur ta be te ya xloc' tal ta Jerusalén soc ya xco bahel ta Gaza , ha te ya xc'ax ta jochol taquin q'uinal , xchi .
44008027	Hich hahch bahel te Felipe . Yac ta behel a , la sta sba soc jtuhl eunuco-winic talem ta Etiopía , yich'oj tulan ya'tel ta scuentahimbeyel spisil sc'uhlejal te Candace te ajwalil-ants yu'un Etiopía , soc talem ta Jerusalén ta sch'uhuntayel Dios .
44008028	Yac ta suhtel bahel hucul ta scarreta , yac yilbel te shun jalwanej Isaías .
44008029	Te Ch'ul Espíritu la yalbe te Felipe : Nohpojan bahel ta carreta , joquina bahel , xchi .
44008030	Hich te Felipe ahnimal c'oht sta te carreta ; la ya'iy yac ta yilel te shun jalwanej Isaías , hich la sjoc'obe : ¿ Ya bal ana'be scuentahil te bin yac awilbel ? xchi .
44008031	¿ Bin ut'il c'an jna'be scuentahil , ha to te ayuc mach'a ya ya'bon jnop ? xchi . Hich la yalbe wocol te Felipe te yacuc xmo soc ya shuhcan sba soc .
44008032	Te bin yac ta yilel ta Shun Dios hich ay : Hich ic'ot bahel te bin ut'il tuminchij ya x'ic'ot bahel ta milel ; soc hich bin ut'il jcolel tuminchij te ya x'uma'ub ta stojol te mach'a ya sloq'uesbe stsotsel , ha nix hich ma ba la sjam ye .
44008033	La yich' pehc'anel , ma stojiluc chahpanot . ¿ Mach'a c'an yalbe sc'oblal sts'umbal ? como lajimbot scuxlejal ta q'uinal , xchi .
44008034	Te eunuco-winic la sjoc'obe te Felipe : Awocoluc , halbon ca'iy , ¿ mach'a hich sc'oblal la yalbe te jalwanej , ha ni bal sc'oblal o yan bal mach'a sc'oblal a ? xchi .
44008035	Hich te Felipe , tey nix ta sc'op Dios hahch yalbe ya'iy te lec yach'il c'op yu'un Jesús .
44008036	Yacalic ta behel bahel ta be a , la stahic ha' , la yal te eunuco-winic : Ay ha' li'i , ¿ bin ya smacon teme ya quich' ha'e ? xchi .
44008037	La sjac' te Felipe : Teme spisil awo'tan yac ach'uhun , ya xhu' , xchi . Ya jch'uhun te ha Snich'an Dios te Jesucristo , xchi te eunuco-winique .
44008038	Hich la yac' ta comel ta behel te carreta , co bahel schebalic ta ha' , te Felipe la ya'be yich' ha' te eunuco-winique .
44008039	C'alal loq'uic tal ta ha' , te Espíritu yu'un Cajwaltic ora la yic' bahel te Felipe , te eunuco-winic ma ba la yilbeyix xan sit ; tse'el yo'tan behen bahel .
44008040	Yan te Felipe chicnaj ta Azoto ; c'ax bahel ta pueblohetic ta yalel te lec yach'il c'op , ha to c'alal c'oht ta Cesarea .
44009001	Te Saulo yac yalbel yuts'inel soc smilel a te jnopojeletic yu'un te Cajwaltic , baht sc'opon te muc'ul sacerdote ,
44009002	la sc'an bahel cartahetic ta sinagogahetic ta Damasco , scuenta yu'un teme ya sta winic o ants te ay ta scuenta te Be ini , ya yic'ticlan talel ta chuquel ta Jerusalén .
44009003	Pero c'alal yac ta bahel ta be soc nopol ya xc'ohtix ta Damasco a , repente nax hul stihltes sba ta sjoyobal te Saulo sjahts' c'ahc' tal ta ch'ulchan ;
44009004	puch' ta lum te Saulo , la ya'iy c'op te hich la yal : Saulo , Saulo , ¿ bin yu'un te yac acontrahimbelon ? xchi .
44009005	La yal te Saulo : ¿ Mach'ayat a , Cajwal ? xchi . Ho'on Jesuson te yac acontrahimbelon ; ay awocol yu'un te yac alom ta teq'uel te sni'il te stijojbil wacax , xchi .
44009006	Hahch ta nihquel soc ta xiwel te Saulo , hich la yal : Cajwal , ¿ bin yac ac'an ya jpas ? xchi . Hahchan , ochan bahel ta pueblo , tey ya xc'ohat ta halbeyel a te bin ya sc'an yac apas , xchi te Cajwaltique .
44009007	Te winiquetic te sjoquinejic te Saulo , tec'ajtic , xch'ayet yo'tanic yu'un , como la ya'iyic te c'op pero mayuc mach'a la yilic .
44009008	Hich te Saulo la stam sba hahchel ta lum , pero c'alal la swic' sit , ma ba la yilix q'uinal . Ha yu'un la snitic ta sc'ab , hich la yotsesic ta Damasco
44009009	banti oxeb c'ahc'al ma ba la yil q'uinal soc ma ba we' uch' .
44009010	Ay jtuhl jnopojel ta Damasco , Ananías sbihil , ta snahalsit hich c'oponot yu'un te Cajwaltic : Ananías , xchi . ¿ Li' ayon , Cajwal ? xchi te Ananías .
44009011	Halbot yu'un te Cajwaltic : Hahchan , bahan ta calle Derecha sbihil , leha ta sna Judas te jtuhl winic Saulo sbihil , te talem ta Tarso , como yac ta sc'oponel Dios ,
44009012	soc ta snahalsit la yil jtuhl winic te Ananías sbihil , te ya x'och tal scajambe sc'ab ta sjol scuenta yu'un ya xjahm sit a , xchi .
44009013	La sjac' te Ananías : Cajwal , bayel ca'iybeyej sc'oblal te winic ini , te bayel la yuts'inlan te mach'atic ch'uhltesbilic awu'un ta Jerusalén .
44009014	Soc yich'ojix orden yu'un te principal sacerdotehetic te ya stsac spisil te mach'atic ya yalbat wocol ta atojol , xchi .
44009015	Halbot yu'un te Cajwaltic : Bahan me , como tsahbilix cu'un te ya yich' bahel te jbihil ta stojol jyanlumetic , ajwaliletic soc te snich'nab Israel .
44009016	Ya ca'be sna' te ya me xc'ax bayel swocol ta scuenta te jbihile , xchi .
44009017	Hich baht te Ananías , och bahel ta na , la scajambe sc'ab ta sjol , hich la yal : Hermano Saulo , te Cajwaltic Jesús te la yac' sba ta ilel ta atojol ta be te banti yacat ta talel , ha la sticonon tal scuenta yu'un ya xjahm asit soc te ya xnoj ta awo'tan te Ch'ul Espíritu , xchi .
44009018	Ora ch'ay cohel ta sit te bin sjel ta suhlil chay , hich la yil xan q'uinal . Hahch te Saulo soc a'bot yich' ha' .
44009019	C'alal we' , la yich' xan yip . Ay c'ahc'al la sjoquin te jnopojeletic te ayic ta Damasco .
44009020	Te Saulo ora hahch ta yalel ta sinagogahetic te ha Snich'an Dios te Jesús .
44009021	Spisil te mach'atic la ya'iybeyic sc'op , xch'ayet yo'tanic yu'un , hich la yalic : ¿ Ma bal ha'uc te mach'a yac ta slajinel ta Jerusalén te mach'atic ya yich'ic ta muc' te bihilile , soc te ha talem yu'un ya yic' bahel ta chuquel ta stojol te principal sacerdotehetic ? xchihic .
44009022	Pero te Saulo la yich' xan yip soc la stsalticlan ta c'op te judíohetic nahinemic ta Damasco , yu'un la yac' ta ilel te ha nix Cristo te Jesuse .
44009023	Bayel c'ahc'al ta patil te judíohetic la schahpambeyic sc'oblal ta milel te Saulo ;
44009024	pero la ya'iy te Saulo te bin chapal sc'oblal yu'unique . C'ahc'al ahc'abal la scanantayic te puertahetic yu'un ya smilic .
44009025	Ha yu'un te jnopojeletic la yiq'uic bahel te Saulo ta ahc'abal , la sjihpanic cohel ta muc'ul moch ta pat ts'ahc .
44009026	C'alal c'oht ta Jerusalén te Saulo , c'an sjoquin te jnopojeletic , pero spisilic la xi'ic , ma ba la sch'uhunic te ha jnopojel .
44009027	Ha yu'un te Bernabé la yic' tal te Saulo ta stojol te jpuc-c'opetic , la yalbe ya'iyic bin ut'il la yil ta be te Cajwaltic soc te c'oponot yu'un , soc te bin ut'il ta Damasco soc yip c'opoj ta scuenta sbihil Jesús .
44009028	Hich te Saulo la sjoquin te jnopojeletic ta Jerusalén ; ya x'och soc ya xloc' bahel ,
44009029	soc yip c'opoj ta scuenta sbihil Jesús , soc la stsal sba ta c'op soc te judíohetic te ochemic ta griego ; pero c'an smilic te Saulo .
44009030	C'alal hich la ya'iyic te yermanotac , la yiq'uic bahel ta Cesarea , la sticonic bahel ta Tarso .
44009031	Hich lamal q'uinal la ya'iyic te iglesiahetic ta spahmal sq'uinal Judea , Galilea soc Samaria ; behbe yich'bel yipic soc spisil ora la yich'ic ta muc' Cajwaltic , soc behbe p'ohlel soc yich'bel yip yo'tanic ta scuenta te Ch'ul Espíritu .
44009032	Te Pedro behen ta yilel te jnopojeletic , c'ax yil te mach'atic ch'uhltesbilic te nahinemic ta Lida .
44009033	La sta jtuhl winic tey a , Eneas sbihil , ayix waxaqueb ha'bil ay ta swayib , yu'un chamen schihal yoc sc'ab .
44009034	Hich halbot yu'un te Pedro : Eneas , ha ya slecubtesat ta achamel te Jesucristo ; hahchan , chahpana awayib , xchi . Ora hahch te Eneas .
44009035	La yilic spisil te mach'atic nahinemic ta Lida soc ta Sarón , hich la suhtes yo'tanic ta stojol te Cajwaltique .
44009036	Ta Jope ay jtuhl ants te ha jnopojel , Tabita sbihil , ( Dorcas , xchi te c'asesbile ) . Bayel la spas lequil a'teliletic soc la yac'ticlan ta mahtanil staq'uin .
44009037	Tsahc ta chamel , cham . C'alal laj yatintesbelic , la xahch'anic ta jtsahl-na .
44009038	Te bin ut'il nopol yiloj sba soc Jope te Lida , la ya'iyic te jnopojeletic te tey ay a te Pedro , ha yu'un la sticonic bahel cheb winiquetic ta yalbeyel wocol : Ora me xtalat , xchihic c'ohel .
44009039	Hich hahch te Pedro soc la sjoquin bahel . C'alal c'oht tey a , la yiq'uic ochel ta jtsahl-na te banti joytaybil yu'un spisil me'ba' antsetic , yacalic ta oq'uel soc yac yac'belic ta ilel te c'u'ul pac'aletic pasbotic yu'un Dorcas te c'alal sjoquinejic to a .
44009040	Te Pedro la sticon loq'uel spisilic , la squejan sba soc la sc'opon Dios ; la sut sba ta stojol te chamen baq'uet soc hich la yal : Hahchan , Tabita , xchi . La swic' sit te Tabita , c'alal la yil te Pedro , la shuhcan hahchel sba .
44009041	Te Pedro la stsac hahchel ta sc'ab ; la yic' tal te mach'atic ch'uhltesbilic soc te me'ba' antsetic , cuxulix a la ya'be ta stojolic .
44009042	Ta spisil Jope puhc ta halel sc'oblal , tsobol mach'atic la sch'uhunic te Cajwaltique .
44009043	Te Pedro bayel c'ahc'al halaj ta Jope ta sna Simón te ya'telinej sc'a'tesel nuhcul .
44010001	Ay jtuhl winic ta Cesarea , Cornelio sbihil , capitán yu'un jtsohb soldadohetic te Italiana sbihil ,
44010002	lec yo'tan ta stojol Dios soc yich'oj ta muc' Dios soc sjunal sna ; bayel ya sq'uebenlan staq'uin ta pueblo , soc spisil ora ya sc'opon Dios .
44010003	Oxeb wan ora suhtel c'ahc'al a , la yil ta snahalsit och tal jtuhl ch'ul a'bat yu'un Dios te banti ay , hich halbot yu'un : Cornelio , xchi .
44010004	Te Cornelio , la st'ojan sit yilbel , soc xiwel hich la yal : ¿ Binti a , Cajwal ? xchi . Halbot yu'un : Te sc'oponel Dios awu'un soc te mahtanil taq'uin yac awac' , c'ohemix ta stojol Dios scuenta ana'ojibal .
44010005	Yo'tic ticona bahel winiquetic ta Jope , ac'a taluc te Simón , te Pedro yan sbihile .
44010006	Smajambeyej sna Simón te jc'a'tesej-nuhcul , te ay sna ta ti'mar ; ha ya yalbat bin ya sc'an yac apas , xchi .
44010007	C'alal baht te ch'ul a'bat te c'oponot yu'un , te Cornelio la yic' tal cheb a'batetic yu'un soc jtuhl soldado te jun yo'tan sch'uhunej Dios ;
44010008	c'alal laj yalbel ya'iyic spisil te bin c'oht ta pasel , la sticonlan bahel ta Jope .
44010009	Ta schebal c'ahc'al , te c'alal yacalic ta behel soc nopol ya xc'ohtiquix ta pueblo a , te Pedro mo bahel ta yamaq'uil scha'cajal na ta sc'oponel Dios , nopol sta ohlil c'ahc'al a .
44010010	Ay bayel swi'nal , yo'tanuc ya xwe' ; pero te c'alal yac ta chahpambeyel te swe'el , yanij q'uinal la ya'iy :
44010011	La yil jamal te ch'ulchan , ay bin hich yilel te bin ut'il muc'ul sábana licbil ta schanebal schiquin yac ta cohel tal c'alal ta lum ;
44010012	ay spisil ta chahp chambahlametic soc chanetic soc ha'mal mutetic tey a .
44010013	Ay mach'a c'oponot yu'un : Hahchan , Pedro , mila ati' , xchi sc'oblal .
44010014	La yal te Pedro : Ma'uc , Cajwal , mayuc jwe'oj te bin ma lecuc sc'oblal o te bohloben sc'oblal , xchi .
44010015	Cha'c'oponot yu'un : Te bintic lecuben sc'oblal yu'un Dios , ma xawal te ma lecuc , xchi sc'oblal .
44010016	Oxeb buelta hich c'oht ta pasel , patil ich'ot mohel ta ch'ulchan te sábana .
44010017	C'alal yac sna'bel ta yo'tan a te Pedro bin scuentahil te bin a'bot yil ta snahalsit , te mach'atic ticombilic tal yu'un te Cornelio , te bin ut'il la sjoc'oyic banti ay sna te Simón , hich c'ohtic ta ti'nahil .
44010018	La sjoc'oyic teme tey smajanej na a te Simón , te Pedro yan sbihil .
44010019	Te Pedro , yac ta na'etel te bin scuentahil te bin la yil ta snahalsit , hich halbot yu'un te Espíritu : Yac slehbelat oxtuhl winiquetic .
44010020	Hahchan , cohan bahel , jun awo'tan joquina bahel , yu'un ho'on ticombil cu'un , xchi .
44010021	Hich co bahel te Pedro te banti ay te winiquetic ticombilic tal yu'un te Cornelio , hich la yalbe : Ho'on te yac alebelonique . ¿ Bin scuentahil te talemex ? xchi .
44010022	La sjaq'uic : Te Cornelio , te capitán-soldado te lec yo'tan ta winiquil soc yich'oj ta muc' te Dios , soc te lec sc'oblal ta stojol spisil te nación yu'un te judíohetic , pasot ta mandar yu'un jtuhl ch'ul a'bat te ya me xtalat ta sna scuenta yu'un ya ya'iybat ac'op , xchihic .
44010023	Hich te Pedro la yic' ochel ta na . Ta schebal c'ahc'al la sjoquin bahel , soc joquinot bahel yu'un cha'oxtuhl te yermanotac ta Jope .
44010024	Ta yan c'ahc'al c'ohtic ta Cesarea . Te Cornelio yac ta mahliywanej , stsoboj tal te smohlol sts'ahquil soc mach'atic c'ux sba ta yo'tan soc .
44010025	C'alal och ta na te Pedro , tal ta tahel yu'un te Cornelio , la squejan sba ta ye'tal yoc ta yich'el ta muc' .
44010026	Pero licot hahchel yu'un te Pedro , hich la yal : Tehc'ana aba , pajal winicotic , xchi .
44010027	Yac ta c'op soc a , och bahel te Pedro soc la sta tsobol mach'atic stsoboj sbahic .
44010028	Hich la yal te Pedro : Ana'ojic te ma xpas ya sjoquin jyanlum te mach'a judío , pero Dios la ya'bonix quil te mayuc mach'a ma lecuc sc'oblal o te bohloben sc'oblal .
44010029	Ha yu'un , te c'alal la aticonon ta iq'uel tal , jun co'tan talon . Ha yu'un ya joc'obeyex : ¿ Bin scuentahil te la aticononic ta iq'uel tal ? xchi .
44010030	La sjac' te Cornelio : Ayix ta schanebal c'ahc'al ta hichilan ora yacon ta sc'oponel Dios ta jna , ta oxeb ora suhtel c'ahc'al a la jquil te hul stehc'an sba ta jtojol jtuhl winic te ay sts'anabul sc'u' spac' ,
44010031	hich la yalbon : Cornelio , Dios la ya'iybat ac'op soc na'bil yu'un te mahtanil taq'uin yac awac' .
44010032	Ha yu'un ticona ta iq'uel talel ta Jope te Simón , te Pedro yan sbihil , te smajambeyej sna te Simón te jc'a'tesej-nuhcul te ay sna ta ti'mar ; c'alal ya xhul ha me ya yalbat , xchi .
44010033	Ha yu'un ora la jticonat ta iq'uel , ha lec te talate . Yo'tic , jpisilcotic jtsoboj jbahcotic ta stojol Dios yu'un ya ca'iycotic spisil bintic la spasat ta mandar te Diose , xchi .
44010034	Hich hahch ta c'op te Pedro : La jna'ix te mayuc mach'a nax tsahbil yu'un Dios ,
44010035	ta spisil nacionetic lec yo'tan yu'un te mach'a yich'oj ta muc' soc te toj bin ya spas .
44010036	Dios la sticombe sc'op ta stojol te snich'nab Israel , la yalbe sc'oblal te lec yach'il c'op scuenta lamal q'uinal ta scuenta Jesucristo , ha te Ajwalil yu'un spisil .
44010037	Ha'ex ana'ojic te bin c'oht ta pasel ta Judea , ha te hahch ta Galilea te c'alal yalbeyejix sc'oblal ich'-ha' te Juan :
44010038	ha te bin ut'il Dios la smal ta Ch'ul Espíritu soc yu'el te Jesús talem ta Nazaret , soc te bin ut'il behen ta spasel lequil a'teliletic soc ta scoltayel spisil mach'atic ay swocolic yu'un te pucuj , como joquimbil yu'un Dios .
44010039	Ho'otcotic testigohotcotic yu'un spisil bintic la spasticlan te Jesús ta sq'uinal Judea soc ta Jerusalén . La sjihpanic ta te' ,
44010040	pero Dios la scha'cuxajtes ta yoxebal c'ahc'al soc la yac' ta ilel ,
44010041	ma ha'uc yu'un spisil te pueblo , ha nax te testigohetic te nahil tsahbilic yu'un Dios , ho'otcotic te la joquincotic ta we'el ta uch'el te c'alal cha'cuxajemix tal ta yohlil mach'atic chamenic .
44010042	Soc la spasotcotic hilel ta mandar te ya me calbecotic ya'iyic te ants-winiquetic soc te ya calcotic ta testigo-c'op te ha nix Jesús te a'bot ya'tel yu'un Dios ta jchahpanwanej yu'un mach'atic cuxajtic soc mach'atic chamenic .
44010043	Ha me te halbil sc'oblal yu'un spisil jalwanejetic te ta scuenta sbihil Jesús ya xpasbot perdón yu'un smul spisil mach'atic ya sch'uhunic , xchi te Pedro .
44010044	Hich yac ta c'op a te Pedro , tal te Ch'ul Espíritu ta stojol spisil te mach'atic yac ya'iybelic te sc'ope .
44010045	Te mach'atic yich'ojic circuncisión te sjoquinejic tal te Pedro , xch'ayet yo'tanic yu'un te ha nix hich te jyanlumetic ta mahtanil la yich'ic te Ch'ul Espíritu ,
44010046	como la ya'iyic te yacalic ta c'op ta yantic c'opiletic soc yac yalbebelic yutsilal te Diose .
44010047	Ha yu'un la yal te Pedro : ¿ Ay bal mach'a ya xcomotic yu'un te ya yich'ic ha' te mach'atic la yich'iquix te Ch'ul Espíritu hich te bin ut'il te ho'otique ? xchi .
44010048	Hich la yal mandar te ya x'a'bot yich'ic ha' ta scuenta sbihil Jesucristo . La yalbeyic wocol te Pedro te yacuc sjoquinic cheb oxeb c'ahc'al tey a .
44011001	La ya'iyic te jpuc-c'opetic soc te yermanotac te ayic ta Judea te ha nix hich sch'uhunejic te sc'op Dios te jyanlumetique .
44011002	Ha yu'un te c'alal mo bahel ta Jerusalén te Pedro , tijot ta c'op yu'un te mach'atic bayel sc'oblal yu'unic te circuncisión ,
44011003	hich la yalic : ¿ Bin yu'un ochat ta sna soc la ajoquin ta we'el te mach'atic ma ba yich'ojic circuncisión ? la yutic .
44011004	Ha yu'un te Pedro xmelmon hahch yalbe ya'iyic spisil bintic c'ohem ta pasel , hich la yal :
44011005	Te c'alal ayon ta Jope , yacon ta sc'oponel Dios a yanij q'uinal la jca'iy , la jquil ta jnahalsit hich te bin ut'il muc'ul sábana licbil ta schanebal schiquin co tal ta ch'ulchan , hul ta jtojol .
44011006	C'alal la jquil ta lec , la jquil chambahlametic , ti'awal chambahlametic , chanetic soc ha'mal mutetic .
44011007	La jca'iy c'op te hich la yal : Hahchan , Pedro , mila ati' , xchi .
44011008	Ma'uc , Cajwal , mayuc jwe'oj te bintic ma lecuc sc'oblal o te bohloben sc'oblale , xchihon .
44011009	La scha'c'oponon : Te bintic lecuben sc'oblal yu'un Dios , ma xawal te ma lecuc , xchi .
44011010	Oxeb buelta hich c'oht ta pasel , patil ich'ot mohel ta ch'ulchan te sábana .
44011011	Ha yorahil a c'oht oxtuhl winiquetic ta na banti ayon , ticombilic tal ta Cesarea .
44011012	Te Espíritu la yalbon te jun co'tan ya joquin bahel . Ha nix la sjoquinon bahel te wactuhl quermanotactic ini , ochotcotic ta sna jtuhl winic
44011013	te la yalbotcotic te la yil jtuhl ch'ul a'bat ta sna te teq'uel c'ohel ta stojol soc hich la yal : Ticona bahel winiquetic ta Jope , ic'a tal te Simón , te Pedro yan sbihil ,
44011014	ha ya xtal yalbat awa'iy c'opetic te ya xcolat yu'un soc sjunal ana , xchi laj .
44011015	C'alal hahchon ta c'op , tal te Ch'ul Espíritu ta stojolic , hich te bin ut'il tal ta jtojoltic ta nahil to .
44011016	Hich la jna' te bin la yal te Cajwaltic : Te Juan ha nax la ya'be yich'ic ha' , yan te ha'exe ya me awich'ic te Ch'ul Espíritu , te xchihe .
44011017	Ha yu'un teme ha nix Dios te hich la yac'ticlambe te mahtanil te bin ut'il te ho'otic te jch'uhunejtic te Cajwaltic Jesucristo , ¿ mach'ahon a te ya jcom te Diose ? xchi te Pedro .
44011018	C'alal hich la ya'iyic , mayuc bin la yalic yu'un , soc la yalbeyic yutsilal te Diose : ¡ Ha nix hich Dios la ya'be suhtes yo'tanic scuenta cuxlejal te jyanlumetique ! xchihic .
44011019	Te mach'atic laj puhquemic bahel ta scaj te uts'inel te hahch ta scuenta Esteban , ay c'ohtic ta Fenicia , Chipre soc Antioquía , mayuc mach'a yan la yalbeyic te lec yach'il c'op , ha nax te judíohetique .
44011020	Pero ay mach'a talemic ta sq'uinal Chipre soc ta Cirene , c'alal ochic ta Antioquía la yalbeyic te griegohetic te lec yach'il c'op yu'un te Cajwaltic Jesús .
44011021	Joquimbilic yu'un te yu'el Cajwaltic , tsobol mach'atic la sch'uhunic soc la suhtes yo'tanic ta stojol te Cajwaltique .
44011022	Te iglesia ta Jerusalén la ya'iyic , ha yu'un la sticonic bahel ta Antioquía te Bernabé .
44011023	C'alal c'oht tey a te Bernabé , tse'el yo'tan yu'un te c'alal la yil te yutsil yo'tan Dios ; la stsitsticlan te junuc me yo'tan ya x'ayinic ta stojol te Cajwaltique .
44011024	Buen lec yo'tan te Bernabé , ha nojel ta yo'tan te Ch'ul Espíritu soc ay bayel sch'uhunel yo'tan . Tsobol mach'atic tal ta stojol te Cajwaltique .
44011025	Patil baht ta Tarso te Bernabé ta slehel te Saulo ; c'alal la sta , la yic' tal ta Antioquía .
44011026	Jun ha'bil la sjoquinic te iglesia , tsobol mach'atic la sp'ijubteslanic . Tey ta Antioquía nahil a'bot sbihilinic cristianohetic te jnopojeletique .
44011027	Ha yorahil a , ay c'ohtic ta Antioquía jalwanejetic te talemic ta Jerusalén .
44011028	La stehc'an sba te jtuhle , Agabo sbihil , a'bot sna' yu'un te Ch'ul Espíritu te ya xtal bayel wi'nal ta spahmal q'uinal . Ha c'oht ta pasel te c'alal ay ta ajwalil a te Claudio .
44011029	Ha yu'un te jnopojeletic la snopic te ya sticombeyic scoltayel te yermanotac te nahinemic ta Judea , ha chican jayeb ay yu'un jujutuhl ;
44011030	hich la spasic , la sticombeyic bahel smahtanic te ancianohetic ta scuenta te Bernabé soc Saulo .
44012001	Ha yorahil a te ajwalil Herodes la sticon ta tsaquel cha'oxtuhl mach'atic ayic ta iglesia yu'un ya yac'ticlambe swocolic .
44012002	La yac' ta milel ta espada te Jacobo , te sbanquil te Juan .
44012003	C'alal la yil te lec yo'tanic yu'un te judíohetic , la yac' ta tsaquel te Pedro . Ha yorahil Q'uin yu'un Pan te ma ba yich'oj levadura .
44012004	Hich la stsac te Pedro , la yotses ta cárcel , la yac' ta sc'ab chanchahp soldadohetic te ayic chantuhl ta jujuchahp yu'un ya scanantayic . Te Herodes ay ta yo'tan te ya yic' loq'uel stehc'ambe ta stojol te pueblo te c'alal ya xc'ax te Q'uin Pascua .
44012005	Hich och ta cárcel te Pedro ; pero te iglesia ma ba la scom sbahic ta sc'opombeyel Dios ta stojol .
44012006	C'alal pajel xanix ya x'ic'ot loq'uel yu'un Herodes , ha nix ta ahc'abal a , wayal ta yohlil cheb soldadohetic te Pedro , chucul ta cha'lihc cadena , soc ay jcanan-cárceletic yac scanantaybelic te ti'carcel .
44012007	Repente nax c'oht stehc'an sba ch'ul a'bat yu'un te Cajwaltic , soc xlipet sts'anabul ta yutil te cárcel ; c'oht stijbe smochbaquel te Pedro , hich la yal : Hahchan ta ora , xchi . Ora pohl hilel te cadenahetic chucticlambil sc'ab a .
44012008	Halbot yu'un te ch'ul a'bat : Chuca ach'uht , lapa atep , xchi . Hich la spas te Pedro . Soc halbot xan : Meya aba ta amuc'ul-c'u' , la' t'unawon , xchi .
44012009	Hich te Pedro la st'un loq'uel te ch'ul a'bat , pero ma ba la sna' teme melel te bin yac ta spasel te ch'ul a'bat , la scuy ta snahalsit .
44012010	C'axic ta primero soc ta schebal jcanan-cárcel , c'ohtic ta ti'carcel pasbil ta taq'uin te ya xjahm bahel ta sbehlal te pueblo , jahm ta stuquel . Hich loq'uic bahel , c'axic ta jun calle , tey ihquitayot yu'un a te ch'ul a'bat .
44012011	C'alal la sna' q'uinal te Pedro , hich la yal : La jna'ix te melel te Cajwaltic la sticon tal ch'ul a'bat yu'un soc la scoltayonix loq'uel ta sc'ab te Herodes soc spisil bintic yac smahliybel te judíohetic , xchi .
44012012	Te bin ut'il hich sna'oj , baht ta sna te María te snan te Juan , te Marcos yan sbihil , ta banti bayel stsoboj sbahic ta sc'oponel Dios .
44012013	C'alal c'oht stij te puerta yu'un te yamaq'uil na te Pedro , loc' tal ya'iy jtuhl ach'ix , Rode sbihil .
44012014	C'alal la sna'be sba ta sc'op te ha te Pedro , ma ba la sjam te puerta ta scaj tse'el yo'tan , ahnimal och bahel ta yut na , c'oht yalbe ya'iy te yantic te teq'uelix ta ti'nahil te Pedro .
44012015	¡ Sohquem ajol ! la yutic . Pero la yal te ach'ix te melele . Ha wan te ch'ul a'bat yu'un , xchihic .
44012016	Pero te Pedro la yac' fuerza ta stijel ; te c'alal la sjamic soc la yilic , xch'ayet yo'tanic yu'un .
44012017	Pero la sjimulan sc'ab yu'un yacuc xch'abic , la yalbe ya'iyic bin ut'il coltayot loq'uel ta cárcel yu'un te Cajwaltique . Soc hich la yal xan : A'beyahic sna' te Jacobo soc te quermanotactic , xchi . Hich loc' bahel ta yan lugar .
44012018	C'alal sacub q'uinal , hahch bayel c'op yu'un te soldadohetic te ma ba chicanix te Pedro .
44012019	Te Herodes la yac' ta lehel pero ma ba la sta , hich la yich'ticlan ta c'op te jcanan-cárceletic , la yal mandar te ac'a yich'ic milel . Patil loc' bahel ta sq'uinal Judea te Herodes , hil ta Cesarea .
44012020	Te Herodes ilinem ta stojol te mach'atic ayic ta Tiro soc Sidón ; ha yu'un la schap sc'opic , bahtic ta stojol Herodes . Hu' yu'unic te lec c'ohtic ta stojol te Blasto , te tulan ya'tel ta stojol te ajwalil , la sc'anic te yacuc xlahmaj q'uinal , yu'un tey ya sta swe'elic tey ta sq'uinal te ajwalile .
44012021	Ta sc'ahc'alel te chapale , te Herodes c'oht shuhcan sba ta chahpajibal yu'une , slapoj fino pac' scuenta sc'u' ajwalil , hahch ta c'op ta stojolic .
44012022	Hahchic ta aw te pueblo : ¡ Ha sc'op jtuhl dios , ma ha'uc sc'op winic ! xchihic .
44012023	Ora ehchentesot yu'un ch'ul a'bat yu'un Cajwaltic te Herodes ta scaj te ma ba la yalbe yutsilal te Diose ; tohc schanul , cham yu'un .
44012024	Yan te sc'op Dios muc'ub soc puhc xan ta halel .
44012025	Te Bernabé soc Saulo , c'alal ts'acay ya'telic ta Jerusalén , suhtic bahel ta Antioquía ; la yiq'uic bahel sjoquinic te Juan , te Marcos yan sbihile .
44013001	Ta iglesia ta Antioquía ay jalwanejetic soc maestrohetic , ha te Bernabé , Simón te a'bot sbihil Níger , Lucio te talem ta Cirene , Manaén te pajal coltesbil soc te ajwalil Herodes , soc te Saulo .
44013002	Te c'alal ayic ta yich'el ta muc' Cajwaltic soc scomoj swe'elic a , hich halbotic yu'un te Ch'ul Espíritu : A'bonic ta jcuenta te Bernabé soc Saulo yu'un spasel te a'tel te ha tsahbilic cu'un ta spasel , xchi .
44013003	Hich , te c'alal laj scombel swe'elic soc sc'opombelic Dios yu'un , la scajambe sc'abic ta sjolic soc la sticonic bahel .
44013004	Hich baht schebalic , ticombilic bahel yu'un te Ch'ul Espíritu , cohic bahel ta Seleucia , tey ochic ta barco a bahtic ta Chipre .
44013005	C'alal c'ohtic ta Salamina , hahchic ta yalel te sc'op Dios ta sinagogahetic yu'un te judíohetique . Ha sjoquinejic te Juan te yac'oj sba ta a'batinel yu'unique .
44013006	La sbehentayic spisil sq'uinal Chipre ha to c'alal c'ohtic ta Pafos , tey la stahic jtuhl judío-winic a , Barjesús sbihil , ha jlotil jalwanej soc jna'ojel ,
44013007	te sjoc sba soc te procónsul Sergio Paulo , te ay sp'ijil yo'tan . Ha la sticon ta iq'uel tal te Bernabé soc te Saulo yu'un yo'tanuc ya ya'iy te sc'op Diose .
44013008	Pero te Elimas te jna'ojel ( yu'un hich c'asesbil te sbihile ) , la scom te Saulo soc te Bernabé , la sle bin ut'il ma ba ya sch'uhun Dios te procónsul .
44013009	Ha yu'un te Saulo , te Pablo yan sbihil , nojel ta yo'tan te Ch'ul Espíritu , la st'ojan sit yilbel ,
44013010	hich la yalbe : ¡ Nojel ta awo'tan lo'loywanej soc spisil bintic chopol , yal-snich'anat pucuj , acontrahinej spisil te bintic stojil ta pasel ! ¿ Jc'axel bal ma xacom aba ta sjimbeyel te toj be yu'un te Cajwaltique ?
44013011	Yo'tic ya scontrahinat te sc'ab Cajwaltic , ts'o'sit ya xc'ohat , hal c'ahc'al ma ba yac awil c'ahc'al , la yut . Ora tal yihc'al q'uinal ta stojol , xjoyet ta slehel mach'a ya xnitot bahel ta sc'ab yu'un .
44013012	C'alal la yil te procónsul te bin c'oht ta pasel , la sch'uhun Dios , xcham yo'tan yu'un te nohptesel sc'oblal te Cajwaltique .
44013013	Ochic ta barco ta Pafos te Pablo soc te smohloltac , c'ohtic ta loq'uel ta Perge ay ta sq'uinal Panfilia ; pero te Juan la yihquitaylan hilel , suht bahel ta Jerusalén stuquel .
44013014	Te Pablo soc Bernabé c'axic ta Perge , c'ohtic ta Antioquía te ay ta sq'uinal Pisidia . Ta sc'ahc'alel cux-o'tan ochic ta sinagoga , la shuhcan sbahic tey a .
44013015	C'alal laj ilel te Ley soc te jalwanejetic , te principaletic yu'un te sinagoga la sticonic ta halbeyel te Pablo soc te Bernabé : Quermanotac , teme ay bin yac awalic scuenta ya'beyel yip yo'tan te ants-winiquetic , c'opojanic , xchihic .
44013016	Hich tehc'aj hahchel te Pablo , la ya'be yil seña ta sc'ab yu'un ya xch'abic , hich la yal : Winiquetic yu'un Israel soc te mach'atic yich'ojic ta muc' te Diose , a'iya me awa'iyic :
44013017	Te Dios yu'un ha'i pueblo Israel ini la stsa te jme'jtatic , soc la yac' muc'ubuc te pueblo aunque ha jyanlumetic ta sq'uinal Egipto , soc la shach sc'ab , la sloq'ues tal tey a .
44013018	Ay wan cha'winic ( 40 ) ha'bil te cuhch yu'un te Dios te bin yilel stalelic te c'alal ayic ta jochol taquin q'uinal .
44013019	C'alal la sjin huc-chahp nacionetic ta sq'uinal Canaán , la ya'be yich'ic te sq'uinalique .
44013020	Ay jbahc' soc lajuneb yoxwinic ha'bil ( 450 ) te hich c'oht ta pasel , patil la ya'be juecetic ha to c'alal ta yorahil te jalwanej Samuel .
44013021	Patil la sc'anic ajwalil , ha yu'un Dios la ya'be Saúl , te snich'an Cis te sts'umbal Benjamín ; cha'winic ( 40 ) ha'bil ay ta ajwalil .
44013022	C'alal la sloq'ues te Saúl , ha la yotses ta ajwalil te David , te hich halbil sc'oblal yu'un : La jta jtuhl winic te lec co'tan yu'un , ha te David te snich'an Isaí ; ha ya spas spisil te bin ya sc'an co'tan , te xchihe .
44013023	Ta scuenta sts'umbal David , Dios la schicnajtes te Jesús scuenta Jcoltaywanej yu'un Israel , hich te bin ut'il yaloj .
44013024	C'alal ma to xtal a , te Juan hahch yalbe ya'iy spisil te pueblo yu'un Israel te bin ut'il ay sc'oblal te ich'-ha' scuenta suhtesel-o'tanil .
44013025	Te c'alal nopol ya xlajix ya'tel a te Juan , hich la yal : ¿ Mach'a yac acuyonic a ? Ma ho'ucon te mach'a ya xtal ; pero ay mach'a patil ya xtal cu'un te ma ba ya xtuhunon yu'un te ya jtilbe sc'ab step stuquel , xchi .
44013026	Quermanotac , sts'umbalex Abraham , soc ha'ex te awich'ojic ta muc' te Diose , ticombilix ta halel ta atojolic te bin ut'il ay sc'oblal te colel ini ,
44013027	como te mach'atic nahinemic ta Jerusalén soc te jcuentahinwanejetic yu'unic , ma ba la yich'ic ta cuenta mach'a a te Jesús soc te sc'op te jalwanejetic te ya yilic ta jujun sc'ahc'alel cux-o'tan , hich la yaq'uic ta milel .
44013028	Aunque mayuc smul la stahbeyic scuenta lajel , la sc'ambeyic Pilato te ya yich' milel .
44013029	C'alal ts'acal c'ohtix ta pasel yu'unic spisil te bintic ts'ihbabil hilel sc'oblal , la scohtesic ta te' , la yaq'uic ta muquenal .
44013030	Pero Dios la scha'cuxajtes tal ta yohlil mach'atic chamenic .
44013031	Bayel c'ahc'al la yac' sba ta ilel ta stojol mach'atic pajal loq'uic ta Galilea te bahtic ta Jerusalén soc , te yo'tic ha testigohetic c'ohtic yu'un ta stojol te pueblo .
44013032	Ha nix hichotcotic ya calbeyexcotic awa'iyic te lec yach'il c'op , ha te bin halbil ta jamal ta stojol te jme'jtatic ,
44013033	ha te bin la yac' c'ohtuc ta pasel te Dios ta jtojoltic ho'otic te yal-snich'anotic , ha te la scha'cuxajtes tal te Jesús ; hich te bin ut'il ts'ihbabil ta schebal salmo : Ha'at Jnich'anat , nax to ayinat cu'un , te xchihe .
44013034	Soc te bin ut'il cha'cuxajtesot tal ta yohlil te mach'atic chamenic scuenta yu'un mayuc bin ora ya xc'a' sbaq'uetal , hich la yal : Ya ca'beyex te ch'ul bendicionetic te halbil ya x'a'bot David , te xchihe .
44013035	Soc ha scuentahil te hich ya yal ta yan salmo : Ma ba yac awac' ta c'a'el sbaq'uetal te mach'a ch'ultesbil awu'un , te xchihe .
44013036	Melel te jayeb ha'bil te David la spas te bin lec yo'tan yu'un Dios ta stojol te jcaj ts'umbalil yu'un , cham , mucot ta banti mucul sme'stat , soc c'a' sbaq'uetal stuquel .
44013037	Yan te mach'a cha'cuxajtesot yu'un Dios ma ba ac'ot ta c'a'el stuquel .
44013038	Na'ahic me , quermanotac , te ta scuenta Jesús halbotex sc'oblal te perdón yu'un mulil ,
44013039	soc spisil te bin ma xhu' te chahpambil ya xc'ohex yu'un te Ley yu'un Moisés , ha chahpambil ya xc'ohex ta scuenta stuquel .
44013040	Ha yu'un tsahtaya me abahic te manchuc ya xc'oht ta atojolic te bin halbil hilel yu'un te jalwanejetic :
44013041	Ilawilic , ha'ex jlabanwanejex , xiwanic soc ch'ayanic ta q'uinal , yu'un ay bin ya jpas ta yorahil awu'unic te ma ba yac ach'uhunic , aunque ya xhalbotex awa'iyic , te xchihe ,
44013042	C'alal loq'uic ta sinagoga yu'un te judíohetic , la yalbeyic wocol te Pablo te ta yan sc'ahc'alel cux-o'tan yacuc xhalbotic xan sc'oblal .
44013043	C'alal la spuc sbahic te mach'atic stsoboj sbahic , tsobol judíohetic soc te mach'atic yac'oj sbahic ta judíohil la st'unic te Pablo soc Bernabé , te la ya'beyic sna'ic te jc'axeluc ya yac' sbahic ta stojol te yutsil yo'tan Dios .
44013044	Ta yan sc'ahc'alel cux-o'tan jteb ma spisiluc te pueblo la stsob sbahic ta ya'iyel te sc'op Diose .
44013045	Pero c'alal la yilic te judíohetic te tsobol ants-winiquetic , xut'et yo'tanic yu'un , hich la scontrac'optayic soc la yixta'c'optayic te bin yac yalbel te Pablo .
44013046	Ha yu'un te Pablo soc Bernabé soc yip yo'tanic hich la yalbeyic : La sc'an te nahil la jcalbeyex awa'iyic te sc'op Dios ; pero te bin ut'il la ap'ajic soc ma xac'an yac awich'ic te cuxlejal scuenta sbahtel q'uinal , ya xbohotcotic ta stojol te jyanlumetique ,
44013047	yu'un hich la spasotcotic hilel ta mandar te Cajwaltic : La jcac'at te ha sacal q'uinal ya xc'ohat ta stojol te jyanlumetic , scuenta yu'un yac awich' bahel te colel c'alal ta sti'il bahlumilal , xchihic .
44013048	C'alal hich la ya'iyic te jyanlumetic , tse'el yo'tanic yu'un soc la yalbeyic yutsil sc'oblal te sc'op Cajwaltic ; soc la sch'uhunic Dios spisil te mach'atic tsahbilic te ya yich' scuxlejalic sbahtel q'uinal .
44013049	Puhc te sc'op Cajwaltic ta spahmal sq'uinal Pisidia .
44013050	Pero te judíohetic la stijbeyic yo'tan te antsetic te lec yo'tanic ta stojol Dios soc te ich'bilic ta muc' , soc nix te principaletic yu'un te pueblo ; hich hahch yuts'inic te Pablo soc Bernabé , la stenic loq'uel ta sq'uinalic .
44013051	Ha yu'un la stihtinic hilel slumil yoquic ta scontrahic , bahtic ta Iconio .
44013052	Te jnopojeletic mero tse'el yo'tanic soc nojel ta yo'tanic te Ch'ul Espíritu .
44014001	Ta Iconio ochic ta sinagoga yu'un te judíohetic , soc te bin ut'il buen jamal c'opojic , tsobol judíohetic soc tsobol griegohetic la sch'uhunic .
44014002	Pero te judíohetic te ma ba sch'uhunejic la stijbeyic yo'tan soc la sjimbe yip yo'tan te jyanlumetic te yacuc scontrahinic te mach'atic yermano sbahic ta stojol Dios .
44014003	Pero bayel c'ahc'al halajic tey a te Pablo soc Bernabé , soc yip yo'tanic c'opojic ta scuenta te Cajwaltic , te ha la ya'be yip te bin ay ta halel sc'oblal te yutsil yo'tan , ta scuenta spasel jchahp a'teliletic soc señahiletic ta scuentahic .
44014004	Te ants-winiquetic yu'un te pueblo cha'chahp c'ohtic : jchahp la yac' sbahic soc te judíohetic , jchahp la yac' sbahic soc te jpuc-c'opetique .
44014005	Te judíohetic soc te jyanlumetic , soc nix te jcuentahinwanejetic yu'unic , la schapbeyic sc'oblal ta uts'inel soc ta sch'ojel ta ton ;
44014006	pero c'alal la sna'ic , ahnic bahel ta Listra soc ta Derbe te ayic ta sq'uinal Licaonia , soc spisil sq'uinal ta sjoyobal ,
44014007	tey la spuquic ta halel a te lec yach'il c'ope .
44014008	Ay jtuhl winic ta Listra te hucul tey a te mayuc yip yoc , coxo' ta yayinab to , jc'axel mayuc behenem .
44014009	La ya'iy te bin yac yalbel te Pablo . Te Pablo la yilbe sit , la yil te ay sch'uhunel yo'tan te ya xlecub ,
44014010	ha yu'un la yal ta aw : Hahchan , toj xatehc'an hahchel aba ta awoc , xchi . Hich wihl hahchel , hahch ta behel .
44014011	C'alal la yilic te ants-winiquetic te bin la spas te Pablo , hich la yalic ta aw ta licaónica-c'op : Cohemix tal ta jtojoltic diosetic te sjel ta winiquetic , xchihic .
44014012	Te Bernabé la ya'beyic sbihilin Júpiter , te Pablo , Mercurio sbihil c'oht yu'unic , como ha te mach'a c'opoj .
44014013	Te sacerdote yu'un Júpiter , te ay ta yochibal pueblo te templo yu'un , la yic' tal torohetic soc chahpambil nichimetic ta stojol te puertahetic , soc tsobol ants-winiquetic c'an ya'be milbil mahtaniletic .
44014014	C'alal la ya'iyic te jpuc-c'opetic Bernabé soc Pablo , la sch'i' sc'u'ic yu'un soc la sten ochel sbahic ta yohlil te ants-winiquetic , hich la yalbeyic ta aw :
44014015	Winiquetic , ¿ bin yu'un hich yac apasic ? Pajal winicotic . Ha yac calbelex awa'iyic te yacuc xhil awu'unic te bin mayuc scuentahil ini , te yacuc asuhtes awo'tanic ta stojol te cuxul Dios te la spas ch'ulchan , bahlumilal , mar soc spisil bintic ay tey a .
44014016	Ta namey Dios la ya'be slajin yo'tanic ta spasel bintic la sc'an yo'tan te ants-winiquetique ;
44014017	ma yu'unuc te mayuc testigo yu'un , lec bin ya spas , ha te ya ya'botic tal ha'al ta ch'ulchan soc ya yac' sitinuc awal-ts'unubiletic ta yorahil , hich ya ya'botic jwe'eltic soc stse'elil co'tantic , xchihic .
44014018	Aunque hich la yalic , wocol hu' scombelic te ants-winiquetic te ya x'a'botic milbil mahtaniletic yu'unique .
44014019	Pero ay judíohetic te talemic ta Antioquía soc ta Iconio te la sjimbeyic yo'tan te ants-winiquetic ; hich la sch'ojic ta ton te Pablo , la stasic loq'uel ta sti'il te pueblo , yu'un la scuyic te chamenix .
44014020	Pero c'alal tal ta joytayel yu'un te jnopojeletic , la stehc'an hahchel sba soc suht ochel ta pueblo . Ta schebal c'ahc'al loc' tey a , baht ta Derbe soc te Bernabé .
44014021	La yalic te lec yach'il c'op tey ta pueblo , tsobol ochic ta jnopojel , patil suhtic xan bahel ta Listra , ta Iconio soc ta Antioquía .
44014022	La smuc'ubtesbe q'uinal ya'iyic te jnopojeletic , la ya'beyic yip yo'tan te manchuc ya xch'ay sch'uhunel yo'tanic , hich la yalbeyic : Hich ya sc'an te ta scuenta bayel jwocoltic ya x'ochotic ta cuentahinel yu'un Dios , xchihic .
44014023	La slehic ancianohetic ta jujun iglesia , la scom swe'elic soc la sc'opombeyic Dios , hich la ya'beyic ta sc'ab te Cajwaltic te ha sch'uhunejiquixe .
44014024	C'axic ta Pisidia , c'ohtic ta Panfilia .
44014025	La yalic sc'op Dios ta Perge , patil cohic bahel ta Atalia .
44014026	Tey ochic ta barco a , suhtic xan bahel ta Antioquía ta banti a'botic ta scuenta yutsil yo'tan Dios yu'un spasel te a'tel te hu'ix ta pasel yu'unique .
44014027	C'alal c'ohtic tey a , la stsobic te iglesia , la yalbe ya'iyic te bintic muc' spasticlanej Dios ta scuentahic soc bin ut'il la sjambe yo'tanic te jyanlumetic te ya sch'uhunique .
44014028	Bayel c'ahc'al la sjoquinic tey a te jnopojeletique .
44015001	Ay mach'atic talemic ta Judea te hich hahch snohptesic te yermanotac : Teme ma ba yac awich'ic circuncisión , hich te bin ut'il la yal te Moisés , ma xhu' ya xcolex , xchihic .
44015002	Te Pablo soc Bernabé hahch bayel c'op yu'unic soc tulan la yut sbahic yu'un . Ha yu'un la yich' chapel te ya xbahtic ta Jerusalén te Pablo soc Bernabé soc cha'oxtuhl yantic ta stojol te jpuc-c'opetic soc te ancianohetic yu'un ya yich' chahpanel te c'ope .
44015003	C'alal ticonotic bahel yu'un te iglesia , c'axic ta Fenicia soc Samaria , la yalbeyic bin ut'il yac suhtesbel yo'tanic ta stojol Dios te jyanlumetique . Mero tse'el yo'tanic yu'un spisil te yermanotaque .
44015004	C'alal c'ohtic ta Jerusalén ic'otic yu'un te iglesia soc te jpuc-c'opetic soc te ancianohetique ; la yalbe ya'iyic spisil bintic la spasticlan Dios ta scuentahic .
44015005	Pero ay jchahp yu'un fariseohetic te sch'uhunejiquix Jesús , la stehc'an sbahic , hich la yalic : Ya sc'an ya yich'ic circuncisión soc te ya jpastic ta mandar te ya me sch'uhunic spasel te Ley yu'un Moisés , xchihic .
44015006	Ha yu'un la stsob sbahic te jpuc-c'opetic soc te ancianohetic ta schahpanel te c'ope .
44015007	Bayel bin la yalic , patil la stehc'an sba te Pedro , hich la yalbe ya'iyic : Quermanotac , ana'ojic te ayix ora te Dios la stsa te ya ya'iyic te lec yach'il c'op ta jcuenta te jyanlumetic soc te ya sch'uhunic .
44015008	Te Dios te ya sna'be yo'tanic , la yac' ta ilel te lec yo'tan yu'unic te bin ut'il la ya'be te Ch'ul Espíritu hich te bin ut'il te ho'otique ;
44015009	hich ma ba yan yilel la yac' a te bin ut'il te ho'otique , yu'un la spocbe yo'tanic ta scuenta sch'uhunel yo'tanic .
44015010	Ha yu'un ¿ bin yu'un yac atsajic te Diose , ha te yac awa'beyic ta snuc' te jnopojeletic jun yugo c'ohem yu'un ya scuchic te bin ma ba hu' scuchbelic te jme'jtatic soc te ho'otique ?
44015011	Jch'uhunejtic te ha ta scuenta yutsil yo'tan Cajwaltic Jesús te ya xcolotic , hich te bin ut'il ya xcolic te jyanlumetique , xchi .
44015012	Hich ch'abic spisilic , la ya'iybeyic sc'op te Bernabé soc te Pablo te la yalbeyic sc'oblal te muc' señahiletic soc te jchahp a'teliletic pasticlambot yu'un Dios ta scuentahic ta stojol te jyanlumetique .
44015013	C'alal laj yo'tanic ta c'op , la sjac' te Jacobo : Quermanotac , a'iybon awa'iyic te bin ya calbeyex .
44015014	Te Simón la yalix bin ut'il ta shahchibal lec la ya'iy Dios te ya yic' ta stojol jun pueblo yu'un ta yohlil te jyanlumetique .
44015015	Hich nix yalojic a te jalwanejetic te ts'ihbabil hilel :
44015016	Ta patil ya xcha'talon xan , ya jcha'pas xan te nahilpac' yu'un David te jihnemixe ; ya jchahpan xan te bintic jihnem yu'un , soc ya jcha'tehc'an xan ,
44015017	scuenta yu'un ya slehic te Cajwaltic te yantic ants-winiquetic , soc spisil te jyanlumetic te yich'beyejon jbihil ,
44015018	xchi te Cajwaltic te nameyix la yac' ta na'el ini , te xchihe .
44015019	Ha yu'un ya cal ho'on te ma ba ya ca'betic swocolic te jyanlumetic te ya suhtes yo'tanic ta stojol te Diose ,
44015020	pero ya jts'ihbabetic te manchuc ya yac' sbahic a te bintic bohloben yu'un te loc'ombahetic , ma me xya'iyic antsiwej o ma me xyac' sbahic ta antsinel , ma me swe'ic chambahlametic te ts'otbil nax ta snuc' , soc ma me swe'ic ch'ich' ;
44015021	como nameyix ay ta halel te sc'op Moisés ta sinagogahetic ta jujun pueblo ta banti ya yich' ilel ta jujun sc'ahc'alel cux-o'tan , xchi .
44015022	Lec la ya'iyic te jpuc-c'opetic soc te ancianohetic soc spisil te iglesia te ya stsahic winiquetic ta yohlilic yu'un ya sticonic bahel ta Antioquía soc te Pablo soc Bernabé . Ha la stsahic te Judas , te Barsabás yan sbihil , soc te Silas , te mach'atic ich'bilic ta muc' yu'un te yermanotac ,
44015023	soc la sts'ihbayic hun te ya yich'ic bahel , te hich la yal : Te jpuc-c'opotcotic , te ancianohotcotic soc te quermanotactic ya jpatbeyexcotic awo'tanic quermanotac jyanlumetic te ayex ta Antioquía , Siria soc ta Cilicia .
44015024	La jca'iycotic te ay loq'uem ta cohlilcotic cha'oxtuhl te mayuc bin jpasojcotic ta mandar , te la ya'beyex amel awo'tanic soc la ya'beyex awocolic yu'un te bin la yalique .
44015025	La jchap jc'opcotic , lec la jca'iycotic te ya jlehcotic cheb winiquetic yu'un ya jticoncotic bahel ta atojolic soc te Bernabé soc Pablo te c'uxic ta co'tantic ,
44015026	ha winiquetic te yac'oj scuxlejalic ta scuenta te Cajwaltic Jesucristo .
44015027	Ha yu'un la jticoncotic bahel te Judas soc Silas scuenta yu'un ha nix ya xc'oht yalbeyex .
44015028	Lec la ya'iy te Ch'ul Espíritu soc lec la jca'iycotic te mayuc bin ya ca'beyexcotic acuchic , ha nax ini :
44015029	Ma me xawe'ic te bin a'bot scuenta milbil mahtanil yu'un loc'ombahetic , ma me xawe'ic ch'ich' o te bin ts'otbil nax ta snuc' , soc ma me xawa'iyic antsiwej o ma me xawac' abahic ta antsinel . Teme hich yac ach'uhunic spasele , lec bin yac apasic , xchi te carta .
44015030	Ha yu'un te mach'atic ticonotic bahel cohic bahel ta Antioquía , la stsobic te jnopojeletic soc la ya'beyic ta sc'abic te carta .
44015031	C'alal la yich' ilel yu'unic , mero tse'el yo'tanic yu'un te smuc'ul yo'tanic a'botic yu'une .
44015032	Te Judas soc Silas , te ha nix jalwanejetic , la ya'beyic smuc'ul yo'tanic soc yip yo'tanic yu'un te bayel bin la yalique .
44015033	Hal c'ahc'al halajic tey a , patil lamal q'uinal ac'otic bahel yu'un te yermanotac yu'un ya suhtic bahel ta stojol te mach'atic ticonotic tal yu'une .
44015034	Pero te Silas la sc'an te ya to xhil xan tey a .
44015035	Te Pablo soc Bernabé hilic ta Antioquía ta yaq'uel ta nopel te sc'op Dios soc ta spuquel ta halel te lec yach'il c'op soc tsobol yantic .
44015036	Cheb oxeb c'ahc'al ta patil te Pablo la yalbe te Bernabé : Ha lec ya xbaht quiltic bin yilel te quermanotactic ta jujun pueblo ta banti c'axemotic ta yalel te sc'op Cajwaltic , xchi .
44015037	Te Bernabé la sc'an te ya yiq'uic bahel te Juan , te Marcos yan sbihil ,
44015038	pero te Pablo ma ba lec la ya'iy te ya yic' bahel te mach'a ch'ayotic hilel yu'un ta Panfilia , te ma ba la sjoquin ta a'tel .
44015039	Hahch tulan c'op yu'unic ta schebalic , hich la spit sbahic ; te Bernabé la yic' bahel te Marcos , baht soc ta Chipre ta barco ,
44015040	yan te Pablo la stsa te Silas , loc' bahel ; halbot bahel yu'un te yermanotac te ac'a yich'ic canantayel yu'un te yutsil yo'tan te Cajwaltique .
44015041	Hich c'ax bahel ta Siria soc ta Cilicia , la ya'be xan yip te iglesiahetique .
44016001	Patil c'oht ta Derbe soc ta Listra te Pablo . Ay jtuhl jnopojel tey a , Timoteo sbihil , yal jtuhl judia-ants te sch'uhunej Jesús , pero griego-winic te state .
44016002	Lec sc'oblal yu'un te yermanotac te ayic ta Listra soc ta Iconio .
44016003	Te Pablo la sc'an ya yic' bahel te Timoteo ; ha yu'un la ya'be yich' circuncisión ta scaj te judíohetic te tey ayic a , yu'un spisil sna'ojic te griego-winic te state .
44016004	Ta banti c'axic ta jujun pueblo la ya'be sna'ic te bin schapojic te jpuc-c'opetic soc te ancianohetic te ayic ta Jerusalén te ya sc'an ya sch'uhunic spasel .
44016005	Hich la yich' xan yip sch'uhunel yo'tanic te iglesia , soc behbe p'ohlel jujun c'ahc'al .
44016006	C'axic bahel ta Frigia soc ta Galacia , comotic yu'un te Ch'ul Espíritu te manchuc ya yalic sc'op Dios ta sq'uinal Asia .
44016007	C'alal c'ohtic ta Misia , c'an bahticuc ta Bitinia , pero ma ba ac'otic bahel yu'un te Espíritu .
44016008	Toj c'axic bahel ta Misia , cohic bahel ta Troas .
44016009	Ta jun ahc'abal te Pablo a'bot yil ta snahalsit te teq'uel jtuhl macedonia-winic te hich halbot wocol yu'un : C'axan tal ta Macedonia , coltayawotcotic , xchi .
44016010	C'alal hich la yil ta snahalsit , ora la jchahpan jbahcotic yu'un ya xbohotcotic ta Macedonia , como la jna'cotic te Dios yac yic'belotcotic yu'un ya calbecotic te lec yach'il c'ope .
44016011	Hich ochotcotic ta barco ta Troas , toj bohotcotic ta Samotracia , ta schebal c'ahc'al c'ohotcotic ta Neápolis ,
44016012	tey hahchotcotic xan bahel ta Filipos , te muc'ul pueblo ta sq'uinal Macedonia te ay sc'oblal , ha colonia yu'un Roma . Halajotcotic tey a .
44016013	Ta sc'ahc'alel cux-o'tan loc'otcotic bahel ta ti'ts'ahc yu'un te pueblo ta ti'muc'ul-ha' ta banti la jcuycotic te ay jun lugar yu'un sc'oponel Dios tey a . La juhcan jbahcotic soc la juccotic ta c'op te antsetic stsoboj sbahic tey a .
44016014	Ay jtuhl ants te yac ta ya'iyel , Lidia sbihil , talem ta Tiatira , te ya schon chi'in-yaxal pac' ; yich'oj ta muc' te Diose . Jambot yo'tan yu'un te Cajwaltic yu'un ya xch'uhun te bin yac yalbel te Pablo .
44016015	C'alal a'bot yich' ha' soc te mach'atic ay yu'une , hich la yalbotcotic wocol : Teme ana'ojic te jun co'tan jch'uhunej te Cajwaltic , ochanic ta jna , ayinanic tey a , xchi . Tulan la yal te ya me xhilotcotic ta sna .
44016016	Ay jun buelta te c'alal yacotic ta bahel ta banti ya jc'opontic Dios , loc' tal stahotcotic jtuhl ach'ix te ay espíritu yu'un na'ojel ta yo'tan ; bayel ya spasic ganar te yajwalic te ach'ix yu'un te bin ya sna'e .
44016017	Te ach'ix la stahp'an sba ta jpatcotic soc te Pablo , tulan ya ta alel : ¡ Te winiquetic ini ha a'batetic yu'un te Dios te mero toyol ay ! Ha ya yalbeyex awa'iyic te sbehlal te colele , xchi ta aw .
44016018	Bayel c'ahc'al hich la spas , ha to c'alal ma lecuc la ya'iy te Pablo , hich la sut sba soc la yalbe te espíritu : Ta scuenta sbihil te Jesucristo ya jpasat ta mandar : ¡ Loc'an ta yo'tan te ach'ixe ! la yut . Ta hich ora loc' .
44016019	C'alal la yilic te yajwalic te ach'ix te ma xhu' ya spasiquix ganar ta scuenta , la stsaquic te Pablo soc Silas , la yiq'uic bahel ta plaza ta stojol te mach'atic ay ya'telic .
44016020	La stehc'anic ta stojol te juecetic , hich la yalbeyic : Ha judío-winiquetic ini , bayel yac shachbelic c'op ta pueblo cu'untic .
44016021	Ha yac yac'belic ta nopel bintic ma lecuc ya jch'uhuntic soc bintic ma lecuc ya jpastic , melel romanohotic te ho'otique , xchihic .
44016022	Hich te pueblo hahch scontrahinic te Pablo soc Silas . Te juecetic la ya'beyic ta sch'i'ticlambeyel loq'uel sc'u'ic soc ta majel ta xul .
44016023	Bayel la smajic , patil la yotsesic ta cárcel , soc la spasic ta mandar te jcanan-cárcel te ya me scanantay ta lec .
44016024	Te bin ut'il hich pasot ta mandar , la yotseslan ta sc'ubulil te cárcel soc la xojticlambe yoquic ta hotbil pimil tabla .
44016025	Ta ohlil ahc'abal yacalic ta sc'oponel Dios soc ta sc'ayojtayel Dios a te Pablo soc Silas ; yac ya'iybelic te yantic jchuqueletique .
44016026	Repente nax tal tulan nihquel , la syuc' sba te yich'o-ip te cárcel ; ora jahm spisil sti'il te cárcel soc laj pohl te cadenahetic yu'un spisil te jchuqueletique .
44016027	C'alal cux yo'tan te jcanan-cárcel soc la yil jamajtic spisil sti'il te cárcel , la stas loq'uel te espada yu'un , c'an smil sba , yu'un la scuy te ahniquix bahel te jchuqueletique .
44016028	Pero te Pablo tulan la yawtay : ¡ Ma me xawehchentes aba , jpisilcotic li' ayotcotiqui ! xchi .
44016029	Hich te jcanan-cárcel la sc'an tal c'ahc' , ora och bahel ta yutil te cárcel , yac ta nihquel a c'oht squejan sba ta stojol te Pablo soc Silas .
44016030	La yic'ticlan loq'uel ta fuera , hich la sjoc'obe : Winiquetic , ¿ bin ya sc'an ya jpas yu'un ya xcolon ? xchi .
44016031	Ch'uhuna te Cajwaltic Jesucristo , hich me ya xcolat soc spisil mach'atic ay awu'un ta ana , xchi .
44016032	Hich la yalbeyic ya'iy te sc'op Cajwaltic soc spisil mach'atic ay yu'un ta sna .
44016033	Te jcanan-cárcel , ta hich ora ta ahc'abal , la yic'ticlan bahel soc la spocticlambe yehchenic . Ora a'bot yich' ha' soc spisil mach'atic ay yu'un ta sna .
44016034	Patil la yic'ticlan bahel ta sna soc la smac'lin , tse'el yo'tanic yu'un te sch'uhunejix Dios soc spisil mach'atic ay yu'un ta sna .
44016035	C'alal sacub q'uinal , te juecetic la sticonic bahel policiahetic te ya yalic : Coltaya bahel te winiquetique , xchihic .
44016036	Te jcanan-cárcel hich la ya'be sna' te Pablo : Te juecetic la yaliquix mandar te ya xcolex ; ha yu'un loc'anic bahel , lamaluc q'uinal ya xbahex , xchi .
44016037	Pero te Pablo la yalbe te policiahetic : Ta comonsitil la yac'otcotic ta majel soc ma ba la yich'otcotic ta c'op a te la yotsesotcotic ta cárcel ho'otcotic te romanohotcotique . ¿ Yu'un bal yo'tic ya sloq'uesotcotic ta muquen ? Ma'uc , ac'a tal sloq'uesotcotic stuquelic , la yut .
44016038	Te policiahetic la ya'beyic sna' te juecetic te bin la yal te Pablo ; xiw yo'tanic yu'un te c'alal la ya'iyic te ha romanohetic .
44016039	Hich talic , la yalbeyic wocol soc la sloq'uesic tal ta cárcel , la yalbeyic bayel wocol te yacuc xloq'uic bahel ta pueblo .
44016040	Hich loq'uic ta cárcel , ochic ta sna te Lidia , soc te c'alal la yilic te yermanotaquic , la smuc'ubtesbe hilel q'uinal ya'iyic , loq'uic bahel .
44017001	Te Pablo soc Silas c'axic ta Anfípolis soc ta Apolonia , c'ohtic ta Tesalónica ta banti ay sinagoga yu'un te judíohetique .
44017002	Och tey a te Pablo , hich te bin ut'il c'ahyem ta spasel . Oxeb semana ta sc'ahc'alel cux-o'tan c'opoj soc ,
44017003	la yalbe ya'iyic soc la ya'be sna'ic ta scuenta te Shun Dios te la sc'an te c'ax swocol te Cristo soc te ya xcha'cuxaj tal ta lajel . Soc hich la yal xan : Te Jesús te la jcalbeyex awa'iyic sc'oblal , ha nix te Cristo , xchi .
44017004	Ay mach'atic la sch'uhunic soc la sjoquinic te Pablo soc Silas ; soc tsobol griegohetic te yich'ojic ta muc' Dios , soc bayel antsetic te ich'bilic ta muc' .
44017005	Yan te judíohetic te ma ba sch'uhunejic , xti'ton yo'tanic yu'un , la stsobic chopol winiquetic te yacalic tec'lajanel ta calle , sts'otetic hahchel ta c'op soc la shachic c'op ta pueblo . La yochintaybeyic sna te Jasón , yu'un c'an sloq'uesic tal ta stojolic te Pablo soc Silas ,
44017006	pero ma ba la stahic , hich la yiq'uic tal te Jasón soc cha'oxtuhl yermanotac ta stojol Dios , c'oht stehc'ambeyic ta stojol te mach'atic ay ya'telic ta pueblo , hich yac yawtaybelic : Ha'ic ini te yac shachbelic c'op ta swohlol bahlumilal , ha nix hich talemiquix li'i ,
44017007	soc ha yic'oj ta sna te Jasón . Spisil yac scontrahimbelic smandar César yu'un ya yalic te ay yan ajwalil , ha te Jesús , xchihic ta aw .
44017008	C'alal hich la ya'iyic , hahch bayel c'op yu'un te pueblo soc yu'un mach'atic yich'oj ya'telic ta pueblo .
44017009	Pero la yaq'uic hilel taq'uin te Jasón soc te yantic , hich la scoltayic bahel .
44017010	Ta ora nax ta ahc'abal ticonotic bahel ta Berea te Pablo soc Silas yu'un te yermanotaque . C'alal c'ohtic tey a , ochic ta sinagoga yu'un te judíohetique .
44017011	Te mach'atic ayic ta Berea ha lec xan stalelic a te bin ut'il te mach'atic ayic ta Tesalónica , yu'un spisil yo'tanic la sch'uhunic te sc'op Diose . Jujun c'ahc'al la yo'tantayic yilel te bin ts'ihbabil ta Shun Dios teme hich nix ya yal a .
44017012	Hich ay tsobol mach'atic la sch'uhunic , soc griega-antsetic te ich'bilic ta muc' soc bayel winiquetic .
44017013	C'alal la ya'iyic te judíohetic ayic ta Tesalónica te yac ta yalel sc'op Dios ta Berea te Pablo , baht shachic c'op ta stojol te ants-winiquetic tey a .
44017014	Pero te yermanotac ora la sticonic bahel te Pablo ta ti'mar ; yan te Silas soc te Timoteo hilic ta Berea .
44017015	Te mach'atic la yiq'uic bahel te Pablo , c'oht yihquitayic hilel ta Atenas . C'alal halbotic yu'un te Pablo te ac'a taluc te Silas soc te Timoteo , suhtic bahel .
44017016	C'alal yac ta mahliwanej ta Atenas a te Pablo , bayel c'opoj yo'tan yu'un te c'alal la yil te nojel ta loc'ombahetic te pueblo .
44017017	Ha yu'un ta sinagoga te Pablo c'opoj soc te judíohetic soc te mach'atic lec yo'tanic ta stojol Dios , soc jujun c'ahc'al la sc'opon te mach'atic la sta sba soc ta plaza .
44017018	Ay cha'oxtuhl jp'ijubteswanejetic yu'un te epicúreohetic soc yu'un te estóicohetic la stsal sbahic ta c'op soc te Pablo . Ay mach'atic la yalic : ¿ Bin ya sc'an ya yal te winic ini te bayel ya xc'opoj ? xchihic . Ay yantic la yalic : Yu'un wan yac yalbel sc'oblal yach'il diosetic , xchihic , como yac yalbel sc'oblal te Jesús soc te cha'cuxajele .
44017019	Ha yu'un la yiq'uic bahel te Pablo ta Areópago , hich la yalbeyic : ¿ Ya bal awac' jna'cotic te bin yach'il yacat ta yalele ?
44017020	Yu'un jchahp ya ca'iycotic te c'op yac awalbele , co'tanuc ya ca'iycotic te bin scuentahil ini , xchihic .
44017021	( Como spisil te mach'atic ayic ta Atenas soc te jbehyometic te tey nahinemiquix a , ha nax ya smulanic yalel soc ya'iyel bintic yach'il . )
44017022	Ha yu'un te Pablo la stehc'an sba ta yohlil te Areópago , hich la yal : Winiquetic yu'un Atenas , ya quil te bayel bintic ach'uhunejic .
44017023	Como te c'alal c'axon bahel ta yilel banti ya yich' ch'uhunel te diosetic awu'unic , la jta jun scajtajib ta chiq'uel mahtanil ta banti hich ts'ihbabil : TE DIOS MA NA'BILUC SBA , te xchihe . Te bin yac ach'uhunic te ma xana'beyic sba , ha te ya calbeyex sc'oblale .
44017024	Te Dios te la spas te bahlumilal soc spisil bintic ay tey a , te ha Yajwal te ch'ulchan soc bahlumilal , ma ba ya xnahin ta templohetic pasbilic ta sc'ab winiquetic ,
44017025	soc ma smajambe sc'ab winiquetic , como mayuc bin ya xpasot falta yu'un stuquel , como ha nix te ya ya'be scuxlejal ants-winiquetic soc te ya ya'be yich'ic ic' soc spisil bintic ya xtuhun yu'unique .
44017026	Ta jtuhl nax winic la schicnajtes spisil ta chahp nacionetic yu'un ya xnahinic ta swohlol bahlumilal ; soc la schahpambe yorahilic soc te banti ya xnahinic ,
44017027	scuenta yu'un yacuc slehic Dios soc ayuc bin ut'il ya stahic ta lehel , aunque ma ba namal ay ta jtojoltic .
44017028	Como ha ta scuenta te cuxulotic , te ya xbehenotic soc te hich ayotic ; hich te bin ut'il yalojic te mach'atic awu'unic te ya sna'ic tsahbil c'opetic : Ha sts'umbalotic , te xchihique .
44017029	Ha yu'un , te bin ut'il ha sts'umbalotic te Diose , ma me jcuytic te Dios te ha pajal soc oro , o plata o ton , te ha loc'omba pasbil ta sc'ab winiquetic te hich nax la snop shachel .
44017030	Ta namey mayuc ta cuenta yu'un Dios te bin ut'il ma ba la sna'ic q'uinal , pero yo'tic yaquix spasbel ta mandar spisil ants-winiquetic ta bayuc te ac'a suhtes yo'tanic ;
44017031	yu'un schapoj jun c'ahc'al te stojil ya yich' ta c'op te bahlumilal ta scuenta te winic te tsahbil yu'une . Ha la ya'be sna'ic spisil ants-winiquetic ta scuenta te la scha'cuxajtes tal ta lajel , xchi .
44017032	C'alal la ya'iybeyic sc'oblal te cha'cuxajel yu'un te mach'atic chamenic , ay la slabanic , ay yantic la yalic : Yan to buelta ya ca'iycotic xan sc'oblal ini , xchihic .
44017033	Hich te Pablo loc' bahel ta yohlilic .
44017034	Pero ay mach'atic te stsoboj sbahic tey a te la sch'uhunic , la st'unic bahel te Pablo ; ha'ic te Dionisio te ochem ta Areópago , soc jtuhl ants , Dámaris sbihil , soc ay to yantic .
44018001	Patil loc' bahel ta Atenas te Pablo , baht ta Corinto .
44018002	Tey la sta jtuhl judío-winic a , Aquila sbihil , ha slumal te Ponto , hulel to ta Italia soc Priscila te yihnam , como la spas mandar te Claudio te ya me xloq'uic ta Roma spisil te judíohetique . Te Pablo baht sjoquin .
44018003	Te bin ut'il pajal ya'telic , la sjoquin ta nahinel , yu'un pajal a'tejic ta spasel nahilpac' .
44018004	Ta jujun sc'ahc'alel cux-o'tan c'opoj te Pablo ta sinagoga , te yacuc sch'uhunic te judíohetic soc te griegohetique .
44018005	C'alal hulic te Silas soc Timoteo te talic ta Macedonia , ya'telinej yalel sc'op Dios a hul stahic te Pablo , yac yalbebel te judíohetic te ha Cristo te Jesús .
44018006	Pero te judíohetic la smaquic ta c'op te Pablo soc la yixta'c'optayic , hich te Pablo la slihlin sc'u' spac' te slapoj soc la yalbe : Ac'a c'ohtuc ta ajolic te ach'ich'elique . Mayuquix ta jcuenta ; yo'tic ya xbohonix ta stojol te jyanlumetique , la yut .
44018007	Hich loc' ta sinagoga te Pablo , och ta sna jtuhl winic , Justo sbihil , yich'oj ta muc' Dios , te slac'oj sba soc sinagoga te snahe .
44018008	Te Crispo , te principal yu'un te sinagoga , la sch'uhun te Cajwaltic soc sjunal sna ; soc bayel te corintohetic , c'alal la ya'iyic , la sch'uhunic soc la yich'ic ha' .
44018009	Ta ahc'abal te Pablo hich halbot yu'un Cajwaltic ta snahalsit : Ma me xiwat , c'opojan , ma me xacom aba ,
44018010	como ho'on joquinejat , mayuc mach'a ya xhu' ya yuts'inat , yu'un ay to tsobol ants-winiquetic cu'un li' ta pueblo ini , xchi .
44018011	Ha yu'un halaj j'ohlil scheb ha'bil tey a , yac yac'bel ta nopel te sc'op Diose .
44018012	C'alal ay ta ajwalil ta sq'uinal Acaya a te Galión , te judíohetic la syom sc'opic ta scontrahinel te Pablo , la yiq'uic bahel ta chahpajibal ,
44018013	hich c'oht yalic : Ha'i winic ini yac yalbebel te ants-winiquetic te ya me sch'uhunic Dios te ma hichuc ya yal ta Ley , xchihic .
44018014	C'an hahchuc ta c'op te Pablo , pero te Galión la yalbe te judíohetic : judíohetic , te ayuc bin ma lecuc spasoj o te ayuc bin mero chopol spasoje , ya quich'beyex ta cuenta ac'opic te hichuque ;
44018015	pero teme ha nax sc'oblal c'opetic soc bihililetic soc te Ley awu'unique , chahpanahic atuquelic , como ma jc'an ya jchahpan ha'i c'opetic ini , la yut .
44018016	Hich la stenticlan loq'uel ta chahpajibal .
44018017	Ha yu'un te griegohetic la scomontsaquic te Sóstenes te principal yu'un te sinagoga , la smajic tey ta stojol te chahpajibal . Pero te Galión mayuc bin la yal yu'un .
44018018	Bayel c'ahc'al halaj tey a te Pablo . Patil la sc'opon hilel te yermanotac , och ta barco , baht ta sq'uinal Siria , sjoquinej bahel te Priscila soc Aquila . Ta Cencrea te Pablo la yac' ta quits'el sjol yu'un ay bin schapoj ta stojol Dios .
44018019	C'ohtic ta Éfeso , te Pablo tey la yihquitay hilel a te Priscila soc Aquila ; och ta sinagoga stuquel soc c'opoj soc te judíohetique .
44018020	La yalbeyic wocol te yacuc xhalaj xan tey a , pero ma ba la sc'an ,
44018021	hich la yalbe hilel : Ya sc'an te ayon ta Jerusalén ta spasel te q'uin te nopol ay ; teme hich ya sc'an Dios , ya xcha'talon xan , xchi . Hich loc' bahel ta barco ta Éfeso .
44018022	C'alal hul ta loq'uel ta barco ta Cesarea , mo bahel yu'un ya spatbe yo'tan te iglesia , patil co bahel ta Antioquía .
44018023	Halaj tey a , patil loc' bahel , xtiq'uet la yocliy bahel te sq'uinal Galacia soc Frigia , la ya'be yich' yip yo'tan spisil te jnopojeletique .
44018024	Ay c'oht ta Éfeso jtuhl judío-winic , Apolos sbihil , ha slumal te Alejandría , ya sna' c'op ta lec soc ya sna' ta lec te Shun Diose .
44018025	A'bibil snop bin ut'il ay te be yu'un te Cajwaltique ; ta spisil yo'tan c'opoj soc stojil la yac' ta nopel sc'oblal te Jesús , aunque ha nax la sna'be sc'oblal te ich'-ha' yu'un te Juan .
44018026	Soc yip yo'tan hahch ta c'op ta sinagoga ; pero c'alal la ya'iyic te Priscila soc Aquila , jechc'al la yiq'uic bahel , la yalbeyic ta lec bin ut'il ay te be yu'un Dios .
44018027	Te bin ut'il la sc'an ya xc'ax ta Acaya te Apolos , a'bot yip yo'tan yu'un te yermanotac soc la sts'ihbabeyic hun te jnopojeletic tey a te yacuc yiq'uic ta stojolic . C'alal c'oht tey a , bayel la scoltay ta c'op te mach'atic sch'uhunejic ta scuenta yutsil yo'tan Dios ,
44018028	como bayel yip la stsal ta c'op ta comonsitil te judíohetic , la yac' ta na'el ta scuenta te Shun Dios te ha nix Cristo te Jesús .
44019001	C'alal ay ta Corinto a te Apolos , te Pablo la yocliy bahel te ahc'ol q'uinal , tal ta Éfeso . Ay jnopojeletic la sta tey a ,
44019002	hich la sjoc'obe : ¿ La bal awich'ic te Ch'ul Espíritu te c'alal la ach'uhunique ? xchi . Ma'uc , ma ba ca'iyejcotic teme ay Ch'ul Espíritu , xchihic .
44019003	Te Pablo la yal : ¿ Mach'a ta scuenta te la awich'ic ha' ? xchi . Ha te ich'-ha' yu'un Juan , xchihic .
44019004	La yal te Pablo : Te Juan la yac' ich'-ha' ta scuenta suhtesel-o'tanil , la yalbe ya'iyic te ants-winiquetic te ya me sch'uhunic te mach'a patil ya xtal yu'une , ha te Jesús , xchi .
44019005	C'alal hich la ya'iyic , la yich'ic ha' ta scuenta te Cajwaltic Jesús .
44019006	C'alal te Pablo la scajanlambe sc'ab ta sjolic , hul ta stojolic te Ch'ul Espíritu ; hahchic ta c'op ta yantic c'opiletic soc la yalic sc'op-jalwanej .
44019007	Ay wan lahchaytuhl ( 12 ) te winiquetic ta spisil .
44019008	Te Pablo och ta sinagoga , soc yip yo'tan c'opoj oxeb u tey a , la yalbe ta lec sc'oblal te cuentahinel yu'un Dios .
44019009	Pero ay mach'atic tulan la yac' sbahic , ma ba la sch'uhunic , soc la sbohlc'optayic te Be ta comonsitil ; hich te Pablo la yihquitay hilel , q'uejel la yic' bahel te jnopojeletique . Jujun c'ahc'al la ya'iy p'ijubteswanej ta escuela yu'un te Tirano .
44019010	Cheb ha'bil hich la spas . Hich la ya'iybeyic te sc'op Cajwaltic spisil te mach'atic ayic ta sq'uinal Asia , judíohetic soc griegohetic .
44019011	Dios la spas jchahp a'teliletic ta scuenta te Pablo ,
44019012	ay chuhquilaletic o paq'uetic te la spicbeyic sbaq'uetal a te Pablo la yich'ic bahel ta stojol te jchameletic , hich lecubic ta chamel soc loc' bohl espírituhetic yu'un .
44019013	Pero ay judíohetic te bayuc ya xbehenic ta sloq'uesel pucujetic te la stahbeyic ta halel sbihil te Cajwaltic Jesús ta stojol te mach'atic ay bohl espíritu ta yo'tanic , hich la yalic : Ya calbat mandar ta scuenta Jesús te yac ta yalbeyel sc'oblal te Pablo , xchihic .
44019014	Hich yac ta spasel huctuhl snich'nab te jtuhl judío-winic , Esceva , te jtsobaw yu'un te sacerdotehetique .
44019015	Pero la sjac' te bohl espíritu : Ya jna'be sba te Jesús soc ya jna' mach'a a te Pablo , yan te ha'exe , ¿ mach'ahex a ? xchi .
44019016	Hich te winic te ay bohl espíritu ta yo'tan wihl ta stojolic , ha hu' yu'un tsalaw , hich watalic soc ay yehchenic a loq'uic ta ahnel tey ta na .
44019017	La ya'iyic spisil te mach'atic ayic ta Éfeso , judíohetic soc griegohetic ; bayel xiw yo'tanic ta spisilic yu'un , soc ich'bot ta muc' sbihil te Cajwaltic Jesús .
44019018	Tsobol te mach'atic sch'uhunejic , tal yalic ta jamal te bintic chopol spasojique .
44019019	Ha nix hich te mach'atic ya'telinejic na'ojel la yich'ticlanic tal te hunetic yu'unic , la schiq'uic ta comonsitil . La yich'ic cuenta te stojol te hunetique , wacpic soc ho'bahc' ( 50,000 ) ta sehp plata te stojole .
44019020	Hich puhc xan ta lec te sc'op Cajwaltic soc la yich' bayel xan yip .
44019021	Ta patil te Pablo la snop ta yo'tan te ya xbaht ta Jerusalén c'alal laj sbehentaybel te Macedonia soc Acaya ; hich la yal : Teme laj co'tan tey a , ya sc'an te ya xbohon ta Roma , xchi .
44019022	Hich la sticon bahel ta Macedonia cheb smohlol ta a'tel , ha te Timoteo soc Erasto , yan te Pablo halaj to xan ta Asia stuquel .
44019023	Ha yorahil a hahch bayel c'op ta Éfeso ta scuenta te Be ,
44019024	yu'un ay jtuhl winic , Demetrio sbihil , te ya'telinej slop'tayel ta plata te templo yu'un Diana , bayel ganar la ya'be stahic te jpas-platahetique .
44019025	Ha la stsob tal te mach'atic pajal ya'tel soc , hich la yalbe : Winiquetic , na'bil awu'unic te hich ya jta jc'uhlejaltic ;
44019026	pero awilojic soc awa'iyejic te Pablo la yac' te parte ya yac' sbahic bayel ants-winiquetic ta scuenta te bin ya yac' ta nopel , ma ha'uc nax li' ta Éfeso , jteb ma spisiluc te Asia ; ha ya yal te ma ha'uc diosetic te bin ya yich' pasel ta c'abal .
44019027	Ma ha'uc nax wocol teme mayuc stuc ya xc'oht te bin ya jpastic ganar a , ha wocol teme mayuc ta ich'el ta cuenta ya xc'oht te templo yu'un te muc'ul antsil-dios Diana soc teme ya xhahch ta jinel te yutsilal te mach'a ich'bil ta muc' yu'un spisil Asia soc swohlol bahlumilal , xchi .
44019028	C'alal hich la ya'iyic , bayel ilinic yu'un , hich la yalic ta aw : ¡ Muc' sc'oblal te Diana yu'un te efesiohetique ! xchihic ta aw .
44019029	Spisil te pueblo sts'otetic hahchel ta c'op , ta junax la sten ochel sbahic ta teatro , snitojic ochel te Gayo soc Aristarco , te mach'atic talemic ta Macedonia te sjoquinejic te Pablo .
44019030	Te Pablo c'an loc'uc bahel ta stojol te pueblo , pero ma ba ac'ot bahel yu'un te jnopojeletique .
44019031	Soc ha nix hich cha'oxtuhl te yich'oj ya'telic ta Asia , te ha yamigotac te Pablo , la sticonic ta halbeyel te manchuc ya x'och ta teatro .
44019032	Yantic bin la yalic ta aw , como te mach'atic stsoboj sbahic ma ba la sna'ic bin ya spasic , ay tsobolic ma ba la sna'ic bin scuentahil te stsoboj sbahique .
44019033	Te judíohetic la sloq'uesic tal te Alejandro ta stojolic . Hich te Alejandro la shach sc'ab ta comaw , yu'un c'an c'opojuc ta stojol te ants-winiquetique .
44019034	Pero c'alal la sna'beyic sba te ha judío , spisilic junax bin la yalic ta aw jteb ma chebuc ora : ¡ Muc' sc'oblal te Diana yu'un efesiohetic ! xchihic ta aw .
44019035	Ha yu'un te secretario yu'un te pueblo , c'alal la scom te ipal ants-winiquetic , hich la yalbe : Winiquetic yu'un Éfeso , ¿ mach'a a te ma ba sna'oj te Éfeso ha jcanantaywanej yu'un te templo yu'un te muc'ul antsil-dios Diana soc te sloc'omba te co tal ta ch'ulchan ?
44019036	Te bin ut'il ma xhu' ta contrac'optayele , ha yu'un ya sc'an yac acom abahic ta aw soc ma me biluc nax ya xhahch apasic .
44019037	Awic'ojic tal ha'i winiquetic ini te ma ba yelc'anejic templohetic soc ma ba ya sbohlc'optayic te antsil-dios awu'unique .
44019038	Teme ay c'op ya sc'an ya yac' ta chahpanel te Demetrio soc te smohloltac ta a'tel , ay chahpajibal soc jchahpanwanejetic ; tey ac'a stij sbahic ta c'op a .
44019039	Teme ay to bin yan yac ac'anic , ac'a yich' chahpanel ta mero yorahil tsoblej .
44019040	Como repente ya jmulintic hach-c'op yu'un te bin c'ohtix ta pasel , como mayuc scuentahil te jtsoboj jbahtic li'i , xchi .
44019041	C'alal laj yo'tan ta c'op , la sticonlan bahel te mach'atic stsoboj sbahique .
44020001	C'alal lahmaj te c'op , te Pablo la sticon ta iq'uel tal te jnopojeletic , la ya'be xan yip yo'tanic soc la spatbe hilel yo'tanic , hich loc' bahel , baht ta Macedonia .
44020002	La yocliy bahel te q'uinal tey a , bayel bintic la yalbe ya'iyic ta ya'beyel yip yo'tanic , patil c'oht ta Grecia .
44020003	Oxeb u halaj tey a . Te judíohetic la schap sc'opic ta scontrahinel te c'alal nopol ya xloc' bahel ta barco ta Siria , hich la snop ta yo'tan te ya suht bahel ta Macedonia .
44020004	Joquinot bahel c'alal Asia yu'un te Sópater snich'an Pirro , te talem ta Berea , Aristarco soc Segundo te talemic ta Tesalónica , Gayo te talem ta Derbe , Timoteo , soc te Tíquico soc Trófimo te talemic ta Asia .
44020005	Ha nahilijemic bahel , la smahliyotcotic ta Troas .
44020006	C'alal c'axix a te Q'uin yu'un Pan te ma ba yich'oj levadura , loc'otcotic ta barco ta Filipos , ho'eb c'ahc'al ta patil la jtsohb jbahcotic soc te yantic ta Troas , te banti halajotcotic huqueb c'ahc'al .
44020007	Ta sba c'ahc'alil semana , c'alal jtsoboj jbahcotic ta xet'el te pan , la ya'iy p'ijubteswanej te Pablo , yu'un pajel xanix ya xbaht a . Halaj ta c'op c'alal la sta ohlil ahc'abal .
44020008	Ay tsobol tsunticlambil c'ahc' ta banti stsoboj sbahic ta tsahlul na .
44020009	Ay jtuhl querem , Eutico sbihil , hucul ta ventana , och swayel , como halaj ta c'op te Pablo . Tsalot yu'un swayel , hich ch'ay cohel ta yoxcajal na , chamenix a c'oht shachic ta lum .
44020010	Ha yu'un co bahel te Pablo , la spahcan sba ta sba te querem , la spet , hich la yal : Ma me xamel awo'tanic , cuxul , xchi .
44020011	Hich mo xan bahel , la xet' te pan soc la swe'ic , soc halaj ta c'op ha to c'alal sacub q'uinal , hich baht .
44020012	Cuxul la yiq'uic bahel te querem , tse'el yo'tanic yu'un ta spisilic .
44020013	Te ho'otcotic nahil bohotcotic ta barco ta Asón ta banti la jquic'cotic te Pablo , como yaloj te ya sc'an ya xbehen ta yoc .
44020014	C'alal la stahotcotic ta Asón , la jquic'cotic ochel ta barco , bohotcotic ta Mitilene .
44020015	Hahchotcotic bahel tey a , ta schebal c'ahc'al c'ohotcotic ta Quío . Ta yoxebal c'ahc'al c'ohotcotic ta Samos . Bohotcotic ta Trogilio , ta schanebal c'ahc'al c'ohotcotic ta Mileto .
44020016	Te Pablo snopoj te ma ba ya xc'ax ta Éfeso , yu'un ma ba la sc'an ya xhalaj xan ta Asia yu'un la suj sba te ayuquix ta Jerusalén ta yorahil te Q'uin Pentecostés , teme hu' yu'une .
44020017	Ta Mileto la sticonlan ta iq'uel te ancianohetic yu'un te iglesia ta Éfeso .
44020018	C'alal hulic tal ta stojol , hich la yalbe ya'iyic : Ana'ojic bin yilel jtalel te jayeb c'ahc'al ayon ta awohlilic c'alal ta shahchibal c'ahc'al te hulon tal ta Asia ,
44020019	peq'uel la jcac' jba ta a'batinel yu'un te Cajwaltic , soc bayel ya'lel jsit soc bayel tsajel tal ta jtojol yu'un te judíohetique ;
44020020	soc mayuc bin ma ba la jcalbeyex te bin ya xtuhun awu'unic , la jca'beyex anopic ta comonsitil soc ta jujun na .
44020021	Jamal la jcalbe ya'iyic judíohetic soc jyanlumetic bin ut'il ya sc'an ya suhtes yo'tanic ta stojol Dios soc bin ut'il ya sc'an ya sch'uhunic te Cajwaltic Jesucristo .
44020022	Yo'tic , te bin ut'il sujbilon yu'un te Espíritu , ya xbohon ta Jerusalén , ma jna' bin ya xc'oht ta jcuenta tey a ;
44020023	ha nax jna'oj te ta jujun pueblo ya yal te Ch'ul Espíritu te yac smahliybelon chuquel soc wocol tey a .
44020024	Pero mayuc sc'oblal ta co'tan te jcuxlejal , ha nax ay sc'oblal te yacuc xhu' cu'un slajinel soc yutsil co'tan te ahnimal soc te ca'tel quich'oj yu'un te Cajwaltic Jesús , ha te yalbeyel sc'oblal te lec yach'il c'op yu'un te yutsil yo'tan te Diose .
44020025	Yo'tic jna'oj te mayuc bin ora yac awilbonic xan jsit ta apisilic , ha'ex te behenemon ta awohlilic ta yalbeyel sc'oblal te cuentahinel yu'un Dios .
44020026	Ha yu'un ha'i c'ahc'al ini ya calbeyex ta jamal te mayuc ta jcuenta te sch'ich'el ta spisilic ,
44020027	como ma ba la jmuc ta co'tan te la jcalbeyex spisil bintic schapoj te Diose .
44020028	Ha yu'un canantaya abahic soc canantayahic spisil te tuminchijetic te awich'oj awa'telic ta obispo ta scuenta te Ch'ul Espíritu , scuenta yu'un yac amac'linic te iglesia yu'un te Cajwaltic , te ha la sman ta scuenta sch'ich'el ,
44020029	yu'un jna'oj te c'alal ya xloc'on bahel ya me x'och tal ta awohlilic ti'awal chojetic te ya slajin te tuminchijetique .
44020030	Soc ya me xchicnaj ta awohlilic winiquetic te ya yaq'uic ta nopel lotil c'opetic yu'un ya xt'unotic yu'un te jnopojeletique .
44020031	Ha yu'un tsahtaya me abahic , soc na'ahic me te oxeb ha'bil te c'ahc'al ahc'abal ma ba la jquehchan jtsitsbelex ta tuhlutuhl soc ya'lel jsit .
44020032	Yo'tic , quermanotac , ya caq'uex hilel ta stojol Dios soc te c'op yu'un te yutsil yo'tan , te ay yu'el te ya ya'beyex yip awo'tanic soc pajal ya ya'beyex awich'ic hilel soc te mach'atic ch'uhltesbilic te bin quechel yac awich'ique .
44020033	Mayuc mach'a la jbic'sitaybe plata , oro , o sc'u' spac' .
44020034	Ana'ojic te ho'on nix ta jc'ab la jle spisil bintic tuhun cu'un soc te mach'atic sjoquinejonic .
44020035	Ta spisil ini la jca'beyex anopic , teme hich ya x'a'tejex , ya xhu' yac acoltayic te mach'atic mayuc bin ay yu'unic . Soc na'ahic me te bin la yal te Cajwaltic Jesús : Ha bayel xan yutsil te mach'a ay bin ya yac' te bin ut'il ay bin ya yich' , te xchihe , xchi .
44020036	C'alal laj yalbel a ini , la squejan sba , la sc'opon Dios soc te yantique .
44020037	Bayel oq'uic soc spisilic la smech'ic te Pablo soc la yuhts'uyic .
44020038	Bayel c'ux la ya'iyic yu'un te bin la yal te Pablo te ma ba ya yilbeyic xan sit . Patil la sjoquinic bahel c'alal ta barco .
44021001	C'alal la jquihquitay jbahcotic soc , toj bohotcotic ta barco c'alal ta Cos ; ta schebal c'ahc'al c'ohotcotic ta Rodas , patil ta Pátara .
44021002	Tey la jtahcotic yan barco a te bahel yac ta Fenicia , hich ochotcotic ta barco , behenotcotic xan .
44021003	C'alal chicanix te Chipre , q'uexam hil cu'uncotic , behenotcotic xan ta Siria , c'ohotcotic ta Tiro , yu'un tey cohtesbot yihcats a te barcohe .
44021004	La jtahcotic te jnopojeletic , huqueb c'ahc'al halajotcotic tey a . Ta scuenta te Espíritu la yalbeyic te Pablo te manchuc ya xmo bahel ta Jerusalén .
44021005	C'alal ts'acay sc'ahc'alel , loc'otcotic bahel . La sjoquinotcotic loq'uel tal ta sti'il te pueblo spisilic soc yihnamic soc yal-snich'nabic , la jquejan jbahcotic ta ti'ha' , la jc'oponcotic Dios .
44021006	La jpet-mey jbahcotic soc te yantique , ochotcotic ta barco , hich suhtic bahel ta snahic stuquelic .
44021007	Hahchotcotic bahel ta Tiro , c'ohotcotic ta loq'uel ta barco ta Tolemaida . La jpatbecotic yo'tanic te quermanotactic tey a ; jun c'ahc'al la joquincotic .
44021008	Ta yan c'ahc'al loc'otcotic bahel soc Pablo , c'ohotcotic ta Cesarea ; ochotcotic ta sna te Felipe , te ya'telinej spuquel te sc'op Dios , ha te jtuhl ta shuctuhlulic ; tey hilotcotic a .
44021009	Te Felipe ay chantuhl yantsil-nich'nab te ya xc'opojic ta sc'op-jalwanej .
44021010	C'alal tey ayotcotic cheb oxeb c'ahc'al a , co tal ta Judea jtuhl jalwanej , Agabo sbihil .
44021011	C'alal la yilotcotic , la yich'be schuhquil sch'uht te Pablo , la schucticlan yoc sc'ab a , hich la yal : Hich ya yal te Ch'ul Espíritu : Hich ya xc'oht ta chuquel yu'un judíohetic ta Jerusalén te yajwal ha'i chuquilch'uhtul ini , soc ya me ya'beyic ta sc'ab jyanlumetic , xchi .
44021012	C'alal hich la jca'iycotic , ho'otcotic soc te mach'atic tey ayic a , la jcalbecotic wocol te Pablo te manchuc ya xbaht ta Jerusalén .
44021013	Pero la yal te Pablo : ¿ Bin yu'un yac awoq'uetaybelonic soc yac awa'bonic jmel co'tan ? como ma ha'uc nax chapalon te ya quich' chuquel , ha nix hich chapalon te ya xlajon ta Jerusalén ta scuenta sbihil te Cajwaltic Jesús , xchi .
44021014	Te bin ut'il ma ba hu' cu'uncotic scomel te Pablo , laj co'tancotic , hich la jcalcotic : Ac'a c'ohtuc ta pasel te bin ya sc'an yo'tan te Cajwaltique , xchihotcotic .
44021015	Patil la jchahpan jbahcotic , bohotcotic ta Jerusalén .
44021016	Ay jnopojeletic talemic ta Cesarea te la sjoquinotcotic bahel , la yic'otcotic bahel ta sna Mnasón te talem ta Chipre , ha nahil jnopojel , tey c'oht jmajambecotic sna a .
44021017	C'alal c'ohotcotic ta Jerusalén , tse'el yo'tanic te quermanotactic la yic'otcotic ta stojol .
44021018	Ta schebal c'ahc'al la sjoquinotcotic te Pablo ta yilel te Jacobo , stsoboj sbahic spisilic a te ancianohetique .
44021019	Te Pablo la spatbe yo'tanic , xtiq'uet la scholbe ya'iyic te bin la spas Dios ta stojol te jyanlumetic ta scuenta te ya'tele .
44021020	C'alal la ya'iyic , la yalbeyic bayel wocol Dios yu'un , soc la yalbeyic te Pablo : Hermano , awilojix te ay tsobol ta mil te judíohetic te sch'uhunejiquix , spisilic tulan sc'oblal ta yo'tanic te Ley .
44021021	Pero puhquem ac'oblal ta stojolic te ha'at yac awa'be snop spisil judíohetic te nahinemic ta yohlil jyanlumetic te ma me sch'uhuniquix te bin ya yal Moisés , te yac awalbe te ma me xya'beyiquix yich' circuncisión te snich'anic soc te manchuc ya spasiquix te jcostumbretique .
44021022	¿ Bin ya cutiquix a ? Ya me ya'iyic te ants-winiquetic te hulematix .
44021023	Ha yu'un pasa te bin ya calbatcotic : Ay chantuhl winiquetic ta cohliltic te ay bin schapojic ta stojol Dios .
44021024	Ic'a bahel te winiquetic , pajal me xawac' aba ta lecubtesel soc ; tojbeya te ya yac' ta quits'el sjolic ; hich spisilic ya sna'ic a te ma hichuc ay te bin halbotic ac'oblal , ya yilic te ha'at nix yac ach'uhun spasel te Ley .
44021025	Yan te jyanlumetic te sch'uhunejiquix , la jcalbetiquix ta hun te ma me swe'ic te bin ac'bil scuenta milbil mahtaniletic yu'un loc'ombahetic , ma me swe'ic te bin ts'otbil ta snuc' , o ch'ich' , soc ma me xya'iyic antsiwej o antsinel , xchihic .
44021026	Ha yu'un te Pablo la yic' bahel te winiquetic , pajal la yac' sba ta lecubtesel soc . Ta schebal c'ahc'al och ta Templo scuenta yu'un ya yal te bin ora ya sts'acay sc'ahc'alel te slecubtesel soc te ya ya'be smahtan Dios yu'un te jujutuhle .
44021027	C'alal ya sts'acayix a te huqueb c'ahc'al yalojic , ay judíohetic talemic ta Asia te la yilic ta Templo te Pablo , la shachic c'op ta spisil te ants-winiquetic , soc la stsaquic ,
44021028	hich la yalic ta aw : ¡ Winiquetic yu'un Israel , coltayawotcotic ! Ha te winic ini te ya yac' ta nopel ta bayuc te bin scontra te jlumaltic , te Ley soc te lugar ini . Soc ma ha'uc nax , la yic'ticlanix ochel griegohetic ta Templo , hich la sbohlobtesbe sc'oblal ha'i ch'ul lugar ini , xchihic ta aw .
44021029	Yu'un ay la yilic te Pablo te sjoquinej ta pueblo te Trófimo te talem ta Éfeso , scuyojic te ic'ot ochel ta Templo yu'un te Pablo .
44021030	Xjuyetic hahchel ta c'op spisil te pueblo , bayuc talic ta ahnimal . La stsaquic te Pablo , la sjochic loq'uel ta Templo , ora la smaquic te ti'nahiletique .
44021031	Te bin ut'il ya c'an smilic , ticonot ta halbeyel te comandante te scuentahinej jchahp soldadohetic te hahchemix c'op yu'un spisil Jerusalén .
44021032	Hich te comandante ora la yic' bahel soldadohetic soc capitanetic yu'un , ahnimal baht yil . C'alal la yilic te tal te comandante soc te soldadohetic , la squehchanic smajel te Pablo .
44021033	C'alal c'oht te comandante , la stsac te Pablo soc la yal mandar te ya yich' chuquel ta cha'lihc cadena , soc la sjoc'oy mach'a a soc bin spasoj .
44021034	Te ants-winiquetic yantic bin la yalic ta aw . Te bin ut'il ma ba la sna'be scuentahil ta scaj te yawique , te comandante la yal mandar te ya x'ic'ot bahel ta cuartel yu'un te soldadohetique .
44021035	C'alal c'ohtic ta cajalcaj mohel , te soldadohetic la scomonliquic mohel te Pablo ta scaj te jujuteb ma xmilotix yu'un te pueblo ,
44021036	yu'un tsobolic tap'alic tal ta spat : ¡ Ac'a lajuc ! xchihic ta aw .
44021037	C'alal yac yotsesbelic ta cuartel a , te Pablo la sjoc'obe te comandante : ¿ Ya bal awac' te ya xc'opojon ? xchi . ¿ Ya bal ana' griego-c'op ?
44021038	¿ Ma bal ha'ucat te egipcio-winic te la ahach bayel c'op ayix c'ahc'al , te la awic' bahel ta jochol taquin q'uinal lajunbahc' ( 4,000 ) jmilawetic ? xchi .
44021039	Te Pablo la yalbe : Ho'on judíohon , talemon ta Tarso , te muc'ul pueblo ay ta sq'uinal Cilicia . Awocoluc , ac'awon ta c'op ta stojol te pueblo , xchi .
44021040	C'alal halbot te ya xhu' ya xc'opoj , hich tehc'aj te Pablo ta cajalcaj mohel , la ya'be seña ta sc'ab ta stojol te ants-winiquetic . C'alal ch'abic , hahch ta c'op ta hebreo , hich la yal :
44022001	Quermanotac soc me'iltatiletic , a'iybon jc'op , ya calbeyex awa'iyic bin ut'il ayon , xchi .
44022002	Te c'alal la ya'iyic te c'opoj ta hebreo , la slahman xan sbahic . Hich la yalbe :
44022003	Ho'on judíohon , ayinon ta Tarso ta sq'uinal Cilicia , pero li' colemon ta pueblo ini . Ha la sp'ijubteson te Gamaliel , la ya'bon jnop bin ut'il ya sc'an ch'uhunel te Ley yu'un te jme'jtatique . Bayel sc'oblal ta co'tan te Dios , hich te bin ut'il ha'ex ta ora ini .
44022004	La jcontrahinlan te mach'atic la st'unic te Be ini , ay la jcac'ticlan ta milel , la jtsacticlan , la jcac'ticlan ta chuquel antsetic winiquetic .
44022005	Ha testigohetic cu'un te muc'ul sacerdote soc spisil te mamaletique . Ha'ic nix te la ya'bonic carta yu'un te quermanotac ta Damasco , tey bohon a yu'un ya quic' tal ta chuquel te mach'atic tey ayic a , yu'un ya yich'ic castigo ta Jerusalén .
44022006	Pero c'alal c'ohelonix ta Damasco a , ta ohlil wan c'ahc'al repente nax hul ta joyobal sts'anabul te tihl tal ta ch'ulchan .
44022007	Buchon ta lum soc la jca'iy c'op te hich la yalbon : Saulo , Saulo , ¿ bin yu'un yac acontrahimbelon ? la yuton .
44022008	La joc'obe : ¿ Mach'ayat a , Cajwal ? la jcut . La yalbon : Ho'on Jesús te talemon ta Nazaret , te yac acontrahimbelon , la yuton .
44022009	Te mach'atic sjoquinejonic la yilic te sacal q'uinal , pero ma ba la sna'beyic scuentahil te sc'op te mach'a la sc'oponon .
44022010	La joc'obe : ¿ Bin ya jpas , Cajwal ? xchihon . La yalbon te Cajwaltic : Hahchan , ochan bahel ta Damasco , tey ya xhalbotat spisil te bin halbil te yac apase , xchi .
44022011	Te bin ut'il ma ba ya quilix q'uinal ta scaj te yip te sacal q'uinale , te mach'atic sjoquinejonic la snitonic bahel ta jc'ab ta Damasco .
44022012	Ay jtuhl winic , Ananías sbihil , sch'uhunej ta lec te Ley soc lec sc'oblal yu'un spisil te judíohetic tey nahinemic a .
44022013	Ha tal ta jtojol , hich la yalbon : Hermano Saulo , jahmuc asit , xchi . Hich jahm te jsite , hich la jquil te Ananías .
44022014	La yalbon : Te Dios yu'un te jme'jtatic la stsahat yu'un yac ana' bin ya sc'an yo'tan , te yac awil te Mach'a toj yo'tan soc te yac awa'iybe sc'op ya yal ta ye ,
44022015	como testigo ya xc'ohat yu'un ta stojol spisil ants-winiquetic yu'un te bintic awiloj soc te awa'iyeje .
44022016	Yo'tic , ¿ bin ya scomat ? Hahchan , ac'a aba ta a'beyel awich' ha' soc poca loq'uel amul , c'opona te Diose , xchi .
44022017	Suhton tal ta Jerusalén , soc te c'alal yacon ta sc'oponel Dios ta Templo a , chahp bahel q'uinal la jca'iy a .
44022018	La jquil te Cajwaltic , hich la yalbon : Suja aba , loc'an ta ora ta Jerusalén , yu'un ma ba ya yich'ic ta cuenta te testigo-c'op te yac awalbon jc'oblal , xchi .
44022019	La jcalbe : Cajwal , sna'ojic te ta spisil sinagogahetic la jcotseslan ta cárcel soc la jmajticlan te mach'atic sch'uhunejat .
44022020	Soc te c'alal malbot sch'ich'el te Esteban te testigo awu'un , ha nix hich tey teq'uelon a soc lec co'tan yu'un te la yich' milel , soc la jcanantaybe sc'u'ic te mach'atic la smilic , xchihon .
44022021	Pero la yalbon : Bahan , como namal ya jticonat bahel ta stojol te jyanlumetic , la yuton , xchi te Pablo .
44022022	C'alal la ya'iyic te hich la yal te Pablo , hahchic ta aw : ¡ Loq'uesa ta q'uinal te winic ini ! ¡ Ma xpas ya xcuxaj ! xchihic .
44022023	Te bin ut'il yaquic ta aw soc yac scholticlambel sc'u'ic soc yac sbuhquiylambelic mohel ts'u'lum ta toyol ,
44022024	te comandante la yal mandar te ya yiq'uic ochel ta cuartel te Pablo , soc la yal mandar te ya yich' majel scuenta yu'un ya xchicnaj bin scuentahiluc hich yacalic ta aw ta scontra .
44022025	Pero te c'alal chucbilix yu'un ya yich' majel , te Pablo la yalbe te capitán-soldado tey teq'uel a : ¿ Stojil bal te ya yich' majel te mach'a romano teme ma to ba ich'bil ta c'op ? la yut .
44022026	C'alal hich la ya'iy te capitán-soldado , baht yalbe te comandante : ¿ Bin yac apas yu'un , como ha romano te winique ? xchi .
44022027	Hich tal te comandante , la yalbe te Pablo : Halbon ca'iy , ¿ ha'at bal romanohat ? xchi . Ha , xchi te Pablo .
44022028	La yal te comandante : Bayel taq'uin laj cu'un a te ochon ta romano , xchi . Pero te ho'one ta cayinab to , xchi te Pablo .
44022029	Hich te mach'atic c'an smajic la sq'uej sbahic ta ora . Soc ha nix hich te comandante , c'alal la ya'iy te ha romano , xiw yu'un te la schuque .
44022030	Ta schebal c'ahc'al , yu'un yo'tanuc ya ya'iy bin smulinej yu'un te judíohetic , te comandante la yac' ta tilbeyel te cadena chucul a , la yal mandar te ya stsob sbahic te principal sacerdotehetic soc spisil te jchahpanwanejetic , soc la yic' loq'uel tal te Pablo , la stehc'ambe ta stojolic .
44023001	Te Pablo la yilticlambe sit te jchahpanwanejetic , hich la yal : Quermanotac , lec ayon ya ca'iy ta stojol Dios c'alal ora , xchi .
44023002	Te muc'ul sacerdote Ananías la spas ta mandar te mach'atic nopol tec'ajtic soc te Pablo te ya smajic ta ye .
44023003	Ha yu'un la yal te Pablo : ¡ Dios me ya smajat , ha'at bombil saquil pahc' ! ¿ Ha'at bal huculat yu'un yac achahpanon ta scuenta te Ley , pero ha'at yac ac'axuntay te Ley yu'un te yac awac'on ta majel ? la yut .
44023004	Te mach'atic tec'ajtic tey a la yalic : ¿ Ya bal awixta'c'optay te muc'ul sacerdote yu'un Dios ? la yutic .
44023005	La sjac' te Pablo : Quermanotac , ma ba jna'oj teme ha te muc'ul sacerdote ; como hich ts'ihbabil : Ma me xawixta'c'optay te mach'a yich'oj ya'tel ta alumal , xchi .
44023006	C'alal la yil te Pablo te ay saduceohetic soc ay fariseohetic , tulan c'opoj ta chahpajibal : Quermanotac , ho'on fariseohon , soc snich'anon fariseo ; ha yacon ta ich'el ta c'op ta scaj te smuc'ulinej co'tan te cha'cuxajel yu'un te mach'atic chamenic , xchi .
44023007	C'alal hich la yal , hahch yut sbahic te fariseohetic soc te saduceohetic , cha'chahp la yac' sbahic yu'un .
44023008	( Como ya yal te saduceohetic te mayuc cha'cuxajel , soc mayuc ch'ul a'batetic o espírituhetic ; yan te fariseohetic ya yalic te ay . )
44023009	Hich sts'otetic hahchel ta c'op yu'un , ay escribanohetic te la stehc'an sbahic ta c'op yu'un te fariseohetic , tulan la yalic : Mayuc bin chopol ya jtahbecotic ha'i winic ini . Teme ay espíritu te c'oponot yu'un o teme ch'ul a'bat , ma me jcontrahintic te Diose , xchihic .
44023010	Hahch bayel c'op yu'unic , ha yu'un te comandante la xi' te ya yich' butsticlanel te Pablo , hich la sticon ta iq'uel tal te soldadohetic yu'un ya sloq'uesic ta yohlilic soc ya yiq'uic bahel ta cuartel .
44023011	Ta ahc'abal te Cajwaltic la stehc'an sba ta stojol te Pablo , hich la yalbe : Ayuc me smuc'ul awo'tan , Pablo . Hich te bin ut'il la awalbon jc'oblal ta Jerusalén , ha nix hich ya sc'an yac awal ta Roma , xchi .
44023012	C'alal sacub q'uinal , ay la stsob sbahic judíohetic ta schapbeyel sc'oblal ta milel te Pablo , soc la yalic ta jamal ta scuenta chopol c'oblalil te ma ba ya xwe' x'uch'ic ha to teme la smilic te Pablo .
44023013	C'axem ta cha'winic ( 40 ) ta tuhl mach'atic hich la schap sc'opic .
44023014	Ha baht sc'oponic te principal sacerdotehetic soc te mamaletic , hich la yalic : Te ho'otcotic , calojcotic ta jamal ta scuenta chopol c'oblalil te ma ba ya xwe' x'uch'otcotic ha to teme la jmilcotic te Pablo .
44023015	Yo'tic te ha'ex soc te jchahpanwanejetic c'ambeyahic te comandante te yacuc yic' tal ta atojolic pajel te Pablo , sjel te ay bin yac ajoc'obeyic xan ; te ho'otcotic chapalotcotic te ya jmilcotic c'alal ma to xc'oht a , xchihic .
44023016	Pero te squerem-al te yantsilel Pablo la ya'iy te bin la schapic , hich och bahel ta cuartel , la yalbe ya'iy te Pablo .
44023017	Te Pablo la yic' tal jtuhl capitán-soldado , hich la yalbe : Ic'a bahel te querem ini ta stojol te comandante , yu'un ay bin ya yalbe , xchi .
44023018	Hich te capitán-soldado la yic' bahel te querem ta stojol te comandante , hich c'oht yalbe : Te jchuquel Pablo la yic'on tal soc la yalbon wocol te yacuc quic' tal ta atojol te querem ini , yu'un ay bin ya yalbat , xchi .
44023019	Te comandante la snit bahel ta sc'ab , parte la yic' bahel sjoc'obe : ¿ Bin a te yac awalbon ? xchi .
44023020	Hich la yalbe : Te judíohetic la schapix sc'opic te ya xtal sc'ambat te yac awic' loq'uel pajel te Pablo ta stojol te jchahpanwanejetic , yu'un sjel te ay bin ya sc'an ya sjoc'obeyic xan .
44023021	Pero ma me xach'uhumbe sc'opic , como c'axem ta cha'winic ( 40 ) ta tuhl winiquetic te ya xtal smacliyic ta be ; yalojic ta jamal ta scuenta chopol c'oblalil te ma ba ya xwe' x'uch'ic ha to teme la smilic te Pablo . Chapaliquix , yac smahliybelic ya xloc' ac'op , xchi .
44023022	Ha yu'un te comandante la sticon bahel te querem , la spas ta mandar te ma me ayuc mach'a ya yalbe .
44023023	Te comandante la yic' tal cheb capitán-soldadohetic , la spas ta mandar te ya schahpan sbahic soc lajunwinic ( 200 ) soldadohetic , lajuneb schanwinic ( 70 ) ta tuhl cajajtic ta cawu soc lajunwinic ( 200 ) ta tuhl te yich'oj slanzahic , yu'un ta yoxebal ora yihc'ubel q'uinal a ya xbahtic ta Cesarea ;
44023024	soc te ya schahpanic cawuhetic yu'un ya xmo bahel a te Pablo , scuenta yu'un lec ya x'ic'ot bahel ta stojol te gobernador Félix .
44023025	Soc la sts'ihbabe carta te hich ya yal :
44023026	Ich'bilat ta muc' gobernador Félix : Ya jpatbat awo'tan , ho'on te Claudio Lisias .
44023027	Te judíohetic la stsaquic ha'i winic ini , c'an smilic , pero la jcoltay loq'uel soc te soldadohetic cu'un , yu'un la jca'iy te ha romano winic
44023028	La jc'an la jca'iy te bin smulinej yu'unic , hich la jticon bahel ta stojol te jchahpanwanejetic yu'unique .
44023029	La jca'iy te ha smulinej yu'unic te bin ut'il ay ta ch'uhunel te ley yu'unic , pero mayuc smul te ya xhu' ya x'ac'ot ta lajel yu'un o te ya xhu' ya yich' chuquel yu'une .
44023030	Pero c'alal halboton te chapal sc'oblal ta milel yu'un te judíohetic te winic ini , ora la jticombat ta atojol , soc la jcalbe te mach'atic yac slehbebellic smul te ya me yaq'uic ta chahpanel ta atojol te bin smulinej yu'unique , xchi ta carta .
44023031	Hich te soldadohetic la spasic te bin pasotic ta mandar , ta ahc'abal la yiq'uic bahel te Pablo c'alal ta Antípatris .
44023032	Ta schebal c'ahc'al la ya'be sjoquinic bahel te Pablo te mach'atic cajajtic ta cawu , ha suhtic bahel ta cuartel te yantique .
44023033	C'alal c'ohtic ta Cesarea soc la ya'beyic te carta te gobernador , la stehc'ambeyic te Pablo ta stojol .
44023034	C'alal laj yilbel a te carta te gobernador , la sjoc'obe te Pablo banti talem . C'alal la ya'iy te ha slumal te Cilicia ,
44023035	la yalbe : Ya me ca'iybat ac'op te c'alal ya xtal te mach'atic yac slehbebelat amul , xchi . Soc la yal mandar te ya yich' canantayel ta palacio yu'un te Herodes .
44024001	Ho'eb c'ahc'al ta patil co bahel ta Cesarea te muc'ul sacerdote Ananías soc cha'oxtuhl mamaletic soc Tértulo te ya xc'opoj ta lec ; c'oht slehbeyic smul te Pablo ta stojol te gobernador .
44024002	C'alal tal ta iq'uel te Pablo , te Tértulo hahch yalbe smul , hich la yal : Ha'at ta acuenta te ayix ora te lamal q'uinal ya ca'iycotic , soc ta scuenta sp'ijil awo'tan yaquix ta lecubel te jlumalcotique .
44024003	Ich'bilat ta muc' Félix , ta spisil ora soc ta bayuc ya calcotic wocol yu'un spisil ini .
44024004	Pero scuenta yu'un ma ba ya xhalajat cu'un , ya calbat wocol te ta scuenta yutsil awo'tan yac awa'iybotic cha'oxp'ahluc jc'opcotic .
44024005	La jtahcotic te winic ini te ya yac' wocol soc bayel ya shach c'op ta stojol spisil judíohetic ta swohlol bahlumilal , soc ha jolal yu'un te jchahp nazarenohetic .
44024006	Soc c'an sbohlobtesbe sc'oblal te Templo , ha yu'un la jtsaccotic yu'un c'an jchahpancotic ta scuenta te Ley cu'uncotique .
44024007	Pero te comandante Lisias , ta sc'ahc'al c'oht spojbotic loq'uel ta jc'abcotic ,
44024008	soc la spas ta mandar te mach'atic yac slehbebelic smul te ya me xtalic ta atojol . Teme yac awich' ta c'op , ha'at nix ya xhu' yac ana' spisil te bintic yac jlehbebelcotic smul yu'une , xchi .
44024009	Ha nix hich te judíohetic la yalic te hich ay .
44024010	Te gobernador la ya'be seña yil te Pablo te ya xc'opoj . Hich la yal te Pablo : Jna'oj te ayix bayel ha'bil te ayat ta juez ta nación ini , ha yu'un jun co'tan ya jcoltay jba ta atojol .
44024011	Ya xhu' yac ana' te ma to xloc' lahchayeb ( 12 ) c'ahc'al te c'ohon ta yich'el ta muc' Dios ta Jerusalén .
44024012	Mayuc mach'a la stahon te yacon ta stijel ta c'op o te ya hach c'op ta stojol te ants-winiquetic , ta Templo , ta sinagogahetic o ta pueblo .
44024013	Soc ma xhu' ya yaq'uic ta ilel te ha smelelil te bin yac slehbeloniquix jmul a .
44024014	Pero ya calbat ta jamal te hich ya quich' ta muc' a te Dios yu'un te jme'jtat te bin ut'il ay ta ch'uhunel te Be , te ma ha'uc smelelil ta sc'opique . Jch'uhunej spisil te Ley soc te bintic ts'ihbabil hilel yu'un te jalwanejetic ;
44024015	ha smuc'ulinej co'tan ta stojol Dios , hich te bin ut'il te mach'atic li' ayique , ha te ay cha'cuxajel yu'un te mach'atic chamenic , te mach'atic toj yo'tanic soc te mach'atic ma ba toj yo'tanic .
44024016	Ha scuentahil te spisil ora ya jc'an te lec co'tan ya ca'iy ta stojol Dios soc ta stojol ants-winiquetic .
44024017	C'alal c'axix ha'bil a , tal ca'be hilel smahtan te jlumal soc tal ca'be smahtan te Diose .
44024018	Lecubtesbilix jc'oblal a , hich yacon ta spasel c'alal la stahonic ta Templo cha'oxtuhl judíohetic talemic ta Asia , mayuc tsobol mach'atic tey ayic a soc mayuc la hach c'op tey a .
44024019	Ha nix ac'a tal stehc'an sbahic ta atojol ta yalel te bin jmulinej , teme ay bin ma lecuc la jpas la yilique .
44024020	O ha nix ac'a yalic te mach'atic li' ayic teme ay bin chopol la stahbonic te c'alal tehc'anoton ta stojol te jchahpanwanejetic ;
44024021	o teme ha nix yu'un te hich tulan la jcal ta yohlilic : Ha ta scuenta te cha'cuxajel yu'un te mach'atic chamenic te yac awich'belonic ta c'op yu'un ta ora ini , xchi te Pablo .
44024022	C'alal hich la ya'iy te Félix , te bin ut'il sna'oj ta lec bin ut'il ay te Be , la smac ta c'op , hich la yal : Te c'alal ya xtal te comandante Lisias , ya jlajin schahpanel te c'op awu'un , xchi .
44024023	Hich la spas ta mandar te capitán-soldado te ya scanantay te Pablo , pero te ya xhil ta libre jtebuc , soc manchuc ya scom te mach'atic ay yu'un te ya xtal ta c'uxultayel yu'une .
44024024	Cheb oxeb c'ahc'al ta patil , tal te Félix soc Drusila te yihnam , te ha judia-ants . La sticon ta iq'uel te Pablo , la ya'iybe sc'oblal bin ut'il ay ta ch'uhunel te Jesucristo .
44024025	Pero te c'alal halbot yu'un te Pablo bin ut'il ay te toj-o'tanil , te bin ut'il ya scom sba , soc bin ut'il ay sc'oblal te ich'el ta c'op te ya xtale , xiw yo'tan yu'un te Félix , hich la yalbe : Bahanix , c'alal ay tiempo cu'un ya jticonat xan ta iq'uel , xchi .
44024026	Soc yac ta smahliyel te ya x'a'bot taq'uin yu'un te Pablo scuenta yu'un ya scoltay bahel a . Ha scuentahil te bayel buelta la sticon ta iq'uel tal yu'un ya sc'opon .
44024027	C'alal ts'acay cheb ha'bil , hil ta sjelol Félix te Porcio Festo . Pero te Félix la sc'an te lecuc yo'tanic ya xhilic yu'un te judíohetic , hich hil ta chuquel yu'un te Pablo .
44025001	C'alal c'oht te Festo ta sq'uinal Cesarea , oxeb c'ahc'al ta patil mo bahel ta Jerusalén .
44025002	Te principal sacerdotehetic soc te mach'atic ich'bilic ta muc' yu'un te judíohetic , c'oht slehbeyic smul te Pablo ta stojol .
44025003	La yalbeyic wocol te yacuc sticon ta iq'uel tal ta Jerusalén te Pablo , yu'un schapoj sc'opic te ya smilic ta be .
44025004	Pero la yal te Festo te ay ta cárcel ta Cesarea te Pablo , soc te nopol ya xbaht tey a . Soc hich la yal :
44025005	Ha yu'un te mach'atic yich'oj ya'tel ta awohlilic ac'a sjoquinonic bahel ; teme ay smul te winique , ac'a yalic tey a , xchi .
44025006	Ay wan waxaqueb c'ahc'al o lajuneb c'ahc'al te halaj xan tey a , patil baht ta Cesarea . Ta schebal c'ahc'al la shuhcan sba ta chahpajibal soc la sticon ta iq'uel tal te Pablo .
44025007	C'alal tal te Pablo , te judíohetic talemic ta Jerusalén la sjoytayic , bayel la slehbeyic smul , pero ma ba hu' yu'unic yaq'uel ta ilel teme melele .
44025008	Hich la yal te Pablo ta scoltayel sba : Mayuc jtahoj jmul ta stojol te Ley yu'un te judíohetic , o ta stojol te Templo o te César , xchi .
44025009	Pero te Festo yo'tan spasbe te bin lec yo'tanic yu'un te judíohetic , ha yu'un la sjoc'obe te Pablo : ¿ Ya bal ac'an ya xmohat bahel ta Jerusalén yu'un tey yac awich' chahpanel ta jtojol a ? xchi .
44025010	La yal te Pablo : Ayonix ta chahpanel yu'un César ta banti ya sc'an ya quich' chahpanel . Ana'oj ta lec te mayuc bin chopol la jpasbe te judíohetique .
44025011	Teme ay bin chopol jpasoj te bin scuenta lajel , ma ba ya cal te ma ba ya xlajon yu'un ; yan teme mayuc hich jpasoj te bin ya yalbonic , mayuc mach'a ya xhu' ya yac'on ta sc'abic . Ha ya jc'an ya schahpanon te César , xchi .
44025012	Ha yu'un te Festo , c'alal la yich'be sc'op te yantic te yich'oj ya'telic soc , hich la yal : La ac'an ya schahpanat te César , ta stojol César ya xbahat , xchi .
44025013	Cheb oxeb c'ahc'al ta patil , talic ta Cesarea te ajwalil Agripa soc Berenice yu'un ya spatbeyic yo'tan te Festo .
44025014	Te bin ut'il bayel c'ahc'al halajic tey a , te Festo la yalbe te ajwalil te bin ut'il ay sc'oblal te Pablo , hich la yal : Ay jtuhl winic hil ta chuquel yu'un te Félix ;
44025015	c'alal c'ohon ta Jerusalén , te principal sacerdotehetic soc te mamaletic yu'un te judíohetic la yalbeyic smul soc la sc'ambeyic slajel .
44025016	La jcalbeyic te ma hichuc ya spasic te romanohetic te ya yaq'uic ta milel , teme ma nahiluc ya sitin sba ta c'op soc te ya xhu' ya scoltay sba yu'un te smul lehbote .
44025017	Ha yu'un c'alal hulon tal soc li'i , ma ba la jc'ases bayel c'ahc'al , ta schebal c'ahc'al la juhcan jba ta schahpanel soc la jticon ta iq'uel tal te winique .
44025018	Pero te c'alal la stehc'an sbahic te jle-muliletic , ma hichuc mulil la yalic te bin ut'il jcuyoj ya yalique .
44025019	Ha nax smul c'ohem yu'unic te bintic sch'uhunej soc sc'oblal Jesús te laj , pero la yal te Pablo te cuxule .
44025020	Ma la jna' bin ut'il ya jchahpan te c'opetic ini ; ha yu'un la joc'obe teme ya sc'an ya xbaht ta Jerusalén yu'un tey ya yich' chahpanel a .
44025021	Pero la sc'ambon te Pablo te ha'uc ya xchahpanot yu'un te ajwalil yu'un Roma . Ha yu'un la jcal mandar te ya yich' canantayel ha to c'alal ya jticon bahel ta stojol César , xchi .
44025022	Ha yu'un te Agripa la yalbe te Festo : Ha nix hichon ya jc'an ya ca'iybe sc'op te winique , xchi . Pajel yac awa'iybe sc'op , xchi te Festo .
44025023	Ta schebal c'ahc'al tal te Agripa soc Berenice , buen ich'bilic ta muc' a ochic talel ta muc'ul tsahl na soc te comandantehetic soc principaletic yu'un te pueblo . Ta scuenta smandar te Festo ic'ot tal te Pablo .
44025024	Hich la yal te Festo : Ajwalil Agripa , soc apisilic te li' joquinej jbahtic , li' ay te winic yac awilic , spisil te judíohetic la sc'ambonic ta Jerusalén soc li'i , xjuyetic ta aw te ma ba ya xcuxajix .
44025025	Pero te ho'one mayuc smul la jtahbe te ya xhu' ya xlaj yu'un , soc ha nix yaloj te ya sc'an ya xbaht ta stojol te ajwalil yu'un Roma , ha yu'un la jnop te ya jticon bahel ta stojol .
44025026	Te bin ut'il ma xweht cu'un bin ya calbe bahel ta hun te ajwalil cu'un , hich la jquic' tal ta atojolic , soc nix ta atojol , ajwalilat Agripa , scuenta yu'un teme yac ajoc'obe ta lec hich me ya xweht bin ya jts'ihbay .
44025027	Como ma hichuc ya ca'iy te ya jticon bahel jchuquel teme ma ba ya cal bahel te bin a'bibil smulin , xchi .
44026001	Te Agripa la yalbe te Pablo : Ya xhu' te ha'at nix ya xc'opojat ta acuenta , xchi . Ha yu'un te Pablo la shach sc'ab , hich hahch scoltay sba ta c'op :
44026002	Ajwalil Agripa , tse'el co'tan te ya xhu' ya jcoltay jba ta atojol yu'un spisil te jmul la slehbonic te judíohetique .
44026003	Ha lec xan como ana'oj spisil bin ut'il ay te costumbrehic soc te c'opetic yu'un te judíohetique . Ha yu'un ya calbat wocol te yacuc awa'iybon jc'op ta lec .
44026004	Sna'oj spisil te judíohetic te bin ut'il ayon ta jqueremil to ta jlumal soc ta Jerusalén .
44026005	Soc sna'ojic , teme ya sc'an ya yalic , ta shahchibal to ayon ta scuenta te jchahp fariseohotic te c'ax tulan ya sch'uhunic spasel te Ley .
44026006	Soc yo'tic ayon ta ich'el ta c'op yu'un smuc'ulinej co'tan te bin yaloj ta jamal te Dios ta stojol te jme'jtatique ;
44026007	ha te bin halbil ta jamal te yacalic ta smahliyel te lahchaychahp jts'umbaltic te ya xc'oht ta pasel , te c'alal yac yac'bel sbahic spisil ora ta a'batinel yu'un Dios c'ahc'al ahc'abal . Ta scuenta te smuc'ul-o'tanil ini te la slehbonic jmul te judíohetic , ajwalil Agripa .
44026008	¿ Bin yu'un te wocol yac ach'uhunic te Dios ya xcha'cuxajtes te mach'atic chamenique ?
44026009	Jch'uhunej te la sc'an te bayel bin ya jpas ta scontrahinel te sbihil te Jesús te talem ta Nazaret ;
44026010	hich la jpas ta Jerusalén . La jquich' ca'tel yu'un te principal sacerdotehetic , hich la jcac'ticlan ta cárcel tsobol mach'atic ch'uhltesbilic . C'alal la yich'ic milel , la jcal te ac'a lajicuc .
44026011	Bayel buelta la jcac'ticlambe castigo ta spisil sinagogahetic , soc la jsujticlan ta sbohlc'optayel Dios ; c'ax c'ahc'ubon ta scontrahinel , ay nix bohon ta yuts'inlanel ta pueblohetic yu'un jyanlumetic .
44026012	Te c'alal hich yacon ta spasel a , bohon ta Damasco , quich'oj bahel tulan mandar soc ticonoton bahel yu'un te principal sacerdotehetique .
44026013	Ta ohlil c'ahc'al , ajwalil , yacon ta behel ta be a la jquil ay bin tal sjahts' c'ahc' ta ch'ulchan , c'ax hich sts'anabul a te bin ut'il sts'anabul te c'ahc'ale ; hul stihltes sba ta joyobal soc ta sjoyobal te mach'atic sjoquinejonic .
44026014	Jpisilcotic buchotcotic ta lum , la jca'iy c'op te la sc'oponon soc te hich la yal ta hebreo : Saulo , Saulo , ¿ bin yu'un yac acontrahimbelon ? Ay awocol yu'un te yac alom ta teq'uel te sni'il te stijojbil wacax , xchi .
44026015	Hich la jac' : ¿ Mach'ayat a , Cajwal ? xchihon . La yal te Cajwaltique : Ho'on Jesuson te yac acontrahimbelon .
44026016	Hahchan , tehc'ana aba , ha scuentahil te tal cac' jba ta ilel awu'un , yu'un ya ca'batinat soc ha testigo ya xc'ohat yu'un te bintic awiloj soc spisil bintic ya to ca'bat awil .
44026017	Ya jcoltayat loq'uel ta sc'ab te alumal soc ta sc'ab te jyanlumetic , yac jticombelat bahel ta stojolic ta ora ini
44026018	yu'un yac ajambe sitic scuenta yu'un ya xloq'uic ta yihc'al q'uinal , ya x'ochic ta sacal q'uinal , soc te ma ba ya x'ayiniquix ta scuenta yu'el te Satanás , te ha ya xtalic ta stojol Dios ; scuenta yu'un ya xpasbotic perdón yu'un smulic ta scuenta sch'uhunel yo'tanic ta jtojol soc pajal ay bin ya yich'ic soc te mach'atic ch'ultesbilique , xchi jc'oblal .
44026019	Ha yu'un , ajwalil Agripa , ma ba la jc'axuntay te bin halboton ta jnahalsit ta ch'ulchan .
44026020	Ha nahil hahch calbe ya'iyic te mach'atic ayic ta Damasco , patil ta Jerusalén soc ta spahmal sq'uinal Judea , soc te jyanlumetic , te yacuc suhtes yo'tanic yu'un smulic soc te yacuc suhtic tal ta stojol Dios , soc te yacuc yaq'uic ta ilel ta scuenta ya'telic te suhtemix yo'tanique .
44026021	Ha scuentahil te la stsaconic ta Templo te judíohetic , te c'an smilonic yu'une .
44026022	Pero Dios la scoltayon , hich cuxulon c'alal ora soc yacon ta yalel testigo-c'op ta stojol muc' biq'uitetic . Ma yanuc bintic ya cal te yalojic te jalwanejetic soc te Moisés te bin ya xc'oht ta pasel :
44026023	Ha te ya xc'ax swocol te Cristo soc te ha nahil ya xcha'cuxaj tal ta yohlil te mach'atic chamenic , scuenta yu'un ya yalbe sc'oblal te sacal q'uinal ta stojol te pueblo soc te jyanlumetic , xchi te Pablo .
44026024	Hich yac yalbel ta scoltayel sba ta c'op a te Pablo , tulan c'opoj te Festo : Sohquem ajol , Pablo . Ta scaj te bayel bintic anopoj te sohquemix ajol yu'un , xchi .
44026025	Pero la sjac' te Pablo : Ma ba sohquem jol , ajwalil Festo ; te bin ya cal ha smelelil soc ay scuentahil .
44026026	Te ajwalil , te jun co'tan yacon ta c'op ta stojol , sna'oj spisil ini . Jna'oj te mayuc bintic ma ba sna'oj te ajwalil , como ma ba muquen la yich' pasel ini .
44026027	Ajwalil Agripa , ¿ ach'uhunej bal te jalwanejetic ? Ya jna' te ach'uhunej , xchi .
44026028	Ha yu'un te Agripa la yalbe te Pablo : Jteb xanix yac awa'bon jch'uhun te Cristo , la yut .
44026029	La sjac' te Pablo : Teme jteb xanix o teme ay to ya sc'an , ya jc'ambe Dios te ma ha'ucat nax , te ha'uc nix hich spisil mach'atic yac ya'iybelonic jc'op te hich ya xc'ohex te bin ut'il ho'on , ha nax te ma ha'uc chuquel ta cadenahetic , xchi .
44026030	C'alal laj yo'tan yalbel ini , la stehc'an sba te ajwalil , te gobernador , Berenice soc te mach'atic sjoquinejic ta huclej .
44026031	C'alal loq'uic bahel tey a , la yalbe sbahic : Te winique mayuc smul ya xhu' ya x'ac'ot ta lajel o te ya x'ac'ot ta chuquel yu'un , xchihic .
44026032	Te Agripa hich la yalbe te Festo : Ya xhu' ya xcol bahel ha'i winic ini te manchuc la sc'an te ya yich' chahpanel yu'un César , xchi .
44027001	C'alal chahpaj te ya xbohotcotic ta barco ta Italia , te Pablo soc yantic jchuqueletic ac'otic ta sc'ab jtuhl capitán-soldado , Julio sbihil , te ha yu'un jchahp soldadohetic yu'un te ajwalil ta Roma .
44027002	Hich ochotcotic ta barco talem ta Adramitio te ya xbaht ta jujuntic banti ya x'och barco ta sq'uinal Asia . Hich loc'otcotic bahel , sjoquinejotcotic bahel te Aristarco te talem ta Tesalónica te pueblo yu'un Macedonia .
44027003	Ta schebal c'ahc'al c'ohotcotic ta Sidón . Te Julio la sc'uxultay te Pablo , la yac' bahel te ya xbaht yil te yermanotac yu'un ya x'a'bot yu'un te bin ya xtuhun yu'une .
44027004	Loc'otcotic bahel tey a , c'axotcotic bahel ta jehch Chipre , yu'un bayel yac ta tenel suhtel yu'un ic' te barcohe .
44027005	C'axotcotic bahel ta nopol sq'uinal Cilicia soc Panfilia , c'ohotcotic ta loq'uel ta Mira ay ta sq'uinal Licia .
44027006	Te capitán-soldado la sta jun barco tey a te talem ta Alejandría te ya xbaht ta Italia , la yotsesotcotic tey a .
44027007	Bayel c'ahc'al te c'unc'un behenotcotic bahel , wocol la jtahcotic c'ohel te Gnido , como ma ba la yac'otcotic c'axel te iq'ue . C'axotcotic bahel ta jehch Creta ta stojol Salmón .
44027008	Wocol c'axotcotic bahel ta ti'ti'ha' , c'ohotcotic ta jun lugar Buenos Puertos sbihil , nopol yiloj sba soc Lasea .
44027009	C'axix bayel c'ahc'al a , yorahilix wocol behel ta barco a , te bin ut'il c'axix yorahil te scomel we'elil , ha yu'un te Pablo la ya'be sna'ic te bin lec ta pasel , hich la yal :
44027010	Winiquetic , ya quil te ya jtahtic bayel wocol soc bayel bin ya xch'ay , ma ha'uc nax te ihc'atsiletic soc te barco , ho'otic nix , xchi .
44027011	Pero te capitán-soldado ma ba la yich' ta cuenta te sc'op te Pablo , ha la yich' ta cuenta te sc'op te jtij-barco soc te yajwal barco .
44027012	Te bin ut'il ay jwocolcotic teme tey ya xhilotcotic a ta yorahil sic , tsobol la sc'anic te ya xbohotcotic xan , te yacuc xhu' ya xc'ohotcotic ta Fenice , te yawil barcohetic ta Creta te jamal ochel sbe barcohetic ta stojol noreste soc ta stojol sudeste , tey ya xc'ax cu'uncotic a te yorahil sic .
44027013	Te bin ut'il tal lequil ic' ta stojol sur , la scuyic te ha'ix te bin yac smahliybelique . Ha yu'un la sliquic mohel te anclahetic , la jt'uncotic bahel te ti'ti'ha' yu'un Creta .
44027014	Pero ma to haluc , tal buen tulan ic' , Euroclidón sbihil , te tal ta stojol noreste .
44027015	Bayel ixtalanot ta ic' te barco , ma hu' yu'un te ya xbehen te banti yac ta talel te iq'ue , hich la jcac' stenotcotic bahel te iq'ue .
44027016	C'alal yacotic ta c'axel bahel ta jehch tut q'uinal ay ta yohlil mar , Clauda sbihil , mero wocol hu' cu'uncotic schuquel te tut barco te yich'oj te muc'ul barcohe .
44027017	C'alal la yich' mohtesel te tut barco , la sut'ic ta ohlil ta lazo te muc'ul barco . Ha la xi'ic te ya xtenot bahel ta banti ay bic'awal shi'al mar te Sirte sbihil , ha yu'un la sbalbeyic spac'al te barco , bayuc xanix baht ta tenel ta ic' .
44027018	C'ax bayel jwocolcotic ta scaj te tulan ic' , ha yu'un ta schebal c'ahc'al hahch sch'ojticlanic ochel ta ha' te ihcatsiletique .
44027019	Ta yoxebal c'ahc'al ta jc'abcotic nix la jch'ojticlambecotic ochel ta ha' spisil biluquetic yu'un te barcohe .
44027020	Bayel c'ahc'al ma ba chicnaj c'ahc'al soc eq'uetic , soc stenojotcotic te tulan ic' . La jcalcotic te ma ba ya xcolotcotiquix .
44027021	Te bin ut'il bayelix c'ahc'al te ma ba we'otcotic , te Pablo la stehc'an sba ta yohlilic , hich la yal : Winiquetic , te lajuc awich'bonic ta cuenta te bin la jcal , te ma xloc'otic bahel ta Creta , ma ba li' yacotic ta wocol soc mayuc bin ch'ay hilel te hichuque .
44027022	Pero yo'tic ya calbeyex te ayuc me yip awo'tanic , como mayuc mach'a ya xlaj jtuhluc , ha nax ya xlaj stuquel te barcohe .
44027023	Yu'un ahc'abe la stehc'an sba ta jtojol jtuhl ch'ul a'bat yu'un Dios , ha te ayon ta scuenta soc te ayon ta a'batinel yu'un ,
44027024	hich la yalbon : Pablo , ma me xiwat ; ya me xc'oht atehc'an aba ta stojol César ; soc Dios la ya'bat spisil te mach'atic sjoquinejat ta barco , xchi .
44027025	Ha yu'un , winiquetic , ayuc me yip awo'tanic , como ay sch'uhunel co'tan ta stojol Dios te hich ya xc'oht ta pasel te bin ut'il halbilone .
44027026	Pero ya sc'an te ya jtahtic c'ohel tut q'uinal ay ta yohlil mar , xchi .
44027027	Ta schanlajunebal ( 14 ) ahc'abal yacotcotic ta tenel bahel ta mar Adriático , ta ohlil ahc'abal te jtij-barcohetic hahch sna'ic te nopol ayotcotic ta q'uinal .
44027028	Ha yu'un la sp'isbeyic sc'ubulil te ha' , jtahb ( 20 ) ta jahw sc'ubulil loc' . Cha'jahquic xan bahel , la scha'p'is xan , ho'lajunjahw ( 15 ) sc'ubulil .
44027029	La xi'ic ya xchum sba soc ton te barco , ha yu'un la sch'ojic ochel ta ha' chaneb anclahetic ta spat barco , yo'tanuc ya sacubix te q'uinale .
44027030	C'an loq'uicuc ta ahnel te jtij-barcohetic ; la sliquic cohel ta ha' te tut barco , sjel ta baht yotsesic yan anclahetic ta sjol te barcohe .
44027031	Pero te Pablo la yalbe te capitán-soldado soc te soldadohetic : Ma xhu' ya xcolex teme ma ba ya xhilic ta barco te winiquetic ini , xchi .
44027032	Ha yu'un te soldadohetic la set'ic te lazohetic yu'un te tut barco , la yaq'uic ch'ayuc bahel .
44027033	C'alal yaquix ta sacubel q'uinal a , te Pablo la yalbe spisilic te ac'a we'icuc : Schanlajunebalix ( 14 ) c'ahc'al a te wiq'uil asitic soc acomoj awe'elic , mayuc bin awe'ojic .
44027034	Ha yu'un ya calbeyex , we'anic , yu'un yac awich' awipic a . Mayuc jtuhluc te ya xch'ay jlihcuc stsotsel sjol , xchi .
44027035	Laj yalbel a , la stsac te pan , la yalbe wocol Dios yu'un ta stojolic , la xet' soc och ta we'el .
44027036	Ha yu'un , te bin ut'il muc'ub q'uinal la ya'iy spisilic , ha nix hich ochic ta we'el .
44027037	Ayotcotic waclajuneb schanlajunwinic ( 276 ) ta tuhl ta jpisilcotic .
44027038	C'alal laj yo'tanic ta we'el , hahch sch'ojic ochel ta mar te trigo scuenta yu'un hich ya xlichot xan a te barcohe .
44027039	C'alal sacub q'uinal , ma ba la sna'beyic sba te q'uinale , pero la yilic ay spamlej ta ti'ha' tey a , tey c'an yotsesic bahel a te barco .
44027040	Ha yu'un la set'beyic slazohil te anclahetic , la yihquitayic hilel ta mar , soc la schohyambeyic schuhquil stijojbil te barco ; la slicbeyic mohel te spac'al sjol barco , la stojlinic bahel ta ti'ha' .
44027041	Pero la schum sba ta jbic'awal shi'al mar ta banti jetinem ha' ; tey cahts'aj sjol a te barco ; yan te yit barco , wuyot yu'un yip ha' stuquel .
44027042	Te soldadohetic c'an smilic te jchuqueletic scuenta yu'un mayuc mach'a ya xloq'uic ta ahnel ta nuxel .
44027043	Pero te capitán-soldado yo'tanuc ya scoltay te Pablo , ha yu'un la scom te bin snopojic , la yal mandar te mach'atic ya sna'ic nuxel , ha nahil ac'a sch'oj ochel sbahic ta ha' , ac'a stahic c'ohel te lumq'uinal ;
44027044	te yantique , ac'a scoltay sbahic loq'uel ta tabla o ta xeht'elul te barcohe . Hich c'ohtic ta lum , hich colic ta spisilic .
44028001	C'alal colotcotic loq'uel ta mar , la jca'iycotic te Malta sbihil te q'uinal ay ta yohlil mar .
44028002	Bayel la sc'uxultayotcotic te mach'atic nahinemic tey a , la snup'ic c'ahc' soc la yic'otcotic tal jpisiltic ta scaj te ha'al soc te sique .
44028003	Te Pablo la sle tal taquin c'ab-te' , la yotses ta c'ahc' . Ay jcoht jti'awal chan loc' ta ahnel yu'un c'ahc' , bech'bot sc'ab yu'un .
44028004	Te ants-winiquetic tey a , c'alal la yilic te jipil jti'awal chan ta sc'ab te Pablo , hich la yalbe sbahic : Melel ha jmilaw te winic ini ; aunque col loq'uel tal ta mar , ma ba ya x'ac'ot cuxajuc yu'un te stojil chahpanele .
44028005	Pero te Pablo la slihlin ochel ta c'ahc' te jti'awal chan , mayuc bin pasbot yu'un .
44028006	Yac smahliybelic te ya xhahch ta siht'el o te repente nax ya xcham . Halaj smahliybelic , pero la yilic te mayuc bin pasbot , ha yu'un la sut sc'opic , la yalic te ha jtuhl dios .
44028007	Nopol ay sq'uinal jtuhl winic tey a , Publio sbihil , ha principal yu'un te q'uinal joybil ta ha' ; la yic'otcotic ochel ta sna , oxeb c'ahc'al buen lec la sc'uxultayotcotic .
44028008	Yac ta chamel a te stat te Publio , metsel ta swayib , yac ta a'beyel c'ahc' soc ch'ich' tsa'nel . Te Pablo och yil , te c'alal laj sc'opombel Dios a , la scajambe sc'ab ta sjol , hich la slecubtes .
44028009	Te bin ut'il hich la spas , talic te yantic jchameletic te ayic ta q'uinal joybil ta ha' , ha nix hich la slahmajteslan ta chamel .
44028010	Bayel bintic la spasbotcotic yu'un ya yich'otcotic ta muc' , soc te c'alal bohotcotic la ya'botcotic spisil bin tuhun cu'uncotic ta behel .
44028011	Oxeb u ta patil , hahchotcotic xan ta behel ta jun barco talem ta Alejandría te tey c'ax yu'un te yorahil sic , tey lop'taybil ta jol barco a te yahcananic , Cástor soc Pólux .
44028012	C'ohotcotic ta Siracusa , oxeb c'ahc'al halajotcotic tey a .
44028013	Loc'otcotic tey a , bohotcotic ta ti'ti'ha' c'alal ta Regio ; ta yan c'ahc'al tal lequil ic' ta stojol sur , hich ta schebal c'ahc'al c'ohotcotic ta Puteoli .
44028014	Tey c'oht jtahcotic quermanotactic a te la yalbotcotic wocol te yacuc joquincotic huqueb c'ahc'al . Patil bohotcotic ta Roma .
44028015	Te quermanotactic ta Roma la ya'iyic te yacotcotic ta talel , ha yu'un loc' stahotcotic ta be ta Foro yu'un Apio soc ta Tres Tabernas . C'alal hich la yil te Pablo , la yalbe wocol Dios yu'un soc muc'ub q'uinal la ya'iy yu'un .
44028016	C'alal c'ohotcotic ta Roma , te capitán-soldado c'oht ya'be ta sc'ab te comandante te jchuqueletic ; yan te Pablo , a'bot te yan banti ya x'ayin soc jtuhl soldado te ya xcanantayot yu'une .
44028017	Oxeb c'ahc'al ta patil te Pablo la sticonlan ta iq'uel tal te principaletic yu'un te judíohetique . C'alal la stsob tal sbahic , hich la yalbe : Quermanotac , aunque mayuc la jcontrahin te jlumaltic o te costumbrehetic yu'un te jme'jtatic , la jquich' aq'uel ta chuquel ta Jerusalén ta sc'ab te romanohetique .
44028018	C'alal la yich'onic ta c'op mayuc jmul la stahbonic te ya xlajon yu'un , ha yu'un c'an scoltayonic bahel .
44028019	Pero te judíohetic ma ba la sc'anic te ya xcolon , ha yu'un la jc'an te ya quich' chahpanel ta stojol César , pero ma yu'unuc te ya jlehbe smul te jlumaltique .
44028020	Ha scuentahil te la jticonex ta iq'uel talel yu'un ya quilex soc ya jc'oponex , yu'un ha nax ta scaj te bin smuc'ulinej yo'tan te Israel te ayon ta chuquel ta cadena , xchi te Pablo .
44028021	La yalic te judíohetic : Te ho'otcotic mayuc bin la jca'iybatcotic ac'oblal ta hun te talem ta Judea , soc mayuc jtuhluc quermanotic te tal yalbat ac'oblal o te ay bin chopol apasoje .
44028022	Pero ya jc'an ya ca'iycotic te bin anopoj , como te jchahp te hich sch'uhunejic , ca'iyejcotic te bayuc contrahimbil , xchihic .
44028023	Ha yu'un la schapic bin c'ahc'alil ya xtal ya'iyic , hich tsobolic talic ta ban nahin te Pablo . Hahch ta sab c'alal ta tibiltic te Pablo , jamal la yalbe soc la yal ta testigo-c'op sc'oblal te cuentahinel yu'un Dios ; la ya'be sna'ic bin ut'il ay te Jesús , hich la spas ta scuenta te Ley yu'un Moisés soc ta scuenta te jalwanejetique .
44028024	Ay mach'atic c'oht ta yo'tanic te bin la yal te Pablo , pero ay ma ba la sch'uhunic .
44028025	Te bin ut'il ma ba jun sc'opic , c'alal hahchic bahel hich halbotic yu'un te Pablo : Melel nix a te bin halbot te jme'jtatic yu'un te Ch'ul Espíritu ta scuenta te jalwanej Isaías :
44028026	Bahan , c'opona te pueblo ini , hich me xawalbe : Yac awa'iybelic , pero ma xana'beyic scuentahil ; yac awilbelic , pero ma xc'oht ta awo'tanic ,
44028027	como tonoben yo'tanic ha'i pueblo ini , wocol ya x'och c'op ta schiquinic , soc smuts'oj sitic ; scuenta yu'un ma ba ya yil ta sitic soc ma ba ya ya'iy ta schiquinic , soc ma ba ya xc'oht ta yo'tanic , te hichuc ya suhtes yo'tanic soc hich ya jlecubtes , te xchihe .
44028028	Ha yu'un na'ahic me te ticombilix ta stojol jyanlumetic te colel yu'un Dios , ha me ya ya'iyic stuquelic , xchi te Pablo .
44028029	C'alal hich la yal te Pablo , loq'uic bahel te judíohetic , bayel yac yutbel sbahic yu'un .
44028030	Te Pablo ts'acal cheb ha'bil ayin tey a ta ban smajanej na , la yic' ochel spisil mach'atic talic ta ilel yu'un .
44028031	Jamal la yalbe ya'iyic sc'oblal te cuentahinel yu'un Dios , soc la ya'be snopic bin ut'il ay sc'oblal te Cajwaltic Jesucristo ; mayuc mach'a comot yu'un .
45001001	Pablo , a'bat yu'un Jesucristo , ic'bil ta jpuc-c'op soc tsahbil yu'un yalel te lec yach'il c'op yu'un Dios ,
45001002	te ha yaloj ta nahil ta Sch'ul Hun ta scuenta te jalwanejetic yu'une :
45001003	ha te lec yach'il c'op la yalbe sc'oblal te Snich'an , ha te Cajwaltic Jesucristo , te ha sts'umbal David ta scuenta ch'ich'-baq'uet ,
45001004	soc ta scuenta te Ch'ul Espíritu halot ta jamal te ha Snich'an Dios te ay yu'el , ta scuenta te cha'cuxaj tal ta yohlil mach'atic chamenic .
45001005	Ha ta scuenta te Jesucristo te quich'ojcotic yutsil-o'tanil soc a'tel ta jpuc-c'op scuenta yu'un hich ya sch'uhunic Dios a te mach'atic ayic ta spisil nacionetic , ta scuenta yich'el ta muc' te sbihile .
45001006	Ha nix hichex ic'bilex scuenta yu'un ha me yu'unex Jesucristo ya xc'ohex .
45001007	Ya jpatbeyex awo'tanic ta apisilic te ayex ta Roma , te c'uxex ta yo'tan Dios soc te ic'bilex yu'un ch'ultesbil ya xc'ohex : Yutsil-o'tanil soc lamaluc me q'uinal yac awa'iyic yu'un te Jtatic Dios soc te Cajwaltic Jesucristo .
45001008	Ha nahil , ta scuenta te Jesucristo , ya calbe wocol te Dios cu'un ta acuentahic apisilic , yu'un puhquemix ta halel ta swohlol bahlumilal te ay sch'uhunel awo'tanique .
45001009	Te Dios , te spisil co'tan ayon ta a'batinel yu'un ta yalel te lec yach'il c'op yu'un te Snich'an , ha testigo cu'un te spisil ora yac jna'belex te c'alal ya jc'opon Dios ;
45001010	ha ya calbe wocol te ayuc bin ut'il ya xhu' ya xbohon ta banti ayex teme hich ya sc'an yo'tan ,
45001011	yu'un co'tanuc ya quilex scuenta yu'un ya ca'beyex awich'ic mahtanil yu'un te Espíritu , scuenta yu'un hich ya yich' xan yip awo'tanic a ,
45001012	ha abi , te pajal ya yich' yip co'tantic te bin ut'il pajal ay sch'uhunel co'tantique .
45001013	Quermanotac , ya ca'beyex ana'ic te bayel buelta c'an tal quilex scuenta yu'un ya jtsobe sit ta awohlilic , hich te bin ut'il ta stojol te yantic jyanlumetic , pero ay bin smacojon c'alal ora .
45001014	Ay jbet yu'un te griegohetic soc te mach'atic ma griegohuc , te mach'atic p'ij yo'tanic soc te mach'atic ma p'ijuc yo'tanic .
45001015	Ha scuentahil te ay yip co'tan te ha nix hich ya xtal calbeyex te lec yach'il c'op ha'ex te ayex ta Roma .
45001016	Ma xq'uexawon yu'un te lec yach'il c'op , como ha yu'el Dios yu'un ya xcolic spisil mach'atic ya sch'uhunic , ha nahil te judío soc ha nix hich te griego ,
45001017	como ya xchicnaj ta lec yach'il c'op te stojil ya'tel te Dios , te ha ya xchicnaj ta scuenta sch'uhunel-o'tanil c'alal shahchibal c'alal slajibal , hich te bin ut'il ts'ihbabil : Te mach'a toj yo'tan , ha ya xcuxaj ta scuenta sch'uhunel yo'tan , te xchihe .
45001018	Ya xchicnaj c'alal ta ch'ulchan te yilimba Dios ta stojol spisil mach'atic ma xyich'ic ta muc' te Dios soc te bintic chopol ya spasic , te ha ta scuenta schopol a'telic ya scomic te bin smelelil ,
45001019	como ya xhu' yu'unic sna'el te bintic ay ta na'el sc'oblal Dios , como Dios nix yac'oj ta na'el .
45001020	Como ta shahchel to bahlumilal , te bintic ay yu'un Dios te ma chicanuc ta ilel , ha te yu'el te sbahtel q'uinal ay soc te bin ut'il stalel Dios stuquel , jamal chican ta ilel ta scuenta te bintic spasoj , hich ma xweht bin ya smac sbahic ta c'op a .
45001021	Aunque la sna'beyic sba te Diose , ma ba la yich'ic ta muc' te bin ut'il ha Dios soc ma ba la yalbeyic wocol , pero bohlob spensaric soc ihc'ub te sonso yo'tanique .
45001022	P'ijic ta sc'opic , pero sonso c'ohtic .
45001023	Te yutsilal Dios te ma xlaj la sjelic ta sloc'omba winic te ya xlaj , soc ta sloc'omba mutetic , chambahlametic soc chanetic .
45001024	Ha scuentahil te ihquitayotic yu'un Dios ta spasel bintic chopol ya snop ta yo'tanic , hich la sbohlobtes sbaq'uetalic a .
45001025	La sjelic ta lotil te bin smelelil yu'un Dios , la sch'uhuntayic soc la yac' sbahic ta a'batinel yu'un te bintic pasticlambil , ma ha'uc yu'un te Jpaswanej , te ay ta ich'el ta muc' sbahtel q'uinal stuquel . Hichuc .
45001026	Ha scuentahil te ihquitayotic yu'un Dios ta spasel te bin ya sc'an yo'tanic te q'uexlaltic sba ta pasel . Te antsetic yu'unic la syanijtesic te stalelic te bin ut'il ya sjoquin sba soc winic .
45001027	Ha nix hich te winiquetic , la yihquitayic bin ut'il ay stalel te ya sjoquin sbahic soc ants , talel c'axel la smulan sbahic . Q'uexlaltic sba te bin la spasbe sbahic te pajal winiquetic , hich la yich'ic te castigo yu'un te showiyemalique .
45001028	Ta scaj te bin ut'il ma ba la sc'an la sna'beyic sba te Diose , hich ac'otic yu'un Dios te ya xbohlob spensaric , yu'un ya spasic te bin ma hichuc ya sc'an pasele .
45001029	Nojel ta yo'tanic spisil ta chahp te bintic ma stojiluc ta pasel , te bin chopol , bic'tal-o'tanil , bohlobel , nojel ta ti'ti'o'tantaywanej , milaw , hach-c'op , lo'loywanej , le-mulil ;
45001030	jwulwul-c'opetic , jp'aj-diosetic , jc'ahc'al-c'opetic , jtoybahetic , jtoybac'opetic , jnop-muliletic , jc'axun-c'opetic ,
45001031	sonsohetic , ma sc'ohtes ta pasel bin ya yalic , mayuc sc'uxul yo'tanic , mayuc mach'a ya sna'be yo'bolil sba .
45001032	Aunque sna'ojic te yaloj ta jamal te Dios te ya x'ac'otic ta lajel yu'un te mach'atic hich ya spasic , ma ha'uc nax ya spasic , ha lec yo'tanic yu'un te mach'atic hich ya spasique .
45002001	Ha yu'un mayuc bin ya xmacawanat ta c'op a , ha'at te yac awich' ta c'op yan , como te bin ut'il yac awich' ta c'op yan , ha'at nix yac awalbel te ay amul , como te bin yac awich' ta c'op a te yane , ha nix hich yacat ta spasel .
45002002	Jna'ojtic te Dios ya yich' ta c'op ta smelelil te mach'atic hich ya spasique .
45002003	Ha'at , winicat , te yac awich' ta c'op te mach'atic hich ya spasic , soc ha nix hich yacat ta spasel ¿ acuyoj bal te ma ba yac awich' castigo yu'un Dios ?
45002004	¿ O ma bal ayuc sc'oblal awu'un te yutsil slequil yo'tan Dios , te ya xcuhch yu'un soc te ya xmahliwan , te ma ba yac ana' te ya stojobtesat bahel te slequil yo'tan Dios yu'un yac asuhtes awo'tan ?
45002005	Pero ta scaj te tonoben awo'tan soc te ma ba suhtem awo'tan , ha'at nix yac atsobel ilimba ta yorahil ya xchicnaj te ilimba soc te stojil chahpanel yu'un Dios ,
45002006	te ha ya yac'ticlambe stoj ta tuhlutuhl , ha chican bin yilel ya'telic :
45002007	ya x'a'bot scuxlejalic scuenta sbahtel q'uinal te mach'atic yo'tantayejic spasel bintic lec ta pasel yu'un yac slehbelic yutsilalic soc yich'elic ta muc' soc te ma xlajique ;
45002008	yan te mach'atic stuquel ya sle yutsil slequilic soc te ma ba ya sch'uhunic te smelelil c'op , te ha ya'telinejic spasel bintic ma stojiluc , ya me yich'ic te ilimba soc c'ahc'al-o'tanil .
45002009	Ay me swocol soc pich'il yo'tanic spisil mach'atic ya spasic te bin chopol : ha nahil te judío , soc ha nix hich te griego ;
45002010	pero ay utsilal , ich'el ta muc' soc lamal q'uinal yu'un te mach'atic lec bin ya spasic , ha nahil te judío , soc nix te griego ,
45002011	como mayuc mach'a tsahbil nax yu'un Dios .
45002012	Spisil te mach'atic ma ba yich'ojic te Ley a te slehoj smulic , mayuc Ley ta stojolic ya xbahtic ta ch'ayel ; yan te mach'atic ayic ta scuenta te Ley a te slehoj smulic , ya x'ich'otic ta c'op yu'un te Ley ;
45002013	como ma ha'uc te mach'atic ha nax ya ya'iyic te Ley te toj ya x'ilotic yu'un Dios , pero ha te mach'atic ya spasic te bin ya yal te Ley te ya xhalbotic te toj ayique .
45002014	Te jyanlumetic te ma ba yich'ojic te Ley , teme ya spasic te bin ya yal te Ley , ha'ic nix ley c'ohemic ,
45002015	yu'un ya yaq'uic ta ilel te ha ts'ihbabil ta yo'tanic te bin ya yal te Ley , soc ha nix ya xhalbotic yu'un te yo'tanic , ay ya xhalbot smulic yu'un , o ay ya xhalbot te lec ay te snopojibal yu'unic
45002016	ta yorahil te Dios ya yich' ta c'op ta scuenta Jesucristo te bintic muquen ay yu'un te ants-winiquetic , hich te bin ut'il ya yal te lec yach'il c'op cu'une .
45002017	Ha'at te abihilinej judío , ha smuc'ulinej awo'tan te Ley , soc yac atoy aba yu'un te ha'at yu'unat Dios ;
45002018	yac ana' te bin ya sc'an yo'tan te Diose , soc yac ana' stsahtayel te bintic lec ta pasel , te bin ut'il nohptesbilat yu'un te Ley ;
45002019	yac awal aba te ha'at jtojobteswanejat yu'un ts'o'sitetic soc sacal q'uinalat ta stojol te mach'atic ayic ta yihc'al q'uinal ,
45002020	ha jnohpteswanejat yu'un mach'atic ma ba ya sna'ic q'uinal , maestrohat yu'un alaletic , yu'un atahoj ta Ley te p'ijil c'op soc te bin smelelil .
45002021	Ha'at te yac anohptes yantic , ¿ ma bal yacuc anohptes aba ? Ha'at te yac awal te ma lecuc elec' , ¿ ya bal awa'iy elec' ?
45002022	Ha'at yac awal te ma lecuc antsiwej , ¿ ya bal awa'iy antsiwej ? Ha'at yac awihlay loc'ombahetic , ¿ ya bal awelc'an te bin ay ta templohetic yu'unic ?
45002023	Ha'at te atoyoj aba yu'un te Ley , ¿ ya bal awac' te ma ba ya x'ich'ot ta muc' Dios yu'un te yac ac'axuntay te Ley ?
45002024	como hich ts'ihbabil : Ta acajic ya stoybac'optaybeyic te sbihil Dios te jyanlumetic , te xchihe .
45002025	Melel ay stuc te circuncisión teme yac ach'uhun spasel te Ley ; yan teme yac ac'axuntay te Ley , hich c'ohem te ma ba awich'oj circuncisión .
45002026	Te mach'a ma ba yich'oj circuncisión , teme ya sch'uhun spasel te bin ya yal te Ley , ¿ ma bal yich'ojuc circuncisión c'ohem abi ?
45002027	Te mach'a ma ba yich'oj circuncisión ta sbaq'uetal , pero sch'uhunej spasel te Ley , ya me yalbat amul , aunque ha'at awich'oj te Ley te ts'ihbabil soc te circuncisión , yac ac'axuntay te Ley .
45002028	Ma ha'uc mero judío te mach'a hich ay ta scuenta ch'ich'-baq'uet , soc ma ha'uc te mero circuncisión te yich'oj ta sbaq'uetal ;
45002029	ha mero judío te mach'a hich ay ta yo'tan , soc ha mero circuncisión te yich'oj ta yo'tan ta scuenta te Espíritu , ma ha'uc ta scuenta te bin ts'ihbabil . Te mach'a hich yo'tan , ma ha'uc tey ya xtal a te ya xhalbot lec sc'oblal yu'un winiquetic , ha ya xhalbot lec sc'oblal yu'un te Diose .
45003001	¿ Bin ya xloc' a teme ha judío ? ¿ O bin ya xtuhun a teme yich'oj circuncisión ?
45003002	Bayel bin ya xloc' a . Primero , ha a'botic ta scuentahic te sc'op Diose .
45003003	¿ Ha xan teme ay mach'atic ma ba sch'uhunejic ? Te bin ut'il mayuc sch'uhunel yo'tanic ¿ ya bal slajimbe sc'oblal te jun yo'tan ay te Diose ?
45003004	¡ Ban c'an hichuc ! Dios spisil ora ya spas te bin smelelil , ha jlotetic spisil ants-winiquetic ; como hich ts'ihbabil : Scuenta yu'un ya xchicnaj te toj ayat ta scuenta bintic yac awal , soc te yac awa'iy tsalaw c'alal ya x'ich'otat ta c'op , te xchihe .
45003005	Teme ta scuenta te bin ma tojuc ya jpastic hich ya yac' chicnajuc te stojil bin ya spas te Diose , ¿ bin xchihotic yu'un ? ¿ Yu'un bal ma stojiluc bin ya spas Dios te ya ya'botic castigo ? ( Hich yacon ta c'op te bin ut'il winic . )
45003006	¡ Ban c'an hichuc ! Teme hich ay , ¿ bin ut'il c'an ich'otuc ta c'op yu'un Dios te bahlumilale ?
45003007	Pero teme ta scuenta jlot ya yac' chicnajuc te smelelil c'op yu'un Dios te hich c'axem xan yutsilal a , ¿ bin yu'un ich'bilon ta c'op hich te bin ut'il jmulawil ?
45003008	¿ Bin yu'un ma hichuc ya yich' halel ( hich te bin ut'il ya slehonic ta c'op soc ya yalic te hich calojcotic ) : Ac'a jpastic te bin chopol scuenta yu'un ya xtal te bin lec , te xchihe ? Te mach'atic hich ya yalic , stojil me ya yich'ic castigo .
45003009	¿ Bin ut'il ay a hiche ? ¿ Ho'otic bal lecotic xan a te bin ut'il te yantique ? ¡ Ban c'an hichuc ! Calojtiquix te spisilic ayic ta scuenta mulil , judíohetic soc jyanlumetic .
45003010	Hich te bin ut'il ts'ihbabil : Mayuc mach'a toj , ni jtuhluc ;
45003011	mayuc mach'a ya xc'oht ta yo'tan , mayuc mach'a ya sle te Diose .
45003012	Spisilic howiyemic , pajal ma xtuhunic ; mayuc mach'a ya spas te bin lec , ni jtuhluc .
45003013	Ha jamal muquenal te yoq'uib ; ya xlo'loywanic te yaq'uic . Ay svenenohil ti'awal chan ta sti'il yehic ;
45003014	nojel ta ye te bohlc'op soc te bin ch'a .
45003015	Te yoquic ya suj sba ta smalel ch'ich' ;
45003016	jinel soc wocol ay ta behetic yu'unic ;
45003017	ma ba ya sna'beyic sba te sbehlal lamal q'uinal .
45003018	Ma ba ya xi'ic te Diose , te xchihe .
45003019	Jna'ojtic te spisil bintic ya yal te Ley , ha ya yalbe te mach'atic ayic ta scuenta te Ley , scuenta yu'un spisilic ya xmahc yehic soc spisil bahlumilal ya xhil ta scuenta ich'el ta c'op yu'un Dios ,
45003020	como mayuc jtuhluc ya xhalbot te toj ta stojol Dios ta scuenta spasel te bin ya yal te Ley , como ta scuenta te Ley ya yac' ta na'el te ay mulil .
45003021	Pero ta ora ini chicanix bin ut'il toj ya x'ilotic yu'un Dios , ma ha'uc ta scuenta te Ley , ha halbot sc'oblal yu'un te Ley soc yu'un te jalwanejetique :
45003022	ha te toj ya x'ilotic yu'un Dios ta scuenta sch'uhunel yo'tantic ta stojol Jesucristo , spisil mach'atic ya sch'uhunic , yu'un mayuc mach'a yan yilel ,
45003023	spisilic ay smulic , ma ba yich'beyejic yutsilal te Diose ,
45003024	pero ta scuenta yutsil yo'tan Dios ta mahtanil halbotic te toj ayic , ta scuenta stojel mulil ta scuenta Cristo Jesús .
45003025	Dios la yac' te ha la stojbotic jmultic te Jesús teme jch'uhunejtic te la smal sch'ich'el cu'untic . Tey la yac' ta ilel a te stojil bin ya spas , como cuhch yu'un te ma ba la yich' ta cuenta te muliletic ta namey ,
45003026	yu'un ya yac' ta ilel ta ora ini te stojil bin ya spas , scuenta yu'un ya xchicnaj te ha toj stuquel soc te ya yal te ha toj te mach'a ya sch'uhun te Jesús .
45003027	Ha yu'un ¿ banti ay te toybahil ? Mayuc . ¿ Banti yich'oj yip , ha bal ta banti sch'uhunel spasel te Ley ? Ma'uc , ha yich'oj yip ta banti sch'uhunel-o'tanil .
45003028	Como ya caltic te ha halbil te toj te ants-winic ta scuenta sch'uhunel yo'tan , ma ha'uc ta scuenta spasel bin ya yal te Ley .
45003029	Te Dios , ¿ ha nax bal Dios yu'un te judíohetique ? ¿ Ma bal ha'uc nix Dios yu'un te jyanlumetique ? Ha nix Dios yu'un te jyanlumetic ,
45003030	como jtuhl nax Dios ay , soc ha me ya yal te toj ay ta scuenta sch'uhunel yo'tanic te mach'atic yich'ojic circuncisión soc ha nix hich ta scuenta sch'uhunel yo'tanic te mach'atic ma ba yich'ojic circuncisión .
45003031	¿ Yu'un bal ya jlajimbetic sc'oblal te Ley ta scuenta te sch'uhunel-o'tanil ? ¡ Ban c'an hichuc ! Ha ya caltic te ay sc'oblal te Ley .
45004001	¿ Bin ya caltic yu'un te bin la sta te Abraham , te jtatic ta scuenta ch'ich'-baq'uet ?
45004002	Te ha'uc halbil te toj ay te Abraham ta scuenta te ya'tel , ay bin ya stoy sba yu'un te hichuque , pero ma xhu' te hich ya spas ta stojol te Diose ;
45004003	como ¿ bin ya yal te Shun Diose ? Te Abraham la sch'uhun te Diose , hich ac'ot ta cuenta yu'un te toj ay , ¿ ma bal xchihuc ?
45004004	Pero te mach'a ya x'a'tej , ma smahtanuc te stojol ya'tel spasoj , ya sc'an ya xtojbot .
45004005	Yan te mach'a ma x'a'tej , teme ya sch'uhun te Mach'a ya yal te ha toj te mach'a chopole , hich ya x'ilot te toj ay ta scuenta sch'uhunel yo'tan .
45004006	Hich nix la yal te David te ha bayel yutsil te mach'a ma ta scuentahuc ya'tel te ya xhalbot yu'un Dios te toj aye .
45004007	Hich la yal : Ha me bayel yutsilic te mach'atic pasbotic perdón yu'un te bintic chopol spasojic , soc te macbil te smulique .
45004008	Ha me bayel yutsil te mach'a ma x'a'bot scuch smul yu'un te Cajwaltique , xchi .
45004009	¿ Ha nax bal bayel yutsil stuquel te mach'atic yich'ojic circuncisión , o ha ni bal hich te mach'atic ma ba yich'ojic circuncisión ? Melel la jcaltiquix , te Abraham toj ilot yu'un Dios te bin ut'il ay sch'uhunel yo'tan .
45004010	¿ Bin ut'il a te ac'ot ta cuenta yu'un ? ¿ Ha bal te c'alal yich'ojix circuncisión a , o te c'alal ma to ba yich'oj ahe ? Pues ma to yich'ojuc circuncisión a te hich c'ohte .
45004011	Ha la yich' circuncisión scuenta seña , ha sello c'oht yu'un te toj ay yu'un te sch'uhunel yo'tan te c'alal ma to ba yich'oj circuncisión a . Ha scuentahil te ha tatil yu'un spisil mach'atic ay sch'uhunel yo'tanic te ma ba yich'ojic circuncisión , scuenta yu'un ha nix hich toj ya x'ilotic yu'un Dios te bin ut'il ay sch'uhunel yo'tanic .
45004012	Soc ha nix tatil yu'un te mach'atic ma ha'uc nax yich'ojic circuncisión , te ha ya st'umbeyic te sch'uhunel yo'tan te jtatic Abraham c'alal ma to yich'ojuc circuncisión a .
45004013	Ma ha'uc ta scuenta te Ley te halbot yu'un Dios te Abraham soc te sts'umbal te ya x'a'bot yich'ic te bahlumilal , pero ta scuenta bin ut'il ilot te toj ay ta scuenta sch'uhunel yo'tan ;
45004014	yu'un teme ya yich'ic te mach'atic ayic ta scuenta te Ley , tojol te sch'uhunel-o'tanil soc ya xlaj sc'oblal te bin halbil ta jamal te hichuque .
45004015	Como te Ley ya yac' ilimba ; pero te banti mayuc Ley , mayuc bin ya yich' c'axuntayel .
45004016	Ha yu'un ya xtal ta scuenta sch'uhunel-o'tanil te bin halbil ta jamal , scuenta yu'un ay ta scuenta yutsil-o'tanil soc ma xch'ay ta stojol spisil sts'umbal Abraham , ma ha'uc nax te mach'atic cuentahimbilic yu'un te Ley , ha nix hich te mach'atic ay sch'uhunel yo'tanic hich te bin ut'il Abraham , te ha jtatic ta jpisiltic ,
45004017	hich te bin ut'il ts'ihbabil : La jcac' te tatil ya xc'ohat yu'un tsobol nacionetic , xchi . Ha yu'un ha tatil cu'untic ta stojol Dios , te ha sch'uhunej , ha te Dios te ya ya'be scuxlejal te mach'atic chamenic soc te ya yic'ticlan tal te bintic mayuc te sjel ta aye .
45004018	Aunque hich yilel te tojol ay bin ya smahliy , la sch'uhun yo'tan te Abraham , ha scuentahil te ha tatil c'oht yu'un tsobol nacionetic , hich te bin ut'il halbot : Hich yipal ya xc'oht ats'umbal , te xchihe .
45004019	Ma ba pehc'aj sch'uhunel yo'tan yu'un te bin ut'il la sna' te mayuquix yip te sbaq'uetal , ( yu'un nopol ya xloc' ho'winic ( 100 ) ya'bilal ) , soc te bin ut'il jma'al te Sara .
45004020	Ma xchebetuc yo'tan yu'un te bin halbot sc'oblal yu'un Dios , la to yich' xan sch'uhunel yo'tan soc la yalbe yutsil sc'oblal te Diose ,
45004021	yu'un c'ohem ta yo'tan te ay yu'el te Dios ta spasel spisil te bintic yaloje .
45004022	Ha yu'un , te bin ut'il ay sch'uhunel yo'tan te toj ilot yu'un te Diose .
45004023	Soc ma stuqueluc nax te Abraham te la yich' ts'ihbayel te ac'ot ta cuentahe ,
45004024	ha nix hichotic toj ya x'ilotic yu'un Dios , ho'otic te jch'uhunejtic te Mach'a la scha'cuxajtes tal ta lajel te Cajwaltic Jesús ,
45004025	te ac'ot ta lajel ta scuenta jmultic , soc te cha'cuxajtesot tal scuenta yu'un ya xhalbotic te toj ayotique .
45005001	Ha yu'un te bin ut'il halbotic te toj ayotic ta scuenta sch'uhunel-o'tanil , hich lamal q'uinal ya ca'iytic ta stojol Dios ta scuenta te Cajwaltic Jesucristo ,
45005002	te ha ta scuenta sch'uhunel co'tantic ta stojol te ya xhu' ya x'ochotic ta stojol te yutsil yo'tan Dios , te banti ayotic ta ora ini , soc tse'el co'tantic ta smahliyel te yutsilal te Diose .
45005003	Soc ma ha'uc nax ini , ha nix hich tse'el co'tantic yu'un te jwocoltic , yu'un jna'ojtic te wocole ha ya yac' te spisil bin ya xcuhch cu'untic ;
45005004	te bin ut'il spisil ya xcuhch cu'untic , ha ya yac' te ya xlecub jtaleltic ; te bin ut'il ya xlecub te jtaleltic , ha ya yac' smuc'ul co'tantic ;
45005005	soc te smuc'ul co'tanic ma xyac'otic ta q'uexlal , como malbilix ta co'tantic te sc'uxul yo'tan Dios ta scuenta te Ch'ul Espíritu te a'bilotiquixe .
45005006	Te c'alal mayuc quiptic a la sta yorahil te cham Cristo yu'un te jmulawiletique .
45005007	Wocol te ayuc mach'a ya yac' sba ta lajel yu'un te mach'a toj ta winiquil ; ay wan mach'a ya yac' sba ta lajel yu'un te mach'a lec ta winiquile .
45005008	Pero te Dios la yac' ta ilel te sc'uxul yo'tan ta jtojoltic te bin ut'il cham Cristo cu'untic te c'alal ayotic to ta mulil a .
45005009	Te bin ut'il halbilix te toj ayotic ta scuenta sch'ich'el , c'ax to xan hich ya xcolotic ta stojol te yilimba Dios ta scuenta Cristo ,
45005010	como te c'alal jcontrahinej jbahtic soc a te Diose , la yac' te cha'lecub xan yo'tan ta jtojoltic ta scuenta te laj te Snich'ane , c'ax to xan hich ya xcolotic ta scuenta te scuxlejal , te bin ut'il junix co'tan jbahtic soque .
45005011	Soc ma ha'uc nax ini , ha tse'elix co'tantic ta stojol Dios ta scuenta te Cajwaltic Jesucristo , te ha ta scuenta te junix co'tan jbahtic soque .
45005012	Ha yu'un hich te bin ut'il och mulil ta bahlumilal ta scuenta jtuhl winic soc te och lajel ta scuenta mulil , hich c'oht lajel ta stojol spisil ants-winiquetic ta scaj te spisilic stahoj smulic .
45005013	Ayix mulil ta bahlumilal a te c'alal ma to ayuc a te Ley ; pero te banti mayuc Ley ma ba ya x'ich'ot ta cuenta te mulile .
45005014	Pero cuentahinotic yu'un lajel c'alal Adán ha to c'alal Moisés , aunque ma hichuc la sc'axuntayic mandar te bin ut'il Adán , te ha seña c'ohem yu'un te mach'a patil ya xtale .
45005015	Pero te mahtanil ma pajaluc soc te sc'axuntayel mandaril , como teme tsobol lajic ta scuenta te jtuhl te la sc'axuntay mandaril , c'ax to xan hich la yich'ic te mahtanil soc te yutsil yo'tan Dios ta scuenta yutsil yo'tan te jtuhle , ha te Jesucristo .
45005016	Soc te mahtanil yu'un Dios ma pajaluc soc te bin c'oht ta loq'uel yu'un te smul te jtuhle ; como melel tal castigo ta scaj junax mulil te ac'awan ta lajel , yan te mahtanil tal ta scaj bayel c'axun-mandariletic , scuenta yu'un ya xhalbot te toj ay .
45005017	Teme ta scaj te la sc'axuntay mandar te jtuhl winic te hich och te cuentahinel yu'un te lajele , c'ax to xan hich ya xcuentahinotic yu'un a te cuxlejal ta scuenta jtuhl winic , Jesucristo , te mach'atic ya yich'ic te yutsil-o'tanil te c'ax bayel soc te mahtanil yu'un halel te toj aye .
45005018	Ha yu'un hich te bin ut'il ta scaj te la sc'axuntay mandaril jtuhl winic te tal lajel ta stojol spisil ants-winiquetic , ha nix hich ta scuenta stojil ya'tel jtuhl winic te tal ta stojol spisil ants-winiquetic te ya xhalbot te toj ayic te ha ya yac' cuxlejalil .
45005019	Hich te bin ut'il ta scuenta te la sc'axuntay mandar te jtuhl winic te hich jmulawiletic c'oht spisilic , ha nix hich ta scuenta sch'uhunel mandar te jtuhl winic te tsobolic ya x'ilotic te toj ayique .
45005020	Och te Ley scuenta yu'un ya xp'ohl te mulile ; pero te c'alal bayel p'ohlix a te mulil , c'ax to xan hich p'ohl a te yutsil yo'tan Dios ,
45005021	scuenta yu'un hich te bin ut'il cuentahinwan te mulil te hich la yac' lajel , ha nix hich te yutsil yo'tan Dios ya xcuentahinwan ta scuenta yaq'uel ta toj , te hich ya yac' cuxlejal scuenta sbahtel q'uinal ta scuenta te Cajwaltic Jesucristo .
45006001	¿ Bin ya caltiquix yu'un a hiche ? ¿ Ya bal jpasulantic xan mulil scuenta yu'un ya xp'ohl xan a te yutsil-o'tanile ?
45006002	¡ Ban c'an hichuc ! Como te ho'otic chamenotiquix ta stojol mulil , ¿ bin ut'il c'an cuxajucotic xan tey a ?
45006003	¿ Ma bal ana'ojic te jayebotic quich'ojtiquix ha' ta scuenta Cristo Jesús pajal lajotic soc ?
45006004	Como ta scuenta ich'-ha' pajal quich'ojtic muquel soc , scuenta yu'un te bin ut'il cha'cuxaj tal ta yohlil mach'atic chamenic te Cristo ta scuenta yutsilal te Jtatic Dios , ha nix hichotic ya xcuxajotic ta yach'il cuxlejal .
45006005	Teme pajal lajotic soc Cristo te bin ut'il jun ayotic soc , ha nix hich ya me xcha'cuxajotic hich te bin ut'il cha'cuxaj stuquel .
45006006	Jna'ojtic te pajal ac'ot ta lajel ta cruz soc Cristo te jpoco'-taleltic , scuenta yu'un ya xlaj te baq'uet yu'un mulil , scuenta yu'un ma ba ya cac' jbahtiquix ta a'batinel yu'un te mulile ,
45006007	como te mach'a chamene , colemix ta libre yu'un te mulile .
45006008	Teme pajal chamotic soc Cristo , jch'uhunejtic te pajal ya xcuxajotic soque .
45006009	Como jna'ojtic , te bin ut'il cha'cuxajemix tal te Cristo ta yohlil te mach'atic chamenic , ma ba ya xchamix xan ; ma ba ya x'u'untayotix yu'un te lajele .
45006010	Como te bin ut'il cham , jmehl nax cham ta scuenta te mulile ; pero te bin ut'il cuxulix , ha cuxulix ta stojol Dios .
45006011	Ha nix hichex , chamenuquex me xap'is abahic ta stojol mulil , pero cuxuluquex me ta stojol Dios ta scuenta te Cajwaltic Cristo Jesús .
45006012	Ha yu'un ma me xawac' scuentahimbeyex abaq'uetalic te mulil , yu'un yac ach'uhunic spasel te bintic chopol ya smulan spasele ;
45006013	soc ma me xawac' ta tuhunel yu'un mulil te abaq'uetalic ta spasel bintic chopol , ha me xawac' abahic ta stojol Dios , te bin ut'il cuxajemex loq'uel tal ta yohlil mach'atic chamenic ; ha me xawac' ta tuhunel yu'un Dios te abaq'uetalic ta spasel bintic toj .
45006014	Como ma ba ya scuentahinexix te mulil , como ma ba ayex ta scuenta te Ley , ha ayexix ta scuenta te yutsil-o'tanile .
45006015	¿ Bin ut'il ay a ? ¿ Ya bal jle xan jmultic te bin ut'il ma ba ayotiquix ta scuenta te Ley , te bin ut'il ayotiquix ta scuenta te yutsil-o'tanil ? ¡ Ban c'an hichuc !
45006016	¿ Ma bal ana'ojic teme yac awac' abahic ta mosohil yu'un yan scuenta yu'un yac ach'uhumbeyic smandar , te ha smosohex te mach'a yac ach'uhumbe smandar , teme ha te mulil te ya yac' lajel o teme sch'uhunel mandar te ya yac' te toj ya x'ilot yu'un Dios ?
45006017	Pero wocol yal Dios , aunque smosohinejex te mulil ta nahil to , jun awo'tan ach'uhunejiquix te bin ac'ot anopique .
45006018	Libre ac'otex yu'un mulil , ha a'bat c'ohemexix yu'un te bintic toj ta pasele .
45006019	Hich ya xc'opojon te bin ut'il winic ta scaj te ch'ich'-baq'uetex te mayuc awipic . Hich te bin ut'il la awac' ta a'batinel abaq'uetalic yu'un spasel te bintic ihlobtic sba soc te bintic chopol , ha nix hich yo'tic ac'a ta a'batinel abaq'uetalic yu'un spasel te bintic toj scuenta ach'ulteselic .
45006020	Te c'alal ayex ta mosohil yu'un a te mulile , libre ayex yu'un te bintic toj ta pasel .
45006021	Pero ¿ bin la atahic a te yo'tic ya xq'uexawexix yu'un ? Como ya yaq'uex ta lajel stuquel .
45006022	Pero yo'tic , te bin ut'il libre c'ohemex yu'un te mulil soc te a'bat c'ohemex yu'un Dios , atahojic ch'ultesel te ya yac' cuxlejal sbahtel q'uinal .
45006023	Como te stojol te mulil , ha te lajele , yan te mahtanil yu'un Dios , ha te cuxlejal sbahtel q'uinal ta scuenta te Cajwaltic Cristo Jesús .
45007001	¿ Ma bal ana'ojic , quermanotac , ( ha ya xc'opojon soc te mach'atic ya sna'ic te leyetic ) , te ley ya scuentahin te winic te jayeb c'ahc'al cuxule ?
45007002	Hich c'ohem te bin ut'il ants te nuhpunem te cuentahimbil yu'un smamalal te jayeb c'ahc'al cuxule , pero teme ya xcham te smamalale , libre ya xc'oht yu'un te cuentahinel yu'une .
45007003	Ha yu'un teme cuxul to te smamalal ya x'ic'ot yu'un yan winic , j'antsinel , xchi sc'oblal ; yan teme cham te smamalale , hilemix ta libre yu'un te ley abi , teme ya x'ic'ot yu'un yan winic ma j'antsineluquix abi .
45007004	Ha nix hichex , quermanotac , chamenex ta stojol te Ley ta scuenta te sbaq'uetal te Cristo , scuenta yu'un yan mach'a yu'un ya xc'ohex , ha te Mach'a cha'cuxaj tal ta yohlil mach'atic chamenic , scuenta yu'un ya sitinotic ta stojol Dios .
45007005	Como te c'alal ayotic ta scuenta ch'ich'-baq'uet a , te bin chopol la smulan te jbaq'uetaltic te hachbot yu'un te Ley , ha la spas ya'telic ta jbaq'uetaltic te la yac' sitinuc te lajele .
45007006	Pero yo'tic libre ayotiquix yu'un te Ley , te bin ut'il chamenotiquix ta stojol te bin la smosohinotic , scuenta yu'un ya cac' jbahtic ta a'batinel yu'un te bin yach'il yu'un te Espíritu , ma ha'uc yu'un te bin namey ts'ihbabil hilele .
45007007	¿ Bin ya caltiquix yu'un a hiche ? ¿ Mulil bal te Ley ? ¡ Ban c'an hichuc ! Te manchuc ay te Ley , ma ba la jna' bin a te mulil te hichuque . Ma ba la jna' bin a te bic'tal-o'tanil te manchuc hich ya yal ta Ley : Ma me xbic'taj awo'tanic , te xchihe .
45007008	Pero te mulil la stuhun te mandaril , hich la shachbon ta co'tan spisil ta chahp bic'tal-o'tanil , como teme mayuc Ley , chamen te mulile .
45007009	Ta nahilal mayuc Ley a te cuxulone ; pero te c'alal tal te mandaril , cuxaj te mulil , ho'on chamon .
45007010	La jquil te ha nix te mandaril te sc'oblal ya yac' cuxlejal , la yac'on ta lajel ,
45007011	como te mulil , te bin ut'il la stuhun te mandaril , la slo'loyon soc la yac'on ta lajel ta scuenta .
45007012	Ha yu'un ch'ultesbil stuquel te Ley , soc te mandaril ha ch'ultesbil , toj soc lec .
45007013	¿ Yu'un bal ha la yac'on ta lajel te bin leque ? ¡ Ban c'an hichuc ! Pero scuenta yu'un ya xchicnaj te ha mulil , la yac'on ta lajel ta scuenta te bin lec , scuenta yu'un ta scuenta te mandaril c'ax chopol c'oht te mulile .
45007014	Jna'ojtic te Ley ha scuenta espíritu ; yan te ho'one ch'ich'-baq'ueton , chombilon ta a'batinel yu'un te mulile .
45007015	Te bin ya jpas , ma jna'be scuentahil , como ma ha'uc ya jpas te bin ya jc'an , ha ya jpas te bin ya quihlay .
45007016	Teme ha ya jpas te bin ma jc'an , yu'unix jna'oj a te lec te Ley .
45007017	Ha yu'un ma ho'uconix te hich ya jpas , ha te mulil te ay ta co'tan te ya ya'bon jpase .
45007018	Ya jna' te mayuc bin lec ta jtojol , ha ta jbaq'uetal , como co'tanuc ya jpas te bin lec , pero ma xhu' cu'un spasel .
45007019	Como ma ha'uc ya jpas te bin lec ya jc'an , ha ya jpas te bin ma lecuc te ma jc'ane .
45007020	Teme ha ya jpas te bin ma jc'an , ma ho'ucon ya jpas , ha ya spas te mulil ay ta co'tan .
45007021	Ha yu'un , aunque co'tanuc ya jpas te bin lec , ya jta te ley ini : ay ta jtojol te bin chopole .
45007022	Ta co'tan ya jmulan te ley yu'un Dios ;
45007023	pero ya quil te ay yan ley ta jbaq'uetal te ya scontrahin te ley ay ta co'tan , soc ya yac' te chuculon yu'un te ley yu'un mulil ay ta jbaq'uetale .
45007024	¡ C'ux obol jba ! ¿ Mach'a ya sloq'ueson ta libre yu'un te baq'uet scuenta lajel ?
45007025	¡ Wocol yal Dios , ta scuenta te Cajwaltic Jesucristo ! Ha yu'un te ho'one , ta co'tan ya cac' jba ta a'batinel yu'un te ley yu'un Dios , pero ta jbaq'uetal ya cac' jba ta a'batinel yu'un te ley yu'un te mulile .
45008001	Ha yu'un te mach'atic ayic ta stojol te Cristo Jesús , ma ba quechelix ta stojel te smulique , ha te mach'atic ma ba ya'telinejic spasel te bin ya sc'an te sbaq'uetalic , ha ya'telinejic spasel te bin ya sc'an te Espíritu ,
45008002	como te ley yu'un te Espíritu te ya yac' cuxlejal ta scuenta Cristo Jesús la yac'onix ta libre yu'un te ley yu'un te mulil soc te lajele .
45008003	Como te bin ma ba hu' yu'un te Ley ta scaj te mayuc yip te ch'ich'-baq'uet , Dios la spas te bin ut'il la sticon tal te Snich'an te hich nix sbaq'uetal te bin ut'il te jmulawil baq'uet , soc ta scaj mulil , hich la yac' ta tojel te mulil ta baq'uet ,
45008004	scuenta yu'un ts'acal ya xc'oht cu'untic te bin stojil ya yal te Ley , ho'otic te ma ha'uc ya ca'telintic spasel te bin ya sc'an te jbaq'uetaltic , ha ya ca'telintic spasel te bin ya sc'an te Espíritu .
45008005	Te mach'atic ayic ta scuenta te ch'ich'-baq'uet ha nax ay ta yo'tanic te bin scuenta ch'ich'-baq'uet ; yan te mach'atic ayic ta scuenta Espíritu , ha ay ta yo'tanic te bin ya sc'an te Espíritu .
45008006	Te sna'ulanel te bintic scuenta ch'ich'-baq'uet , ha ya x'ac'otic ta lajel yu'un , yan te sna'ulanel bintic scuenta Espíritu , ha me cuxlejalil soc lamal q'uinal .
45008007	Como te mach'a ya ya'telin sna'ulanel te bintic scuenta ch'ich'-baq'uet , scontrahinej Dios abi , yu'un ma ba ya yac' sba ta cuentahinel yu'un te Ley yu'un Dios , soc ma ba ya xhu' yu'un ;
45008008	soc te mach'atic ayic ta scuenta ch'ich'-baq'uet ma ba ya xhu' yu'unic te lec yo'tan Dios yu'unic .
45008009	Pero te ha'exe ma ba ayex ta scuenta ch'ich'-baq'uet , ayex ta scuenta Espíritu , teme melel ayinem ta awo'tanic te Espíritu yu'un Dios . Te mach'a ma ba yich'oj te Espíritu yu'un Cristo , ma yu'unuc Cristo stuquel .
45008010	Yan teme ha ay ta awo'tanic te Cristo , chamenix abaq'uetalic ta scaj mulil , pero cuxul te espíritu awu'unic ta scaj te bintic toj ta pasele .
45008011	Teme ha ayinem ta awo'tanic te Espíritu yu'un te Mach'a la scha'cuxajtes tal ta lajel te Cristo Jesús ta yohlil mach'atic chamenic , ha nix hich ya me scha'cuxajtesbeyex abaq'uetalic ta scuenta te Espíritu yu'un te ayinem ta awo'tanique .
45008012	Ha yu'un , quermanotac , ay bin ya sc'an pasel cu'untic , pero ma ha'uc spasel te bin ya smulan te jbaq'uetaltique ,
45008013	como teme ha yac awa'telinic spasel te bin ya smulan stuquel , ya me xlajex yu'un ; yan teme ta scuenta te Espíritu yac awac' ta lajel te ya'tel te jmulawil baq'uet , ya me xcuxajex yu'un .
45008014	Ha me al-nich'aniletic yu'un Dios spisil mach'atic ayic ta tojobtesel yu'un te Espíritu yu'un Dios ,
45008015	yu'un ma ba awich'ojic te espíritu yu'un mosohinel scuenta yu'un ya xiwex yan buelta , ha awich'ojic te espíritu yu'un al-nich'antayel , te ha ta scuenta ya caltic : ¡ Abba , Jtat ! xchihotic .
45008016	Ha nix te Espíritu te ya yal testigo-c'op ta stojol te espíritu cu'untic te ha yal-snich'anotiquix te Diose .
45008017	Teme al-nich'anilotic , ya x'ac'ot quich'tic te bin ay yu'un Dios soc pajal ya quich'tic soc Cristo , teme pajal ya xc'ax jwocoltic soc , scuenta yu'un pajal ya quich' cutsilaltic soc .
45008018	Sch'uhunej co'tan te jwocoltic ta ora ini ma pajaluc soc te utsilal te talel yac te ya xchicnaj ta jtojoltic ,
45008019	como spisil te bintic pasticlambil c'ax lec yo'tan yac smahliybel ya xchicnajtesot te al-nich'aniletic yu'un Dios .
45008020	Te bintic pasticlambil ac'ot ta cuentahinel yu'un te bin tojol nax , ma ha'uc nix hich la sc'an , pero ha ta scaj te Mach'a la yac' ta cuentahinel yu'un te bin yac smahliybel .
45008021	Como ha nix hich te bin pasbile ya x'ac'ot ta libre yu'un te mosohil yu'un te ya xc'a' , yu'un pajal ya yich' yutsilal soc te al-nich'anetic yu'un Dios .
45008022	Jna'ojtic te yac ta ahcan spisil te bintic pasticlambil , soc c'alal ora yac ta c'axel bayel swocol hich te bin ut'il ants te ya yayintes alal .
45008023	Ma stuqueluc nax , ha nix hichotic te quich'ojtic te sba sit yu'un te Espíritu , ha nix hich yacotic ta ahcan ta co'tantic te c'alal yacotic ta smahliyel te iq'uel ta al-nich'an yu'un Dios , ha te colel yu'un te jbaq'uetaltic ,
45008024	como ha colemotic yu'un te smuc'ul-o'tanil ini ; pero te smuc'ul-o'tanil te chican ta ilel , ma ha'uc mero smuc'ul-o'tanil ; como te mach'a ay bin yilojix , ¿ bin a te ya smahliy ?
45008025	Pero teme ya jmahliytic te bin ma ba quilojtic , jun co'tantic ya jmahliytic .
45008026	Ha nix hich ya scoltayotic te Espíritu te bin ut'il mayuc bin ya xhu' cu'untic , como ma jna'tic bin ya jc'ambetic te Diose , pero ha nix ya xc'opoj cu'untic te Espíritu soc ahcan te ma xweht bin ut'il ya yich' halele .
45008027	Te mach'a ya sna'botic co'tantic ya sna' te bin ay ta yo'tan te Espíritu , como hich ya xc'opoj yu'un te mach'atic ch'uhltesbilic te bin ut'il ya sc'an yo'tan te Diose .
45008028	Soc jna'ojtic te lec ya xc'oht ta loq'uel spisil bintic ya xc'oht ta stojol te mach'atic c'ux ta yo'tan Dios , ha te mach'atic ic'bilic yu'un Dios hich te bin ut'il chapal yu'une .
45008029	Como te mach'atic nahil la sna'be sba , ha nix la schahpan te pajal yilel ya xc'ohtic soc te Snich'ane , scuenta yu'un muc'ul banquilal ya xc'oht yu'un tsobol ihts'inaletic .
45008030	Te mach'atic hich chapal yu'un Dios , ha nix la yic'ticlan ; te mach'atic la yic'ticlan , ha nix la yal te toj ay ; te mach'atic la yal te toj ay , ha nix la yac'ticlambe yutsilalic .
45008031	¿ Bin ya caltiquix yu'un a ini ? Teme lec yo'tan Dios ta jtojoltic , ¿ mach'a ya xhu' ya scontrahinotic ?
45008032	Te mach'a la sloq'ues ta yo'tan te mero Snich'an , te la yac' ta c'abal ta jcuentatic jpisiltic , ¿ bin ut'il ma ba pajal ya ya'botic spisil soc a ?
45008033	¿ Mach'a c'an slehbe smul te mach'atic tsahbilic yu'un Dios ? ha nix te Dios te ya yal te toj ay .
45008034	¿ Mach'a c'an ya'be stoj smul ? ha nix te Cristo te laj , soc xan ha cha'cuxaj , soc ayix ta swa'el-c'ab te Dios , te ha nix ya xc'opoj cu'untic .
45008035	¿ Mach'a c'an spitotic loq'uel ta stojol te sc'uxul yo'tan Cristo ? ¿ Ha bal te contrahinel o wocoletic , uts'inel , wi'nal , teme mayuc c'u'ul-pac'al , te bin chuhcul ya xc'oht ta pasel , o espada ?
45008036	Hich te bin ut'il ts'ihbabil : Ha'at ta acuenta te chapal jc'oblalcotic ta milel spisil ora ; hichotcotic te bin ut'il tuminchijetic te ochel yac yich'belic milel , te xchihe .
45008037	Ta spisil ini , ho'otic jc'axel ya ca'iytic tsalaw ta scuenta te Mach'a c'ux la ya'iyotic ta yo'tane
45008038	Ha yu'un ni ha'uc te lajel , te cuxlejal , ch'ul a'batetic , principaletic , te bin ay ta ora ini , te bin ya xc'oht ta pasel ta patil ,
45008039	te bin toyol ay , te bin c'ubul ay , o biluc a te pasbile , jna'oj te ma xhu' ya spitotic loq'uel ta stojol te sc'uxul yo'tan Dios te ay ta scuenta te Cajwaltic Cristo Jesús .
45009001	Melel te bin ya cal ta scuenta Cristo , ma jlotuc , soc hich ya yalbon te co'tan ta scuenta te Ch'ul Espíritu ,
45009002	te bayel ya jmel co'tan soc spisil ora ay bin c'ux ya ca'iy ta co'tan ,
45009003	yu'un co'tanuc te ya xbohlob jc'oblal soc te pihtesbilon yu'un Cristo ta scaj te c'ux ta co'tan te quermanotac , ha te jmohlol-ts'ahquil ta scuenta ch'ich'-baq'uet ;
45009004	te ha israeletic te ha yu'unic te iq'uel ta al-nich'anil , ha yu'unic te utsilal , te chapbil-c'op , yich'el te Ley , yich'el ta muc' te Dios soc te bintic halbil hilel ta jamal .
45009005	Ha yu'unic te namey tatiletic , soc ta scuenta ch'ich'-baq'uet tey talem a te Cristo , te ha Dios yu'un spisil bintic ay , te stalel ay ta ich'el ta muc' . Hichuc .
45009006	Ma yu'unuc te ma ba c'oht ta pasel te bin la yal te Diose , como ma spisiluc israeletic te mach'a sts'umbal Israel ;
45009007	soc ma spisiluc yal-snich'nab Abraham aunque ha sts'umbalic , yu'un ya yal : Ha nax ta scuenta Isaac te halbil te ha ats'umbal , xchi .
45009008	Ha yu'un , ma ha'uc yal-snich'nab Dios te mach'atic al-nich'aniletic ta scuenta ch'ich'-baq'uet , ha sts'umbal Abraham c'ohemic te mach'atic al-nich'aniletic ta scuenta te bin yaloj ta jamal te Diose ,
45009009	como hich ay te bin yaloj ta jamal te Diose : Ta hichilan ora ya xtalon soc ya x'ayin jtuhl squerem-al te Sara , te xchihe .
45009010	Ma ha'uc nax ini , ha nix hich jtuhl nax te stat yalatac te Rebeca , ha te antiguo jtatic Isaac .
45009011	C'alal ma to ba ayinemic a , ma to spasojic a te bin lec o te bin ma lecuc , ( scuenta yu'un ya xc'oht ta pasel te bin schapoj Dios te ha tsahbil ya xc'oht yu'un , ma ha'uc ta scuenta ya'telic , ha ta scuenta te iq'uel yu'une ) ,
45009012	hich halbot te Rebeca : Te banquilal ya me yac' sba ta a'batinel yu'un te ihts'inal , xchi .
45009013	Como hich ts'ihbabil : C'ux la jca'iy ta co'tan te Jacob , pero p'ajbil cu'un te Esaú , xchi .
45009014	¿ Bin ya caltiquix yu'un a hiche ? ¿ Yu'un bal ma stojiluc te bin ya spas te Diose ? ¡ Ban c'an hichuc !
45009015	Hich la yalbe te Moisés : Ya jc'uxultay te mach'a ya jc'an ya jc'uxultay , soc ya jna'be yo'bolil sba te mach'a ya jc'an ya jna'be yo'bolil sba , xchi .
45009016	Ha yu'un ma ha'uc chican te mach'a ya sc'an o te ya yo'tantay , ha chican te sc'uxul yo'tan te Diose ,
45009017	como te Shun Dios hich ya yalbe te faraón : La jtoybat ac'oblal scuenta yu'un ya cac' ta ilel cu'el ta acuenta , soc scuenta yu'un ya xhalot ta swohlol bahlumilal te jbihile , xchi .
45009018	Ha yu'un chican yo'tan te Dios te mach'a ya sc'an ya sc'uxultay soc te mach'a ya sc'an ya yac' tonobuc yo'tan .
45009019	Pero yac awalbon : ¿ Bin yu'un ya ya'be smulin ? como ¿ mach'a ya xhu' ya scontrahimbe te bin ya sc'an yo'tan te Diose ? xchihat .
45009020	Pero , ¿ mach'ayat a te yac asut ta c'op te Diose ? Te vaso pasbil ta ahch'al ¿ ya bal yalbe te jpaswanej yu'un : ¿ Bin yu'un te hich la apason ? xchi bal ?
45009021	¿ Yu'un bal ma xhu' yu'un te jpac'ojom ya spas ta jc'ohl nax ahch'al jun vaso te ich'bil ta muc' soc yan vaso te ma ba ich'bil ta muc' ?
45009022	¿ Ha xan teme Dios , te bin ut'il la sc'an ya yac' ta ilel te yilimba soc te ya yac' ta na'el te yu'el , te cuhch yu'un te bayel la smahliy te vasohetic te ihlaybil yu'un , te chapal ya yich' jinele ?
45009023	¿ Ha xan teme hich la spas scuenta yu'un ya yac' ta na'el te sc'uhlejal te yutsilal ta stojol te vasohetic c'uxultaybilic yu'un , te schapojix te ya yich'ic yutsilalic ,
45009024	ha te ho'otic te ic'bilotic yu'un , ma ha'uc nax judíohetic , ha nix hich te jyanlumetique ?
45009025	Como hich nix ya yal ta Oseas : Ya me calbe te ha pueblo cu'un te mach'atic ma pueblohuc cu'un a ; soc ya calbe te ha c'uxultaybilix te mach'atic ma ba c'uxultaybilic cu'une .
45009026	Soc ta banti hich halbotic : Ha'ex ma pueblohuquex cu'un , te xchihe , tey ya xc'oht sbihilinic , yal-snich'anic te cuxul Dios , xchi .
45009027	Ha nix hich te Isaías la yawtaybe sc'oblal te Israel : Te hichuc yipal sts'umbal Israel te bin ut'il shi'al mar , stsahbenal xanix te ya xcolic ,
45009028	como te Cajwaltic ta stojil soc ta ora nax ya me yac' te castigo yu'un ta bahlumilal , xchi .
45009029	Soc hich te bin ut'il yaloj ta nahil to te Isaías : Te manchuc la yihquitaybotic hilel jts'umbaltic te Cajwaltic te spisil ya xhu' yu'une , hich c'ohotic te bin ut'il Sodoma , soc pajal c'ohotic soc Gomorra te hichuque , te xchihe .
45009030	¿ Bin ya caltiquix yu'un a hiche ? Te jyanlumetic te ma ba la st'unic bin ut'il toj ya xc'ohtic ta stojol Dios , la stahic , ha te toj ya xc'ohtic ta stojol Dios ta scuenta sch'uhunel-o'tanil ;
45009031	yan te Israel , te la st'unic bin ut'il toj ya xc'ohtic ta stojol Dios , ma ba la stahic stuquelic .
45009032	¿ Bin yu'un ? Como ma ba la st'unic ta scuenta sch'uhunel-o'tanil , la st'unic ta scuenta spasel te bin ya yal te Ley ; ha scuentahil te la sc'ohchinic te ton scuenta c'ohchinojibal ,
45009033	hich te bin ut'il ts'ihbabil : Ilawil , ta Sión ya cac' jun ton scuenta c'ohchinojibal , soc muc'ul ton te ya xyahlteswan ; te mach'a ha ya sch'uhun , ma ba ya sta q'uexlal yu'un , xchi .
45010001	Quermanotac , te bin ya sc'an co'tan soc te yacon ta sc'oponel Dios yu'un , ha te yacuc xcol te Israel .
45010002	Ho'on testigohon yu'unic te bin ut'il ay yip yo'tanic ta sch'uhunel Dios , pero ma hichuc te bin ut'il ay te bin smelelil ay ta na'ele .
45010003	Ma ba sna'ojic bin ut'il Dios ya yac' te toj ayic , ha la slehic bin ut'il ya stahic stuquelic , hich ma ba la yac' yo'tanic a te bin ut'il Dios ya yac' te toj ayic ,
45010004	como te Cristo la slajimbe sc'oblal te Ley , scuenta yu'un toj ya xc'ohtic ta stojol Dios spisil te mach'atic ya sch'uhunique .
45010005	Te Moisés hich la sts'ihbabe sc'oblal te bin ut'il toj ya xc'ohtic ta scuenta te Ley : Te mach'a hich ya spasticlan , hich ya xcuxaj yu'un , xchi .
45010006	Pero sc'oblal te toj ya xc'ohtic ta scuenta sch'uhunel-o'tanil , hich ya yal : Ma me xawal ta awo'tan : ¿ Mach'a ya xmo bahel ta ch'ulchan ? ( yu'un ya yic' cohel tal te Cristo ) ,
45010007	o : ¿ Mach'a ya xco bahel ta xahab ? ( yu'un ya yic' mohel tal te Cristo ta yohlil mach'atic chamenic ) , xchi .
45010008	Pero ¿ bin ya yal ? Hich ya yal : Nopol ay ta atojol te c'ope , ay ta awe soc ay ta awo'tan , xchi . Ha te c'op scuenta sch'uhunel-o'tanil ini te yacotcotic ta yalele :
45010009	Teme jamal yac awal ta awe te ha Cajwaltic te Jesús soc teme ya sch'uhun awo'tan te Dios la scha'cuxajtes tal ta yohlil mach'atic chamenic , ya me xcolat yu'un ,
45010010	como ta awo'tan yac ach'uhun , hich toj ya xc'ohat , soc yac awal ta jamal ta awe , hich ya xcolat .
45010011	Hich ya yal te Shun Diose : Spisil mach'a ya sch'uhun , ma ba ya sta q'uexlal yu'un , xchi ,
45010012	como junax sc'oblalic te judíohetic soc te griegohetic , jtuhl nax te Ajwalil yu'unic , soc ha ya ya'be bayel bendición spisil mach'atic ya yalbeyic wocol ,
45010013	como spisil te mach'atic ya yalbeyic wocol ta scuenta sbihil te Cajwaltic , ya me xcolic , xchi .
45010014	Pero ¿ bin ut'il c'an yalbeyic wocol ta stojol teme ma ba sch'uhunejique ? Soc ¿ bin ut'il c'an sch'uhunic teme mayuc ya'iybeyejic sc'oblal ? Soc ¿ bin ut'il c'an ya'iybeyic sc'oblal teme mayuc mach'a ya xhalbotic sc'oblal yu'une ?
45010015	Soc ¿ bin ut'il c'an yalbe sc'oblal teme mayuc mach'a ticombil ? Hich te bin ut'il ts'ihbabil : ¡ C'ax t'ujbil te yoquic te mach'atic ya yalbe sc'oblal te lamal q'uinal , te ya yalbeyic sc'oblal te lec yach'il c'ope ! xchi .
45010016	Pero ma spisiluc la yich'ic ta cuenta te lec yach'il c'op , hich la yal te Isaías : Cajwal , ¿ mach'a la sch'uhumbotcotic te bin la jcalcotic ? xchi .
45010017	Ha yu'un ya xtal te sch'uhunel-o'tanil ta scuenta ya'iyel te c'ope , soc te bin ay ta a'iyel ya xtal ta scuenta te sc'op te Cristo .
45010018	Pero ya cal : ¿ Yu'un bal ma ba la ya'iyic ? xchihon . Ya'iyejic ta melel : Puhquem ta spahmal bahlumilal te c'op yu'unic , c'alal ta sti'il bahlumilal c'oht te sc'opique , xchi .
45010019	Soc hich ya cal xan : ¿ Yu'un bal ma ba la sna'beyic scuentahil te Israel ? xchihon . Ha nahil hich la yal te Moisés : Ya cac' hahchuc awo'tanic ta scuenta mach'atic ma nacionuc ; ya cac' ilinuquex ta scuenta jun nación te mayuc bin ya sna' , xchi .
45010020	Soc tulan sc'oblal la yal te Isaías : La stahonic te mach'atic ma ba la slehonic , la jcac' sna'bonic jba te mach'atic ma ba la sjoc'oyonic , xchi .
45010021	Yan te Israel , hich la yalbe sc'oblalic : Sjunal c'ahc'al la hach jc'ab ta stojol te pueblo te ya sc'axuntay c'op soc te ya stoy sba , xchi .
45011001	Ha yu'un ya cal : ¿ Yu'un bal Dios jc'axel la sch'ay hilel te pueblo tsahbil yu'un ? xchihon . ¡ Ban c'an hichuc ! Melel te ho'one israel-winicon , sts'umbalon Abraham , talemon ta jchahp yu'un Benjamín .
45011002	Te Dios ma ba jc'axel sch'ayoj hilel te pueblo yu'un te nahil la sna'be sba . ¿ Yu'un bal ma ba ana'ojic bin xchi sc'oblal te Elías ta Shun Dios , te c'alal la sc'opon Dios ta scontrahinel te Israel , te hich la yal :
45011003	Cajwal , la smiliquix te jalwanejetic awu'un soc la sjinticlaniquix te scajtajib ta chiq'uel mahtanil awu'un ; jtuquel xanix hilemon , soc ya sc'an ya smilonic , te xchihe ?
45011004	Pero ¿ bin sutbot sc'op yu'un te Diose ? : Ay lajunwinic swaxaclajunbahc' ( 7,000 ) ta tuhl winiquetic q'uejbil cu'un te ma ba squejanej sbahic ta stojol Baal , xchi .
45011005	Ha nix hich ta ora ini , ay stsahbenal te stsahbilic ta scuenta yutsil-o'tanil .
45011006	Teme ta scuenta yutsil-o'tanil , yu'un nix ma ta scuentahuc ya'telic a ; te ha'uc ta scuenta ya'telic , ma ha'uquix yutsil-o'tanil te yutsil-o'tanile .
45011007	¿ Bin ut'il ay a hiche ? Te bin yac slehbel te Israel ma ba la stahic , pero te mach'atic tsahbilic yu'un Dios la stahic stuquelic , pero te yantique , tonob yo'tanic ,
45011008	hich te bin ut'il ts'ihbabil : Dios la yac' potsobuc yo'tanic , la ya'be sitic te ma ba ya yilic q'uinal a , soc schiquinic te ma ba ya ya'iyic q'uinal a , c'alal ora yo'tic , xchi .
45011009	Soc hich ya yal te David : Ac'a sutp'ijuc ta syacolic soc ta stsacojibal te sq'uinique , ha sc'ohchinojibal soc castigo ac'a c'ohtuc yu'unic .
45011010	Ac'a mahcuc sitic scuenta yu'un ma ba ya yilic q'uinal , soc ac'a c'ujajuc spatic spisil ora , xchi sc'oblalic .
45011011	Ha yu'un ya cal : ¿ Yu'un bal la sc'ohchin sbahic te Israel te hich jc'axel yahlic bahel ? ¡ Ban c'an hichuc ! Pero ta scuenta te c'axun-c'op yu'unic te tal colel ta stojol te jyanlumetic , scuenta yu'un ya xhahchbot yo'tanic a te Israel .
45011012	Teme ta scuenta te c'axun-c'op yu'unic te c'uhlejub te bahlumilal , soc te bin ut'il la yihquitay sbahic te hich chicnaj sc'uhlejal te jyanlumetic , c'ax to xan hich ay c'uhlejalil ya xc'oht a te c'alal ts'acal ya x'ochic tal .
45011013	Ha ya jc'oponex ha'ex jyanlumex . Te bin ut'il ho'on jpuc-c'opon yu'un te jyanlumetic , ha yu'un bayel sc'oblal ta co'tan te ca'tel ,
45011014	scuenta yu'un ayuc bin ut'il ya cac' hahchuc yo'tanic te mach'atic jun jts'umbal soc , te hich ayuc mach'atic ya xcolic a ,
45011015	como teme ta scuenta te ihquitaybilic hilel te hich junax yo'tanic soc Dios c'oht te bahlumilal , ¿ bin yilel ya xc'oht te c'alal ya xcha'ic'otic xan te Israel ? ha me cuxlejal ya xc'oht ta yohlil mach'atic chamenic .
45011016	Teme ch'ultesbil te sba-sit , ha nix hich ch'ultesbil te jayeb xan aye ; soc teme ch'ultesbil te slohp' , ha nix hich ch'ultesbil te sc'abc'abe .
45011017	Teme ay sc'abc'ab te jepbot loq'uel , soc ha'at ha'mal olivohat la awich' ts'aquel te banti jepen soc yac yich'bel te yutsilal te slohp' olivo ,
45011018	ha yu'un ma me xatoy aba ta stojol te sc'abc'abe ; yan teme yac atoy aba , na'a me te ma ha'ucat yac awa'be swe'el te slohp' , ha ya ya'bat awe'el stuquel .
45011019	Hich wan yac awal : Pues la yich' jepel loq'uel te sc'abc'ab scuenta yu'un ho'on la jquich' ts'aquel a , xchihat .
45011020	Hich nix a ; jepbotic loq'uel ta scaj te ma ba la sch'uhunic ; yan te ha'ate ta scuenta sch'uhunel awo'tan te teq'uelate . Ma me xatoy abahic , xiwuc me awo'tanic ,
45011021	como teme Dios ma ba la spasbe perdón te mero sc'abc'ab , ha nix hich ma ba ya spasbat perdón te ha'ate .
45011022	Ha yu'un , ilawil te lec yo'tan soc te tulan yo'tan te Diose : ha te tulan yo'tan ta stojol te mach'atic yahlic , pero lec yo'tan ta atojol , teme tey ya xhilat a ta banti ay te lec-o'tanile ; te manchuque , ha nix hich ya me awich' set'el loq'uel .
45011023	Ha nix hich te Israel , teme ma ba stalel te mayuc sch'uhunel yo'tanic , ya me yich'ic xan ts'aquel , como ay yu'el te Dios yu'un ya scha'tsac xan .
45011024	Como teme ha'at te ha'mal olivohat la awich' set'el loq'uel soc la awich' ts'aquel ta lequil olivo , te ma hichuc ay ta pasele , ¿ ha'uc to balix a te mach'atic mero sc'ab te olivo , te ya yich'ic xan ts'aquel te banti nix loq'uesbilique ?
45011025	Quermanotac , ma jc'an te ma ba yac ana'ic bin ut'il ay ini te bin mayuc ta na'el ta namey , scuenta yu'un ma ba yac acuy abahic ta p'ij : Ta Israel ay banti tonob yo'tanic ha to c'alal ts'acay ochel te jyanlumetique .
45011026	Hich ya xcol spisil Israel , hich te bin ut'il ts'ihbabil : Ta Sión ya xhahch tal te Mach'a ya x'ac'awan ta libre ; ya me sloq'ues ta stojol Jacob te mayuc sch'uhunel yo'tanic ta stojol Dios .
45011027	Ha ini te c'op te ya jchahp soc te bin ora ya jloq'uesbe te smulique , te xchihe .
45011028	Ha yu'un scontrahinejic te lec yach'il c'op ta acajic ; pero ta scuenta tsahel , c'uxultaybilic ta scaj te antiguo tatiletique ,
45011029	como ma xhu' ta lajimbeyel sc'oblal te mahtaniletic soc te iq'uel yu'un Dios .
45011030	Hich te bin ut'il ma ba la ach'uhumbeyic smandar Dios ta nahil to , pero ta ora ini la awich'iquix c'uxultayel ta scuenta te ma ba ya sch'uhumbeyic smandar Dios te israeletic ,
45011031	ha nix hich yo'tic ma ba yac sch'uhumbeliquix mandar scuenta yu'un ha nix hich ya me yich'ic c'uxultayel , hich te bin ut'il awich'ojic c'uxultayel te ha'exe .
45011032	Como Dios la yac' te chucul c'oht spisilic yu'un sc'axuntayel mandar , scuenta yu'un ya sc'uxultay ta spisilic .
45011033	¡ C'ax c'ubul ay te yutsil sp'ijil soc te bin ay ta na'el yu'un Dios ! ¡ Ma xhu' ta na'el te chahpanel yu'un soc ma xhu' ta na'el te behetic yu'une !
45011034	¿ Mach'a sna'oj te bin snopoj te Cajwaltique ? o ¿ mach'a a te j'ac'-o'tanil yu'un ?
45011035	¿ Mach'a a te nahil ay bin la ya'be te Dios scuenta yu'un ya x'a'bot stojol yu'un ?
45011036	como spisil talem ta stojol , soc ha cuxul ta scuenta , soc ha nix yu'un Dios spisil bintic ay . Ay ta halbeyel yutsil sc'oblal sbahtel q'uinal stuquel . Hichuc .
45012001	Ha yu'un , quermanotac , ya calbeyex wocol ta scuenta te sc'uxul yo'tan Dios te yacuc awac' abaq'uetalic scuenta cuxul chic'bil mahtanil , te ch'ultesbil soc te lec yo'tan Dios yu'un , te hich ya sc'an ch'uhuntayel awu'unic te Diose .
45012002	Ma me xapajbeyic stalel te bahlumilal , yanuc awilelic ta scuenta yach'ubtesel te snopojibal awu'unic , scuenta yu'un hich yac ana'ic a te bin ya sc'an yo'tan te Dios , te ha ay yutsil soc te c'ax leque .
45012003	Ta scuenta te bin a'bilon yu'un Dios , ya calbeyex ta apisilic te ma me c'ax hich muc' yac acuy abahic a te bin ut'il ya sc'ane , yich'ojuc me scuentahil te yac ap'is abahic , ha chican hich smuc'ul sch'uhunel awo'tan a'botex yu'un Dios ta jujutuhlex .
45012004	Hich te bin ut'il ay bayel ta chahp te ay ta jbaq'uetaltic , pero ma junuc nax ya'telic ta spisilic ,
45012005	ha nix hichotic , aunque tsobolotic , junax jbaq'uetaltic ta scuenta Cristo , junax c'ohemotic .
45012006	Ha yu'un ay chahpalchahp mahtaniletic cu'untic , ha chican bin a'bibilotic yu'un Dios : te mach'a ha smahtan yalel sc'op-jalwanej , pasa chican hich smuc'ul sch'uhunel yo'tan ;
45012007	teme a'batinel , ac'a yac' sba ta a'batinel ; te mach'a ya xp'ijubteswan , ac'a ya'iy p'ijubteswanej ;
45012008	te mach'a ya yac' yip-o'tanil , ac'a yac' yip o'tanil ; te mach'a ya xmahtanteswan , junuc me yo'tan ac'a yac' ; te mach'a ya xtsobawan , spisiluc me yo'tan ac'a spas ; te mach'a ya ya'iy c'uxultaywanej , tse'eluc me yo'tan ac'a spas .
45012009	Ma me babac'opuc te sc'uxul awo'tanic . Ihlayahic te bin chopol , t'una me te bin leque .
45012010	Talel c'axel c'ux me xawa'iy abahic te bin ut'il awermano abahic ; talel c'axel me xawich' abahic ta muc' .
45012011	O'tantaya spasel te bin ya sc'an pasel , ma me xch'ajubex ; ayuc yip awo'tanic ta a'batinel ta stojol te Cajwaltique .
45012012	Tse'eluc awo'tanic ta smahliyel , cuhchuc me awu'unic wocol , ma me xquehchajex ta sc'oponel Dios .
45012013	A'beyahic bin ya xtuhun yu'un te mach'atic ch'uhltesbilic ; ic'ahic ochel ta ana te mach'atic yan banti talemic .
45012014	Halbeyahic lec sc'oblal te mach'atic ya yuts'inex ; halbeyahic lec sc'oblal , ma me xabohlobtesbeyic sc'oblal .
45012015	Tse'eluc me awo'tanic soc te mach'atic tse'el yo'tanic ; oc'anic me soc te mach'atic ya x'oq'uic .
45012016	Junuc me awo'tan abahic . Ma me xatoy abahic , joquinahic te mach'atic peq'uel ayique . Ma me p'ijuc xacuy abahic .
45012017	Ma me xasutbeyic ta bin chopol te mach'a chopol bin ya spasbeyex ; pasahic te bin lec ta stojol spisil ants-winiquetic .
45012018	Ta ban c'alal ya xhu' awu'unic , lamaluc me awo'tanic soc spisil ants-winiquetic .
45012019	Quermanotac te c'uxex ta co'tan , ma me xapac ac'abalic , ac'a a'tejuc te yilimba Dios , como hich ts'ihbabil : Ho'on cu'un suhtesbeyel spacol ; ho'on ya ca'be stoj , xchi te Cajwaltique .
45012020	Ha yu'un teme ay swi'nal te acontra , a'beya swe'el ; teme taquin yo'tan , a'beya bin ya yuch' , como teme hich yac apase , sjel ta yac abusambe c'ahc'al ac'al ta sjol .
45012021	Ma me xawac' stsalat te bin chopol , ha'at me xatsal ta bin lec te bin ma lecuque .
45013001	Spisilic ac'a yac' sbahic ta cuentahinel yu'un te mach'atic muc' ya'telic , como mayuc mach'atic yich'oj ya'telic te ma ha'uc a'bibilic yu'un Dios .
45013002	Ha yu'un te mach'a ya scontrahin te mach'a ay ya'tel , ha ya scontrahin te bin chahpambil yu'un Dios . Te mach'atic hich ya scontrahinic , ha nix yac slehbel ya'iyic castigo .
45013003	Como te mach'atic ay ya'telic ma yu'unuc ya ya'be xiwel te mach'atic lec bin ya spasic , ha nax te mach'atic chopol bin ya spasique . Teme yac ac'an te ma ba yac axi' te mach'a ay ya'tel , pasa te bin lec , hich ya xhalbotat lec ac'oblal yu'un ,
45013004	como ha a'bat yu'un Dios yu'un hich lec ya xc'ohat a . Yan teme yac apas te bin chopol , xiwan me yu'un , como ma tojoluc yich'oj te espada , como ha a'bat yu'un Dios , ha ya ya'be castigo te mach'a chopol bin ya spase .
45013005	Ha scuentahil te ya sc'an te ya cac' jbahtic ta cuentahinel yu'un , ma ha'uc nax yu'un te ya yac' castigo , pero ha ta scuenta te hich ya yalbat te awo'tane .
45013006	Ha scuentahil te yac atoj apatanic , como ha a'batetic yu'un Dios te spisil ora ya xcuentahinwan .
45013007	Tojahic me spisil teme ay mach'atic ay abetic yu'un : teme ha patanil , a'beyahic ; teme ha spatanil biluc , a'beyahic ; te mach'a ay ta ich'el ta cuenta , ich'ahic me ta cuenta ; te mach'a ay ta ich'el ta muc' , ich'ahic me ta muc' .
45013008	Ma me ayuc mach'a ay abetic yu'un , ha nax me abetic te c'ux yac awa'iy abahique , como te mach'a c'ux ya ya'iy ta yo'tan te spat-xuhc , hich hu'em yu'un spasel te bin ya yal te Ley ,
45013009	como hich ya yal : Ma me xawa'iy antsiwej soc ma me xawac' aba ta antsinel , ma me xawa'iy milaw , ma me xawa'iy elec' , ma me xbic'taj awo'tan , xchi , soc te yantic mandariletic , junax sc'oblalic : C'ux me xawa'iy ta awo'tan apat-axuhc , hich te bin ut'il c'ux yac awa'iy aba te ha'ate , xchi .
45013010	Te sc'uxul-o'tanil ma ba ya spasbe te bin chopol te spat-xuhc ; ha yu'un te sc'ohtesel ta pasel te Ley , ha te sc'uxul-o'tanile .
45013011	Ya sc'an te hich ya jpastic , te bin ut'il jna'ojtic bin c'ahc'alil ayotic ini , ha te bin ut'il yorahilix te ya jwic' jsitic te wayalotic , como nopol xan ay te jcoleltic te bin ut'il c'alal hahch jch'uhuntique .
45013012	C'uhbenix ahc'abal , nopol ya sacub te q'uinale . Ha yu'un ac'a jch'aytic hilel te bin scuenta te yihc'al q'uinal , ha ac'a jchahpan jbahtic soc te a'tejibaletic yu'un te sacal q'uinale .
45013013	Lecuc me ac'a ayinucotic ta q'uinal , hich te bin ut'il ya sc'an ta c'ahc'alel ; ma me ha'uc ya xbaht ta co'tantic puro we'el soc yacubel , ma me xca'iytic antsiwej soc ma me xawac' abahic ta antsinel , ma me xca'iytic chijil-o'tanil , ma me xca'iytic hach-c'op soc ti'ti'o'tantaywanej .
45013014	Ha me xawac' yu'untayex te Cajwaltic Jesucristo , ma me xanopic spasel mulil te ya smulan spasel te abaq'uetalique .
45014001	Ic'ahic me te mach'atic mayuc yip sch'uhunel yo'tanic , pero ma yu'unuc te yac atijic ta c'op yu'un te bintic ay ta nopel ta o'tanil .
45014002	Yu'un ay mach'a sch'uhunej te lec ta we'el spisil we'elil ; yan te mach'a mayuc yip yo'tan , itaj nax ya swe' .
45014003	Te mach'a ya swe' spisil , ma me sp'aj te mach'a ma ba ya swe'e . Ha nix hich te mach'a ma ba ya swe' spisil , ma me xyich'o-c'optay te mach'a ya swe' spisil , como ic'bil yu'un Dios .
45014004	¿ Mach'a yac acuy aba a te yac awalbe smul te ya'bat te yane ? Ha chican stuquel te yajwal teme lec ya yil o teme ma lecuc ya yil te ya'bate . Lec ya xc'oht , como ay yu'el te Cajwaltic te ya yac' te lec ya xc'oht yu'une .
45014005	Ay mach'a ay sc'oblal te jun c'ahc'al yu'un te yantic c'ahc'aletic ; ay mach'a te pajal sc'oblal ta yo'tan spisil te c'ahc'aleletique . Ya sc'an te jujutuhl mero hich yo'tan te bin snopoje .
45014006	Te mach'a ya yich' ta cuenta te jun c'ahc'al , ha ya spas ta scuenta te Cajwaltic , soc te mach'a mayuc ta cuenta yu'un te c'ahc'al , ha ya spas ta scuenta te Cajwaltique . Te mach'a ya swe' , ta scuenta Cajwaltic ya swe' , como ya yalbe wocol Dios yu'un ; soc te mach'a ma swe' , ta scuenta Cajwaltic ma ba ya swe' , soc ha nix hich ya yalbe wocol Dios yu'un .
45014007	Ma jtuquel-o'tanticuc te cuxulotic , soc ma jtuquel-o'tanticuc te ya xchamotique .
45014008	Teme cuxulotic , ha ta scuenta Cajwaltic te cuxulotic ; teme ya xchamotic , ha ta scuenta Cajwaltic te ya xchamotique . Ha yu'un teme cuxulotic o teme ya xchamotic , ha yu'unotic te Cajwaltique .
45014009	Como ha cham Cristo soc cha'cuxaj tal scuenta yu'un ha Ajwalil ya xc'oht yu'un te mach'atic chamenic soc te mach'atic cuxulique .
45014010	Pero te ha'ate ¿ bin yu'un yac awalbe smul te awermano ? Ha nix hichat , ¿ bin yu'un yac ap'aj te awermano ? como jpisiltic ya xc'ohotic ta ich'el ta c'op ta stojol te chapajibal yu'un Cristo .
45014011	Yu'un hich ts'ihbabil : Ho'on cuxulon , xchi te Cajwaltic , spisilic me ya squejan sbahic ta jtojol ; soc spisil ehal ya me yalic ta jamal te ho'on Dioson , xchi .
45014012	Ha yu'un jujutuhlotic ya xc'oht cac'tic cuenta ta stojol Dios .
45014013	Ha yu'un ma me talel c'axeluc ya jlehbe jba jmultic , ha lec ac'a jnoptic bin ut'il ma ba ya ca'betic sc'ohchinojibal o te bin ya xyahlic yu'un te quermanotique .
45014014	Jna'oj soc hich ay ta co'tan ta scuenta te Cajwaltic Jesús , te mayuc bin bohloben sc'oblal ; pero te mach'a ya scuy te bohloben sc'oblale , yu'un nix bohloben sc'oblal ta stojol abi .
45014015	Teme ta scaj we'elil te ya smel yo'tan te awermano , yu'un nix ma ba ayat ta spasel te bin ya sc'an te sc'uxul-o'tanile . Ma me ha'uc ta scuenta te bin yac awe' te yac awac' ch'ayuc te mach'a cham Cristo yu'une .
45014016	Ma me xawac' te chopol ya xhalot sc'oblal yu'un te bin lec te yac awalic ,
45014017	como te cuentahinel yu'un Dios ma ha'uc we'el uch'el , ha te bin toj ta pasel , lamal q'uinal soc tse'el-o'tanil ta scuenta te Ch'ul Espíritu ,
45014018	como te mach'a hich ya yac' sba ta a'batinel yu'un Cristo , lec yo'tan Dios yu'un soc lec sc'oblal yu'un ants-winiquetic .
45014019	Ha yu'un ya me jt'untic bin ut'il ya xlahmaj q'uinal yu'un soc te talel c'axel ya quich'tic quiptic a .
45014020	Ma me xajimbe te ya'tel Dios ta scaj we'elil . Spisil bintic ay , lec sc'oblal , pero ma lecuc teme ay mach'a ya ya'be sc'ohchin sba yantic ta scuenta te bin ya swe'e .
45014021	Ha lec te ma ba ya swe' ti'bal o te ma ba ya yuch' vino , o biluc a te ya yac' sc'ohchin sba te awermano .
45014022	Te bin ach'uhunej , ch'uhuna atuquel ta stojol Dios . Ha bayel yutsil te mach'a ya sna' te ma teyuc ya sta smul a te bin lec ya ya'iy ya spase .
45014023	Yan te mach'a ya swe' aunque ya sna' te ma lecuc te hich ya spas , tey ya sta smul a , como ma ba ya spas soc sch'uhunel yo'tan ; soc spisil te bintic ma ba talem ta scuenta sch'uhunel-o'tanil , ha mulil abi .
45015001	Ho'otic te ay yip co'tantic ya sc'an te ya xcuhch cu'untic te mach'atic mayuc yip yo'tanic , ma me ha'uc ya jlehtic te bin lec co'tantic yu'un ta jtuqueltic .
45015002	Jujutuhlotic ac'a jlehbetic te bin lec yo'tan yu'un te jpat-xuhctic , ha te bin lec ya xtuhun yu'une , yu'un hich ya yich' yipic a ,
45015003	como ha nix hich te Cristo ma ha'uc la sle te bin lec yo'tan yu'un stuquel , hich te bin ut'il ts'ihbabil : Ha c'oht ta jtojol te ixta'c'optayel yu'un te mach'atic ya yixta'c'optayat , xchi .
45015004	Como spisil te bintic ts'ihbabil ta nahil , scuenta jp'ijubteseltic te la yich' ts'ihbayel , scuenta yu'un ay smuc'ul co'tantic ta scuenta te bin ya xcuhch cu'untic soc ta scuenta te yip co'tantic ya jtahtic yu'un te bin ts'ihbabile .
45015005	Te Dios te ya yac' te ya xcuhch cu'untic soc te ya ya'botic smuc'ul co'tantic , ac'a yac' te jun awo'tan abahic ta scuenta Cristo Jesús ,
45015006	scuenta yu'un junax awo'tanic soc ac'opic yac awalbeyic yutsil sc'oblal te Dios , te Stat te Cajwaltic Jesucristo .
45015007	Ha yu'un talel c'axel xawic' abahic , hich te bin ut'il la yic'otic te Cristo , scuenta yu'un ya xhalbot yutsil sc'oblal te Diose .
45015008	Ya calbeyex , te Cristo Jesús tal yac' sba ta a'batinel ta stojol mach'atic yich'ojic circuncisión yu'un ya yac' ta ilel te bin smelelil yu'un Dios , scuenta yu'un ya yac' c'ohtuc ta pasel te bin yaloj ta jamal ta stojol te me'iltatiletic ,
45015009	soc scuenta yu'un te jyanlumetic ya yalbeyic yutsil sc'oblal Dios yu'un te sc'uxul yo'tan , hich te bin ut'il ts'ihbabil : Ha yu'un ya calbat yutsil ac'oblal ta yohlil te jyanlumetic soc ya jc'ayojtaybat abihil , xchi .
45015010	Soc hich ya yal : Jyanlumex , tse'eluc me awo'tanic soc te pueblo yu'une , xchi .
45015011	Soc ya yal xan : Halbeyahic wocol te Cajwaltic , spisil jyanlumetic , c'ayojtaybeyahic yutsilal , spisil nacionetic , xchi .
45015012	Soc hich ya yal te Isaías : Ya me xcha'col te slohp' Isaí , ha te mach'a ya xhahch scuentahin te jyanlumetic ; ha me ya smuc'ulin yo'tanic te nacionetique , xchi .
45015013	Te Dios yu'un smuc'ul-o'tanil ac'a snojesbeyex awo'tanic ta tse'el-o'tanil soc lamal-o'tanil ta scuenta te bin ach'uhunejic , scuenta yu'un ay bayel smuc'ul awo'tanic ta scuenta yu'el te Ch'ul Espíritu .
45015014	Quermanotac , sch'uhunej co'tan te ay bayel yutsil awo'tanic soc te ay bayel bin ana'ojic , hich talel c'axel ya xhu' yac anohptes abahic .
45015015	Ay nix banti tulan la jts'ihbayex yu'un ya ca'beyex ana'ic xan a , ta scuenta te bin a'bilon yu'un Dios
45015016	scuenta yu'un ay ca'tel yu'un Jesucristo ta stojol te jyanlumetic , ha te ya ca'telin yalel te lec yach'il c'op yu'un Dios , scuenta yu'un ha mahtanil ya xc'ohtic te jyanlumetic te lec yo'tan Dios yu'un , te ha ch'uhltesbilic yu'un te Ch'ul Espíritu .
45015017	Ha yu'un ay bin ya jtoy jba yu'un ta scuenta Cristo Jesús yu'un te ca'tel ta stojol Dios ,
45015018	como mayuc yan bin ya cal , ha nax ya cal te bin la spas Cristo ta jcuenta , yu'un ya sch'uhunic mandar te jyanlumetique . Hich la jpas ta scuenta te jc'op soc te ca'tel ,
45015019	ta scuenta yip te señahiletic soc jchahp a'teliletic pasbil ta scuenta yu'el te Espíritu yu'un Dios . Hich c'alal Jerusalén soc ta sjoyobal ha to ta sq'uinal Ilírico , spisil la jnojes ta lec yach'il c'op yu'un Cristo .
45015020	Hich la jco'tantay spuquel te lec yach'il c'op , ma teyuc a ta banti halbilix sc'oblal te Cristo , scuenta yu'un ma ba ya x'a'tejon ta banti hahchemix ya'tel yan ,
45015021	pero hich te bin ut'il ts'ihbabil : Te mach'atic mayuc bin ora halbotic sc'oblal , ya me yilic ; te mach'atic mayuc xya'iybeyic sc'oblal , ya me xc'oht ta yo'tanic , xchi .
45015022	Ha scuentahil te bayel buelta ay bin la smacon te hich ma ba tal quilex .
45015023	Pero yo'tic mayuquix lec banti ya xhu' ya x'a'tejon xan li'i , soc te bin ut'il ayix bayel ha'bil te co'tanuc ya xtal quilex ,
45015024	ya me xtalon ta banti ayex te c'alal ya xbohon ta España . Co'tanuc ya xc'ax quilex , yu'un ya jmulan te ya joquinex cheb oxeb c'ahc'al , patil yacuc acoltayonic xan bahel ta España .
45015025	Pero yo'tic ya xbohon ta Jerusalén yu'un ya xbaht ca'be scoltayel te mach'atic ch'ultesbilique .
45015026	Como ta Macedonia soc ta Acaya soc yutsil yo'tanic la stsobic mahtanil yu'un scoltayel te pobrehetic te ayic ta yohlil te mach'atic ch'uhltesbilic ta Jerusalén .
45015027	Lec la ya'iyic te hich ya spasic , soc ay sbetic yu'unic , como teme pajal yich'ojic te jyanlumetic te bintic ay yu'un te judíohetic te bintic scuenta sch'uhlelic , ya sc'an te ya scoltayic a te bintic scuenta sbaq'uetalic .
45015028	Ha yu'un te c'alal ya xlaj co'tan ta spasel ini , teme la jca'be ta sc'abic te mahtanile , ya xc'ax quilex te c'alal ya xbohon ta España .
45015029	Ya jna' te c'alal ya xbohon te banti ayex , ya xc'ohon soc bayel bendición yu'un te lec yach'il c'op yu'un Cristo .
45015030	Quermanotac , ya calbeyex wocol ta scuenta te Cajwaltic Jesucristo soc ta scuenta sc'uxul yo'tan te Espíritu , te yacuc acoltayonic ta sc'oponel Dios
45015031	te ha'uc libre ya xc'ohon ta sc'ab te mach'atic mayuc sch'uhunel yo'tanic te ayic ta Judea , soc te lecuc yo'tanic yu'un te scoltayel te ya ca'be te mach'atic ch'uhltesbilic ta Jerusalén ,
45015032	scuenta yu'un tse'el co'tan ya xc'ohon ta banti ayex , teme hich ya sc'an Dios , soc te hich pajal lec q'uinal ya ca'iytic a .
45015033	Ac'a sjoquinex apisilic te Dios yu'un lamal q'uinal . Hichuc .
45016001	Ya ca'beyex ta acuentahic te quermanatic Febe , te ha diaconisa yu'un te iglesia ta Cencrea .
45016002	Ic'bonic me ta scuenta te Cajwaltic , hich te bin ut'il ay ta pasel yu'un te mach'atic ch'uhltesbilic , soc coltayahic ta bin ya xtuhun yu'un , como bayel mach'atic scoltaylanej , soc ha nix hich la scoltayon .
45016003	Halbon xcoltanuc te Priscila soc te Aquila , te jmohlol ta a'tel ta scuenta Cristo Jesús .
45016004	C'an yac' scuxlejalic ta jcuenta . Ma jtuqueluc ya calbe wocol , ha nix hich ya yalbeyic wocol spisil te iglesia yu'un te jyanlumetique .
45016005	Soc halbon xcoltanuc te iglesia te ya stsob sba ta sna . Halbon xcoltanuc te Epeneto , te c'ux ta co'tan , te ha nahil la sch'uhun Cristo ta Acaya .
45016006	Halbon xcoltanuc te María , te bayel a'tejem ta awohlilique .
45016007	Halbon xcoltanuc te Andrónico soc te Junias , te jmohlol-ts'ahquil soc te pajal la jquich' chuquel soc . Ha ich'bilic ta cuenta ta yohlil te jpuc-c'opetic , soc ha nahil cu'un la sch'uhunic Cristo .
45016008	Halbon xcoltanuc te Amplias , te c'ux ta co'tan ta scuenta Cajwaltic .
45016009	Halbon xcoltanuc te Urbano , te jmohlolcotic ta a'tel ta scuenta Cristo Jesús , soc te Estaquis , te c'ux ta co'tane .
45016010	Halbon xcoltanuc te Apeles , te chican te jun yo'tan ta stojol Cristo . Halbon xcoltanuc ta sjunal sna te Aristóbulo .
45016011	Halbon xcoltanuc te Herodión , te jmohlol-ts'ahquil . Halbon xcoltanuc ta sjunal sna te Narciso , te ayic ta stojol te Cajwaltique .
45016012	Halbon xcoltanuc te Trifena soc te Trifosa , te yacalic ta a'tel ta stojol te Cajwaltique . Halbon xcoltanuc te Pérsida te c'ux ta co'tan , te bayel a'tejem ta stojol te Cajwaltique .
45016013	Halbon xcoltanuc te Rufo , te tsahbil yu'un te Cajwaltic , soc te snan , te ha jnan c'ohem .
45016014	Halbon xcoltanuc te Asíncrito , Flegonte , Hermas , Patrobas , Hermes soc te quermanotactic sjoquinejique .
45016015	Halbon xcoltanuc te Filólogo , Julia , Nereo soc te yantsilel , te Olimpas soc spisil te mach'atic ch'uhltesbilic te sjoquinejique .
45016016	Talel c'axel xapatbe aba awo'tanic ta scuenta ch'ul uhts'uyel . Xcoltanuquex laj yu'un spisil te iglesiahetic yu'un Cristo .
45016017	Quermanotac , ya calbeyex wocol , te yacuc atsahtay abahic ta stojol te mach'atic ya ya'beyex ajat abahic soc te ya yaq'uic c'ohchinojibaletic te ya scontrahinic te nohptesel awich'ojique . Parte me xawac' abahic soc ,
45016018	como te mach'atic hich ya spasic , ma ha'uc yac'oj sbahic ta a'batinel yu'un te Cajwaltic Jesucristo , ha nax ya spasic te bin ya sc'an yo'tanic stuquel . Ta scuenta t'ujbil c'opetic soc te bintic lec ta a'iyel ya slo'loybe yo'tanic te mach'atic ma sna'ic stsahtayel .
45016019	Puhquem ac'oblalic ta bayuc te yac ach'uhunic mandar , ha yu'un tse'el co'tan awu'unic . Pero ya jc'an te ay sp'ijil awo'tanic ta spasel te bin lec , te ma xana'ic spasel te bin ma lecuque .
45016020	Te Dios yu'un lamal q'uinal nopolix ya ya'beyex ats'o'ic ta teq'uel te Satanás . Ac'a sjoquinex te yutsil yo'tan te Cajwaltic Jesucristo .
45016021	Xcoltanuquex laj yu'un te Timoteo , te jmohlol ta a'tel , soc te Lucio , Jasón , Sosípater , te jmohlol-ts'ahquil .
45016022	Ho'on te Tercio , te la jts'ihbay ha'i hun ini , ya jpatbeyex awo'tanic ta stojol te Cajwaltique .
45016023	Xcoltanuquex laj yu'un te Gayo te yotsesejon ta sna soc spisil te iglesia . Xcoltanuquex laj yu'un te Erasto , te tesorero yu'un te pueblo , soc nix te quermanotic Cuarto .
45016024	Ac'a sjoquinex te yutsil yo'tan te Cajwaltic Jesucristo . Hichuc .
45016025	Te mach'a ya xhu' ya ya'beyex yip awo'tanic ta scuenta te lec yach'il c'op cu'un soc ta scuenta halbeyel sc'oblal te Jesucristo , ta scuenta te ac'bil ta na'el te bin muquen ay c'alal ta sbahtel q'uinal ,
45016026	pero ta ora ini chicanix ta scuenta te bin ts'ihbabil hilel yu'un te jalwanejetic ta scuenta smandar Dios te sbahtel q'uinal ay , te a'bot sna'ic spisil nacionetic scuenta yu'un ya sch'uhunic ;
45016027	te Dios te stuquel ay soc te ay sp'ijil yo'tan , ayuc me yutsilal sbahtel q'uinal ta scuenta te Jesucristo . Hichuc .
46001001	Pablo , te ic'bil ta jpuc-c'opil yu'un Jesucristo ta scuenta sc'anojel yo'tan Dios , soc nix te quermanotic Sóstenes ,
46001002	ya jpatbecotic yo'tanic te iglesia yu'un Dios te ay ta Corinto , te mach'atic ch'uhltesbilic ta scuenta Cristo Jesús , te ic'bilic yu'un pajal ya yich'ic ch'ultesel soc spisil yantic ta bayuc te ya yalbeyic wocol ta scuenta sbihil te Cajwaltic Jesucristo , te Ajwalil yu'unic soc cu'untic .
46001003	Ac'a c'ohtuc ta atojolic te yutsil yo'tan soc te lamal q'uinal yu'un te Jtatic Dios soc te Cajwaltic Jesucristo .
46001004	Spisil ora ya calbe bayel wocol Dios awu'unic , yu'un te yutsil yo'tan Dios te a'bibilex ta scuenta te Cristo Jesús ;
46001005	como ha ta scuenta te buen jc'uhlej c'ohemex , ta spisil c'opetic soc spisil bintic ay ta na'el ,
46001006	hich smuc'ul awich'ojic te bin ut'il ban c'alal yich'oj yip ta awo'tanic te testigo-c'op sc'oblal te Cristo ,
46001007	ha yu'un mayuc junuc mahtanil ya spasbeyex falta te c'alal yaquex ta smahliyel te ya xchicnaj tal te Cajwaltic Jesucristo ,
46001008	ha te mach'a ya ya'beyex yip awo'tanic yalel c'alal ta slajibal ora , scuenta yu'un hich mayuc amulic ya xtahbotex c'alal ya xtal te Cajwaltic Jesucristo .
46001009	Stalel jun yo'tan stuquel te Diose , te ha la yiq'uex scuenta yu'un jun awo'tanic ya xc'ohex soc te Snich'an , ha te Cajwaltic Jesucristo .
46001010	Quermanotac , ya calbeyex wocol ta scuenta sbihil te Cajwaltic Jesucristo , te junuc ac'opic ta apisilic , te manchuc yac ajat abahic , te jc'axel junuc awo'tan abahic soc junuc snopojibal awu'unic ;
46001011	como te mach'atic ayic yu'un Cloé la yalbonic te ay hahchem c'op awu'unic , quermanotac .
46001012	Ay laj hich yac awalic : Ho'on jt'unoj te Pablo ; o : Ho'on jt'unoj te Apolos ; o : Ho'on jt'unoj te Cefas ; o : Ho'on jt'unoj te Cristo , ay laj xchihex .
46001013	¿ Yu'un bal sjatoj sba te Cristo ? ¿ Ha bal cham ta cruz awu'unic te Pablo ? ¿ La bal awich'ic ha' ta scuenta sbihil te Pablo ?
46001014	Wocol yal Dios yu'un te mayuc la jca'beyex awich'ic ha' , ha nax te Crispo soc te Gayo ,
46001015	scuenta yu'un mayuc mach'a ya xhu' ya yal te ho'on ta scuenta jbihil te a'bot yich' ha' .
46001016	Soc la nix ca'be yich' ha' ta sjunal sna te Estéfanas ; ma jna' teme ay to yantic la jca'be yich'ic ha'e .
46001017	Como ma ha'uc sticonejon ta yaq'uel ich'-ha' te Cristo , ha sticonejon ta spuquel te lec yach'il c'op , pero ma ha'uc scuenta sp'ijil-c'op ants-winiquetic , scuenta yu'un ma tojoluc ya xc'oht a te cham ta cruz te Cristo .
46001018	Te mach'atic ch'ayel ya xbahtic , howil c'op cuybil yu'unic sc'oblal te cruz , yan te ho'otic te ya xcolotic , ha yu'el te Diose .
46001019	Melel hich ts'ihbabil : Ya jimbe sp'ijilic te mach'atic p'ijic ; ya cac' te mayuc scuentahil ya xc'oht te bin snopoj te mach'atic ay bin ya sna'ic , xchi .
46001020	¿ Banti ay te mach'a p'ij ? ¿ Banti ay te escribano ? ¿ Banti ay te mach'a ya xtsalawan ta c'op ta bahlumilal ? ¿ Ma bal ha'uc te Dios la yac' ta howil c'op te sp'ijil mach'atic ayic ta bahlumilal ?
46001021	Ta scuenta sp'ijil yo'tan Dios , ma ba la sna'be sba Dios ta scuenta sp'ijil mach'atic ayic ta bahlumilal ; lec la ya'iy Dios te ya yac' coluc te mach'atic ya sch'uhunic ta scuenta yalel sc'op Dios te cuybil ta howil c'ope .
46001022	Te judíohetic ya sc'an ya yilic señahiletic , soc te griegohetic ya slehic p'ijil-o'tanil ,
46001023	yan te ho'otic ya calbetic sc'oblal te cham ta cruz te Cristo : te ha c'ohchinojibal c'ohem yu'un te judíohetic , soc ha howil c'op cuybil yu'un te griegohetique ;
46001024	yan te mach'atic ic'bilic yu'un Dios , judíohetic soc griegohetic , ha yu'el Dios soc ha sp'ijil yo'tan Dios te Cristo ,
46001025	como te bin sonso yu'un Dios c'ax hich p'ij a te bin ut'il sp'ijil te ants-winiquetic , soc te bin mayuc yip yu'un Dios c'ax hich yip a te bin ut'il yip te ants-winiquetique .
46001026	Quermanotac , na'a awa'iyic bin awilelic te c'alal ic'bilex yu'un te Diose , mayuc tsobolex te ay ap'ijilic ta scuenta ch'ich'-baq'uet , soc mayuc tsobolex te tulan awa'telic o te muc' ac'oblalique ;
46001027	ha tsahbil c'oht yu'un Dios te bin mayuc sc'oblal ta bahlumilal scuenta yu'un ya sq'uexlaltes te mach'atic ay sp'ijilic ; soc ha tsahbil c'oht yu'un Dios te bin mayuc yip ta bahlumilal scuenta yu'un ya sq'uexlaltes te mach'atic ay yipic ;
46001028	soc ha tsahbil c'oht yu'un Dios te bin mayuc stuc soc te bin p'ajbil ta bahlumilal , soc te bin ma ba ay , scuenta yu'un ya slajimbe sc'oblal te bin aye ,
46001029	scuenta yu'un mayuc mach'a ya xhu' ya stoy sba ta stojol a te Diose .
46001030	Ha nix ta scuenta Dios te jun ayex soc Cristo Jesús , te ha sp'ijil co'tantic c'oht yu'un Dios soc te ha ta scuenta te halbotic te toj ayotic , te ch'ultesbilotic soc te colemotic ta libre yu'une ,
46001031	scuenta yu'un , hich te bin ut'il ts'ihbabil : Te mach'a ya sc'an ya stoy sba , ac'a stoybe sc'oblal te Cajwaltique , xchi .
46002001	Ha yu'un , quermanotac , te c'alal c'oht calbeyex awa'iyic te bin halbil yu'un Dios , ma ba c'oht cal t'ujbil c'opetic o p'ijil c'opetic ,
46002002	como la jnop te mayuc yan bin ay ta co'tan c'alal ayon ta awohlilic a , ha nax te Jesucristo te laj ta cruz .
46002003	Te c'alal ayon ta awohlilic mayuc quip soc bayel ayon ta xiwel soc nihc co'tan yu'un .
46002004	Ma ba la jc'oponex soc ma ba la jcalbe sc'oblal Cristo ta scuenta sp'ijil-c'op ants-winiquetic soc tsaltamba-c'op , pero ha ta scuenta yaq'uel ta ilel te yu'el te Espíritu ,
46002005	scuenta yu'un ma ha'uc ta scuenta sp'ijil-c'op winiquetic te ipajem te sch'uhunel awo'tanic , ha ta scuenta yu'el te Diose .
46002006	Pero ya calcotic p'ijil-c'op ta yohlil te mach'atic muq'uiquix , ma ha'uc te p'ijil-o'tanil yu'un te bahlumlal o yu'un te mach'atic ay ya'telic ta bahlumilal , te ya xlaj sc'oblale .
46002007	Ha ya xc'opojotic te ta sp'ijil yo'tan Dios te muquen ay , ha te p'ijil-c'op te muquen ay , te ta shahchibal to tal chapal yu'un Dios te ha cutsilaltic ya xc'oht .
46002008	Ma ba la sna'beyic scuentahil jtuhluc te mach'atic ay ya'telic ta bahlumilal , como te lajuc sna'beyic scuentahil , ma ba la yaq'uic ta milel ta cruz te Cajwaltic te ay yutsilal te hichuque .
46002009	Hich te bin ut'il ts'ihbabil : Mayuc sitil yiloj , mayuc chiquinil ya'iyej , mayuc mach'a sna'oj ta yo'tan te bintic chahpambil yu'un Dios te ya ya'be te mach'atic c'ux ta yo'tanic te Diose , xchi .
46002010	Pero Dios la ya'botiquix jna'tic ta scuenta te Espíritu , como te Espíritu ya stsahtay spisil , ha nix hich te bin muquen ay yu'un Dios .
46002011	Como ¿ mach'a ya xhu' ya sna'be yo'tan te winique ? pues ha nix te sch'uhlel te winique . Ha nix hich mayuc mach'a ya sna'be sba te bintic ay yu'un Dios , ha nax te Espíritu yu'un Dios .
46002012	Te ho'otic ma ha'uc quich'ojtic te espíritu yu'un bahlumilal , ha quich'ojtic te Espíritu te talem ta stojol Dios , scuenta yu'un hich ya jna'tic a te bin ya'beyejotic te Diose .
46002013	Ha ya calbecotic sc'oblal ini , ma ha'uc ta scuenta sp'ijil-c'op ants-winiquetic , pero ha te c'opiletic ya yac' ta nopel te Espíritu , te ha ya ca'becotic snopic te mach'atic ayic ta scuenta te Espíritu .
46002014	Te mach'a ma ba yich'oj te Espíritu , ma xc'oht ta yo'tan te bintic scuenta te Espíritu yu'un Dios , como scuyoj ta howilc'op , ma xhu' ya sna'be scuentahil , como ha ya sc'an tsahtayel ta scuenta te Espíritu .
46002015	Yan te mach'a yich'oj te Espíritu , ya sna' stsahtayel spisil bintic ay , pero mayuc ta tsahtayel yu'un yantic stuquel .
46002016	¿ Mach'a ya c'an sna' te bin snopoj te Cajwaltique ? ¿ Mach'a ay bin ya ya'be snop ? Yan te ho'otique quich'beyejtic sp'ijil yo'tan te Cristo .
46003001	Ha yu'un , quermanotac , ma ba hu' cu'un te la jc'oponex hich te bin ut'il te mach'atic ayic ta scuenta te Espíritu , como ta scuenta ch'ich'-baq'uet ayex , hich ayex te bin ut'il bic'tal alaletic ta stojol Cristo .
46003002	La jca'beyex awuch'ic leche , ma ha'uc tulan we'elil , como ma to xhu' awu'unic ,
46003003	como ayex to ta scuenta ch'ich'-baq'uet . Te bin ut'il ay ta awohlilic xut'et-o'tanil soc hach-c'op ¿ ma bal ayuquex ta scuenta ch'ich'-baq'uet soc te hich ayex te bin ut'il yantic winiquetic ?
46003004	Como hich ya yal te yane : Ho'on jt'unoj te Pablo , xchi , soc hich ya yal te yane : Ho'on jt'unoj te Apolos , xchi . ¿ Ma bal yu'unuc ayex ta scuenta ch'ich'-baq'uet ?
46003005	¿ Mach'a a te Pablo , soc mach'a a te Apolos ? Ha a'batetic te ha ta scuentahic te la ach'uhunique ; soc ha chican te bin a'bot spas jujutuhl yu'un te Cajwaltique .
46003006	Ho'on la jts'un , te Apolos la ya'be ya'lel , pero Dios la yac' ch'ihyuc .
46003007	Ha yu'un ma ha'uc ay sc'oblal te mach'a ya ya'iy ts'umbajel o te mach'a ya ya'be ya'lel , ha ay sc'oblal te Dios te ya yac' ch'ihyuc .
46003008	Pajal ayic te mach'a ya ya'iy ts'umbajel soc te mach'a ya ya'be ya'lel , soc jujutuhl ya x'a'bot yich' stojol , ha chican bin yilel ya'telic .
46003009	Como te ho'otcotic joc jbahcotic ta a'tel soc Dios ; te ha'exe sts'unubex Dios , ha snahex Dios .
46003010	Ta scuenta te bin a'bibilon yu'un Dios , ho'on , te bin ut'il ya jna' ta lec pas-na , la jca'be yich'o-ip , yan mach'a ya sts'ahcuy mohel ; pero jujutuhl ac'a yil bin ut'il ya sts'ahcuy mohel .
46003011	Mayuc mach'a ya xhu' ya ya'be yan yich'o-ip te bin ut'il ayix , ha te Jesucristo .
46003012	Teme ay mach'a ya sts'ahcuy mohel ta oro , plata , t'ujbil ton , o ta te' , ac o c'ajben ta sba te yich'o-ip ,
46003013	ya me xchicnaj bin yilel ya'tel ta jujutuhl , como ya me xchicnaj ta yorahil , ta scuenta c'ahc' ya xchicnaj ; ya me yich' tsajel ta c'ahc' te ya'tel jujutuhl .
46003014	Teme stalel ya xhil te ya'tel te mach'a la sts'ahcuy mohel , ya me x'a'bot smahtan .
46003015	Yan teme ya xlaj ta c'ahc' te ya'tel , ya xch'ay te ya'tel , pero ya xcol stuquel , aunque hich bin ut'il mach'a col loq'uel ta c'ahc' .
46003016	¿ Ma bal ana'ojic te ha templohex yu'un Dios , soc te nahinem ta awo'tanic te Espíritu yu'un Dios ?
46003017	Teme ay mach'a ya sjin te templo yu'un Dios , ya me xjihnot yu'un Dios , como ch'ultesbil te templo yu'un Dios , ha'ex abi .
46003018	Ma me ayuc mach'a ya slo'loy sba ; teme ay mach'a ay ta awohlilic te ya scuy sba ta p'ij ta scuenta te bahlumilal ini , ac'a sp'is sba te mayuc bin ya sna' scuenta yu'un hich ay sp'ijil yo'tan ya xc'oht .
46003019	Como te p'ijil-o'tanil yu'un te bahlumilal ha howilc'op ta stojol Dios , hich te bin ut'il ts'ihbabil : Ya syac ta scuenta sp'ijil yo'tanic te mach'atic p'ijique , xchi .
46003020	Soc hich ts'ihbabil xan : Te Cajwaltic sna'oj te ma xtuhun te bin snopoj te mach'atic p'ijique , xchi .
46003021	Ha yu'un ma me ayuc mach'a ya stoy sba yu'un te ay bin ya xhu' yu'un te ants-winiquetic , como ha awu'unic spisil :
46003022	teme ha te Pablo , o Apolos , o Cefas , o bahlumilal , cuxlejal , lajel , te bin ay ta ora ini o te bin ya xc'oht ta pasel ta patil . Spisil awu'unic ,
46003023	soc ha'ex yu'unex Cristo , soc ha yu'un Dios te Cristo .
46004001	Ha yu'un ya sc'an ya sna'ic te ants-winiquetic te ha ya'batotcotic Cristo te ho'otcotic soc jcuentahinejcotic te bin muquen ay yu'un Dios .
46004002	Ya sc'an ya xchicnaj te jun yo'tanic jujutuhl te jcuentahinwanejetique .
46004003	Te ho'one mayuc sc'oblal ta co'tan te ya quich' chahpanel awu'unic o ta chahpajibal yu'un ants-winiquetic . ¡ Ni ma ho'ucon ya jchahpan jba !
46004004	Aunque mayuc bin chopol ya yalbon te co'tan , ma ha'uc yu'un te mayuc jmul ; te mach'a ya schahpanon ha te Cajwaltique .
46004005	Ha yu'un ma me ayuc bin yac achahpanic te ma to stahoj yorahil , ha to c'alal ya xtal te Cajwaltic , te ha ya schicnajtes bintic muquen ay ta yihc'al q'uinal soc ya me yac' ta na'el te bin snopoj ta yo'tanique . Ha to me ya yich' jujutuhl a te bin lec sc'oblal ya xhalbot yu'un Dios .
46004006	Quermanotac , ta scuenta sc'uxulex ta co'tan hich la jta ta halel bin u'til ayon soc te Apolos , scuenta yu'un hich yac anopic ta jcuentacotic te ma me xjelawex ta bin ts'ihbabil , te mayuc mach'a muc' xan ya xc'oht sc'oblal awu'unic a te bin ut'il sc'oblal te yane ,
46004007	como ¿ mach'a ya yac'at te toyol ayat yu'un te yane ? ¿ Bin ay awu'un te ma ba awich'oj ? Teme ha la awich'e ¿ bin yu'un te yac atoy aba yu'un te sjel te ma ba awich'oje ?
46004008	Ayix awu'unic spisil , jc'uhlejexix , ochemex ta ajwalil , pero ma ha'uc ta jcuentacotic . ¡ Co'tanuc te yacuc x'ochex ta ajwalil , scuenta yu'un pajal ya x'ochotic ta ajwalil a !
46004009	como , te ya cal ho'on , slajibal ac'otcotic yu'un Dios ho'otcotic te jpuc-c'opotcotique , hich bin ut'il mach'atic chapal sc'oblalic ta milel . ¡ Ayotcotic ta ilel ta comonsitil yu'un te bahlumilal , yu'un ch'ul a'batetic soc yu'un ants-winiquetic !
46004010	Cuybilotcotic te mayuc bin jna'ojcotic ta scuenta Cristo , yan te ha'exe buen p'ijex ta scuenta Cristo ; te ho'otcotic mayuc quipcotic , yan te ha'exe bayel awipic . Te ha'exe ich'bilex ta muc' , yan te ho'otcotic p'ajbilotcotic .
46004011	C'alal ora yo'tic ayotcotic ta wi'nal , ta taquinti'il , mayuc jcu'-jpac'cotic , quich'ojcotic majel , soc mayuc banti ya xnahinotcotic .
46004012	Luhbenotcotic ta a'tel ta jc'abcotic ; ya yalbotcotic chopol jc'oblalcotic , ya calbecotic lec sc'oblalic ; c'alal ayotcotic ta uts'inel , ya xcuhch cu'uncotic .
46004013	Ya sjin jc'oblalcotic , pero lec ya jc'oponcotic ; c'alal ora hich c'ohemotcotic te bin ut'il c'a'pal yu'un te bahlumilal , jch'aybilotcotic yu'un spisilic .
46004014	Ma ba hich ya jts'ihbay yu'un ya jq'uexlaltesex , pero yu'un hich ya jtojobtesex te bin ut'il cal-jnich'anex te c'uxex ta co'tane .
46004015	Aunque ay jpic soc ho'bahc' ( 10,000 ) jp'ijubteswanejetic awu'unic ta stojol te Cristo , mayuc tsobol atatic ; ho'on cal-jnich'anex ta scuenta Cristo Jesús te bin ut'il la jcalbeyex te lec yach'il c'ope .
46004016	Ha yu'un ya calbeyex wocol , nopbonic co'tan .
46004017	Ha scuentahil te la jticombeyex tal te Timoteo , ha te jnich'an te c'ux ta co'tan soc te jun yo'tan ta stojol te Cajwaltique . Ha ya ya'beyex ana'ic xan bin yilel te jcuxlejal ta stojol Cristo , bin ut'il la jcac' ta nopel ta bayuc soc ta spisil te iglesiahetique .
46004018	Ay mach'atic te stoyoj sbahic , yu'un scuyojic te ma ba ya xtal quilex .
46004019	Pero ya xtal quilex ta ora , teme hich ya sc'an te Cajwaltique , tey me ya jna'be sba a , ma ha'uc te sc'opic , ha te yipic ta spasel te mach'atic stoyoj sbahique ,
46004020	como te cuentahinel yu'un Dios ma ha'uc sc'oblal c'opetic , ha sc'oblal yip ta spasel .
46004021	¿ Bin yac ac'anic ? ¿ Ha bal yac ac'anic te ya xtal quilex soc xul , o te ya xtal quilex soc sc'uxul co'tan soc yutsil co'tan ?
46005001	Chican ac'oblalic te ay ta awohlilic mach'a yac ta antsiwej , ha antsiwej te ni mayuc hich ay ta pasel ta yohlil jyanlumetic ; ay mach'atic yic'ojbe yihnam stat .
46005002	Soc te ha'exe atoyoj abahic yu'un . ¿ Ma bal ha'uc ya sc'an te lajuc amel awo'tanic yu'un soc te lajuc aloq'uesic ta awohlilic te winic te hich la spase ?
46005003	Aunque ma ba joquex , pero joquinejex ta co'tan ya ca'iy , sjel ta joquinejex , chahpambilix cu'un te mach'a hich spasoje .
46005004	C'alal atsoboj abahic ta scuenta sbihil Cajwaltic Jesucristo soc tey ay a te espíritu cu'un , ta scuenta yu'el te Cajwaltic Jesucristo ,
46005005	ac'a yich' aq'uel ta sc'ab Satanás te winic scuenta yu'un ya xc'ax swocol ta sbaq'uetal , scuenta yu'un hich ya xcol sch'uhlel a te c'alal ya xtal te Cajwaltic Jesús .
46005006	Ma lecuc te atoyoj abahique . ¿ Yu'un bal ma ba ana'ojic te jteb nax levadura ya spajubtes sc'ohlol te we'bal ?
46005007	Loq'uesa te poco' levadura scuenta yu'un yach'il harina ya xc'ohex te mayuc levadura yich'oj , hich te bin ut'il ayexe . Como te Pascua cu'untic , ha te Cristo , yich'ojix milel ta jcuentatic .
46005008	Ha yu'un ac'a jpastic te q'uin , ma ha'uc soc te poco' levadura , ha te levadura yu'un te bin chopol soc te bin mulil , ac'a jpastic te q'uin soc te pan te ma ba yich'oj levadura , ha te ich'bil scuentahil soc smelelil .
46005009	La jts'ihbabeyex ta carta te ma me xajoquin abahic soc j'antsiwejetic .
46005010	Ma ha'uc ya calbe sc'oblal te j'antsiwejetic ta bahlumilal , te mach'atic ay st'ut'ilic , te j'eleq'uetic soc mach'atic sch'uhunejic lotil diosetic ; ya sc'an ya xloq'uex ta bahlumilal te hichuque .
46005011	Pero ya jts'ihbabeyex te ma me xajoquinic te mach'a ya scuy sba ta hermano , teme ha j'antsiwej , o te ay st'ut'il , sch'uhunej lotil diosetic , j'ixta'c'op , jyacubel o j'elec' ; ma me xajoquin abahic ta we'el soc .
46005012	Como ¿ bin cochel a te ho'on ya jchahpan te mach'atic ma ba ayic ta iglesia ? ¿ Ma bal ha'uc yac achahpanic te mach'atic ayic ta iglesia ?
46005013	Te mach'atic ma ba ayic ta iglesia ya me yich'ic chahpanel yu'un Dios . Ha yu'un loq'uesa ta awohlilic te mach'a c'ax chopol bin spasoje .
46006001	Teme ay hahch c'op awu'unic ta stojol yan , ¿ lec bal yac awa'iyic teme yac awac' abahic ta chahpanel yu'un mach'atic ma ba sch'uhunejic Dios , te ma ha'uc ta stojol te mach'atic ch'ultesbilique ?
46006002	¿ Yu'un bal ma ba ana'ojic te mach'a ch'uhltesbilic ya me schahpanic te mach'atic yu'un te bahlumilale ? Teme yac achahpanic te mach'atic ayic ta te bahlumilal , ¿ yu'un bal ma xhu' awu'unic schahpanel te bintic peq'uel sc'oblale ?
46006003	¿ Ma bal ana'ojic te ya me jchahpantic te ch'ul a'batetique ? ¿ Ha'uc to balix a te bintic scuenta te jcuxlejaltic li' ta bahlumilal ?
46006004	Ha yu'un teme ay hahchem c'op te bintic scuenta te cuxlejal li'i , ¿ bin yu'un yac awac' ta chahpanel ta stojol mach'atic mayuc ya'telic ta stojol te iglesia ?
46006005	Hich ya calbeyex yu'un ya xq'uexawex a . ¿ Yu'un bal mayuc jtuhluc ta awohlilic te ay sp'ijil yo'tan te ya xhu' ya schahpan c'op ta yohlil te yermanotac ?
46006006	Teme ay ya scontrahin sbahic soc yermanotac ¡ ya schahpanic ta stojol te mach'atic ma ba sch'uhunejic Dios !
46006007	Melel , tsalbil c'ohemex te bin ut'il yac acontrahimbel abahic . ¿ Ma bal ha'uc lec xan te ya xcuhch awu'unic te bin ma stojiluc ta pasel ta atojolic ? ¿ Ma bal ha'uc lec xan te ya xcuhch awu'unic te yac awich'ic lo'loyel ?
46006008	Pero ha'ex nix yac apasbeyic te bin ma stojiluc ta pasel soc yac awa'iyic elec' , ¡ hich yac apasbeyic te awermanotaque !
46006009	¿ Ma bal ana'ojic te ma ba ya x'a'bot yich'ic te cuentahinel yu'un Dios te mach'atic chopolique ? Ma me slo'loybeyex awo'tanic : te jpas-muliletic , te mach'atic sch'uhunejic lotil diosetic , j'antsiwejetic , mach'atic smohlol sba ta winiquil o ta antsil te ya sjoquin sbahic ,
46006010	j'eleq'uetic , mach'atic ay st'ut'ilic , jyacubeletic , j'ixta'c'opetic , jlo'loyej-biluquetic , ha'ic ini ma ba ya x'a'bot yich'ic te cuentahinel yu'un Dios .
46006011	Ay hich ayex ta namey , pero pocbilexix , ch'ultesbilexix soc halotix te toj ayex ta scuenta sbihil te Cajwaltic Jesucristo soc ta scuenta te Espíritu yu'un te Dios cu'untique .
46006012	Libre ayon ta spasel spisil , pero ma spisiluc lec ta pasel ; libre ayon ta spasel spisil , pero mayuc bin ya cac' yu'untayon .
46006013	Te we'elil ha yu'un ch'uhtul soc te ch'uhtul ha yu'un we'elil , pero Dios ya me slajin ta schebal . Pero te jbaq'uetaltic , ma ha'uc stuc yu'un antsiwej o antsinel , ha yu'un Cajwaltic , soc te Cajwaltic ha yu'un te jbaq'uetaltique .
46006014	Te Dios te la scha'cuxajtes te Cajwaltic , ha nix hichotic ya me scha'cuxajtesotic ta scuenta yu'el .
46006015	¿ Yu'un bal ma ba ana'ojic te jbaq'uetaltic jun ay soc te sbaq'uetal Cristo ? ¿ Ya bal ca'be te bin ay yu'un te sbaq'uetal Cristo te ya sjoquin j'antsinel-ants ? ¡ Ban c'an hichuc !
46006016	¿ Yu'un bal ma ba ana'ojic te mach'a jun ya yac' sba soc j'antsinel-ants te jun sbaq'uetal ya xc'oht soc ? Como hich ts'ihbabil : Ta schebalic , jun sbaq'uetal ya xc'ohtic , xchi .
46006017	Yan te mach'a jun ya yac' sba soc te Cajwaltic , jun sch'uhlel soc .
46006018	Ahnanic ta stojol antsiwej . Spisil yantic muliletic te ya spasic ants-winiquetic ma ba ay ta sbaq'uetal ; yan te mach'a ya ya'iy antsiwej , ya sta smul ta stojol te sbaq'uetale .
46006019	¿ Yu'un bal ma ba ana'ojic te abaq'uetalic ha templo yu'un te Ch'ul Espíritu te ay ta awo'tanic , te a'botex yu'un Dios ? Ma awu'unuc abahic ,
46006020	como ay atojolic mambilex ; ha yu'un ac'ahic ta ich'el ta muc' Dios soc abaq'uetalic soc ach'uhlelic , como yu'un Dios ta schebal .
46007001	Te bin ut'il ay sc'oblal te bintic la ajoc'obonic ta hun : Lec teme ma ba ya sta sba soc ants te winique .
46007002	Pero ta scaj te ay ya sta smulic ta scuenta antsiwej , ha lec te ayuc yihnam te jujutuhl winiquetic , soc ayuc smamalal te jujutuhl antsetic .
46007003	Te winic ac'a spas te bin ya sc'an pasel ta stojol te yihnam , hich nix te ants ta stojol te smamalale .
46007004	Te ants ma stuqueluc yu'un te sbaq'uetal , ha yu'un te smamalal ; hich nix te winique ma stuqueluc yu'un te sbaq'uetal , ha yu'un te yihname .
46007005	Ma me talel c'axeluc ma xac'an yac ata abahic , ha nax teme hich achapojic chican jayeb c'ahc'al , yu'un yac awa'telinic sc'oponel Dios . Patil joquina abahic , scuenta yu'un ma ba ya sujex a te Satanás ta scaj te ma xhu' yac acom abahique .
46007006	Pero ya cal ini , ma ha'uc scuenta mandar , pero scaj ma xcuhch awu'unic .
46007007	Co'tanuc te hichuc ay spisil winiquetic te bin ut'il ayon . Pero ta jujutuhl chican bin a te smahtan yu'un Dios , yan smahtan te yane , yan smahtan te yane .
46007008	Ya calbe te mach'atic ma to ba nuhpunemic soc te me'ba' antsetic , lec te hichuc ya xhilic te bin ut'il te ho'one .
46007009	Pero teme ma ha'uc smahtanic te ya xhu' ya scom sbahic , ac'a nuhpunicuc , como ha lec xan teme ya xnuhpunic te bin ut'il yac ta c'axel swocol yu'un .
46007010	Te mach'atic nuhpunemic , hich ya jpas ta mandar , ( ma ho'ucon jmandar , ha smandar Cajwaltic ) : Te ants ma me xyihquitay smamalal .
46007011	Teme ya yihquitay , ma me xcha'nuhpun xan o ac'a scha'lecubtesbe xan sba yo'tanic . Te winic ma me sch'ay hilel te yihname .
46007012	Ho'on hich ya calbe te yantique , ( ma ha'uquix te Cajwaltic ) : Teme ay quermanotic te ma ba sch'uhunej Dios te yihnam , pero teme jun yo'tan cuxul soc , ma me sch'ay hilel .
46007013	Ha nix hich teme ay jtuhl ants te ma ba sch'uhunej Dios te smamalal , pero teme jun yo'tan cuxul soc , ma me sch'ay hilel ;
46007014	como te smamalal te ma ba sch'uhunej Dios ch'ultesbil ya xc'oht ta scuenta te yihname , soc ha nix hich te ants te ma ba sch'uhunej Dios , ch'ultesbil ya xc'oht ta scuenta te smamalal . Te manchuque , bohloben sc'oblal te awal-anich'nabic , pero yo'tic ch'uhltesbilic .
46007015	Yan teme ha ya sc'an ya yihquitay sba te mach'a ma ba sch'uhunej te Diose , ac'a yihquitay sba . Te quermanotic winic o quermanatic ants te hich ya xc'oht ta scuenta , ma ba chucbil , como ha la yic'otic Dios yu'un te lamaluc q'uinal ya x'ayinotique .
46007016	Como ¿ ya bal ana' , ha'at ants , teme ya xcol te amamalal ta acuenta ? Soc ¿ ya bal ana' , ha'at winic , teme ya xcol te awihnam ta acuenta ?
46007017	Jujutuhl hich ac'a ayinuc te bin ut'il ay te mahtaniletic a'bibilic yu'un te Cajwaltic soc bin yilel c'alal ic'ot yu'un Dios ; hich ya cal mandar ta stojol spisil te iglesiahetique .
46007018	¿ Ay bal mach'a yich'oj circuncisión a te ic'ot yu'un Dios ? Hich ac'a ayinuc . ¿ Ay bal mach'a ma ba yich'oj circuncisión a te ic'ot yu'un Dios ? Ma me xyac' sba ta a'beyel circuncisión .
46007019	Mayuc sc'oblal teme yich'oj circuncisión o teme ma ba yich'oj circuncisión ; ha tulan sc'oblal sch'uhumbeyel smandar te Diose .
46007020	Te bin nix ut'il ay jujutuhl c'alal ic'ot yu'un Dios , hichuc ac'a ayinuc .
46007021	¿ Ayat bal ta mosohil a te la awich' iq'uel ? Ma me xamel awo'tan yu'un . Pero teme ay bin ut'il ya xhu' ya xhilat ta libre , coltaya aba .
46007022	Como te mach'a ay ta mosohil a te ic'ot yu'un te Cajwaltic , libre ay yu'un te Cajwaltic ; ha nix hich te mach'a libre ay a te ic'ot yu'un te Cajwaltic , ha moso yu'un Cristo .
46007023	Ay atojolic te mambilex ; ma me xawac' smosohinex te winiquetique .
46007024	Ha yu'un , quermanotac , te bin nix ut'il ayex ta jujutuhl a te c'alal la yiq'uex te Diose , hich ni me x'ayinex .
46007025	Te bin ut'il ay sc'oblal te ach'ixetic , ma ba quich'oj mandaril yu'un te Cajwaltique , pero ya cal te bin jnopoj ho'on te ta scuenta sc'uxul yo'tan te Cajwaltic ayon ta ich'el ta cuenta yu'un te bin ya cale .
46007026	Ta scaj te wocol ayotic ini , ya cal te ha lec te hichuc ya xhilic te bin nix ut'il ayique .
46007027	Teme ay awihnam , ma me xawihquitay aba soc ; teme mayuc awihnam , ma me xale awihnam .
46007028	Teme ya xnuhpunat , ma ba yac ata amul yu'un ; soc teme ya xnuhpun te ach'ix , ma ba ya sta smul yu'un . Pero te mach'a ya xnuhpun , ya me xc'ax swocolic ta scuxlejal ; co'tanuc te ma hichuc ya xc'oht ta stojolique .
46007029	Quermanotac , ya calbeyex ini : Com xanix yoarhil . Te mach'atic ay yihnamic , ac'a sp'is sbahic te mayuc yihnamic ;
46007030	te mach'atic ya x'oq'uic , ac'a sp'is sbahic te ma ba ya x'oq'uic ; te mach'atic tse'el yo'tanic , ac'a sp'is sbahic te ma ba tse'el yo'tanic ; te mach'atic ay bin ya smanic , ac'a sp'is sbahic te mayuc bin ay yu'unic ;
46007031	te mach'atic mulambil yu'unic bintic ay ta bahlumilal , ac'a sp'is sbahic te ma ba ya smulanic , como te bin ay yu'un te bahlumilal ta ora ini , c'axel nax ay .
46007032	Co'tanuc te mayuc bintic yac ana'ulanic . Te mach'a ma ba nuhpunem ha ya yo'tantay spasel te bintic yu'un te Cajwaltic , ya sle bin ut'il lec yo'tan yu'un te Cajwaltique .
46007033	Yan te mach'a nuhpunem , ha ya xbaht ta yo'tan te bintic scuenta te bahlumilal , ha te bin lec yo'tan yu'un te yihname .
46007034	Ha nix hich ma pajaluc te mach'a nuhpunem soc te ach'ixe . Te ach'ix ya yo'tantay spasel te bintic yu'un te Cajwaltic , ha te bin ut'il ch'ultesbil ya xc'oht te yo'tan soc sbaq'uetal ; yan te mach'a nuhpunem , ha ya xbaht ta yo'tan spasel te bintic scuenta bahlumilal , te bin ut'il lec yo'tan yu'un te smamalale .
46007035	Hich ya calbeyex scuenta yu'un lec ya xc'ohex yu'un ; ma yu'unuc ya jchuquex , pero yu'un stojil ya xcuxajex soc te jun awo'tan yac awac' abahic ta stojol te Cajwaltique .
46007036	Pero teme ay mach'a ya yil te ma lecuc te yac ta c'axel ya'bilal te ach'ix yu'une , teme hich ya sc'an , ac'a nuhpunuc , ma muliluc .
46007037	Yan te mach'a snopoj ta yo'tan te ya xhu' yu'un ya scanantay sba , teme snopoj te ma ba ya xnuhpun te yantsil-nich'an , lec te hich ya spase .
46007038	Ha yu'un te mach'a ya yac' te ya xnuhpun , lec te hich ya spas , soc te mach'a ma xyac' te ya xnuhpun , c'ax lec xan a .
46007039	Te ants te nuhpunem , chucbil ta scuenta ley te c'alal cuxul te smamalal ; pero teme cham te smamalal , libre ay teme ya xcha'nuhpun xan soc te mach'a ya sc'an ya xnuhpune , ha nax teme ta scuenta te Cajwaltique .
46007040	Pero te ya cale , ha bayel xan yutsil teme ma ba ya xnuhpun xane . Ya jna' te ha nix hichon quich'oj te Espíritu yu'un Dios .
46008001	Te bin ut'il ay sc'oblal te milbil mahtaniletic ac'bilic ta stojol loc'ombahetic , jna'ojtic te jpisiltic bayel na'bil cu'untic . Te bin na'bil ya yac' toybahil , yan te c'uxul-o'tanil ya xmuc'ubteswan .
46008002	Teme ay mach'a ya scuy te ay bin ya sna' , ma to hichuc sna'oj a te bin ut'il ya sc'an ya na'e .
46008003	Yan te mach'a c'ux ya ya'iy ta yo'tan te Diose , na'bibil sba yu'un stuquel .
46008004	Te bin ut'il ay sc'oblal te we'elil te ya yich' aq'uel scuenta milbil mahtanil ta stojol loc'ombahetic , jna'ojtic te mayuc stuc ta q'uinal te loc'omba , te junax Dios ay .
46008005	Aunque ay cuyticlambil ta diosetic ta ch'ulchan o ta bahlumilal ( como ay tsobol diosetic soc tsobol ajwaliletic ta sc'opic ) ,
46008006	pero te ho'otique , jna'ojtic te junax Dios ay , ha te Tatil , te ha talem ta stojol spisil bintic ay soc te ha cuxulotic ta scuenta ; soc junax Cajwaltic , ha te Jesucristo , te ha ta scuenta te la yich' pasel spisil bintic ay soc te ha cuxulotic ta scuenta .
46008007	Pero ma spisiluc hich sna'ojic , ay mach'atic c'ahyemic soc te loc'ombahetic , ha yu'un te bin ya swe'ic ay ta yo'tanic te ha a'bibil ta stojol loc'ombahetic , hich ya xbohlob yo'tanic , yu'un mayuc yip yo'tanic .
46008008	Pero ma ha'uc lec xan ya yilotic Dios yu'un te bin ya jwe'tic , ma ha'uc lec ya xc'ohotic yu'un teme ya jwe'tic , ni ha'uc lec ya xc'ohotic yu'un teme ma ba ya jwe'tique .
46008009	Pero tsahtaya me abahic , te bin ut'il libre ayex ta spasel , ma me ha'uc sc'ohchinojibal ya xc'ohat yu'un te mach'atic mayuc yip yo'tanic ,
46008010	como te mach'a mayuc yip yo'tan teme ya yilat te yacat ta we'el ta mesa yu'un loc'ombahetic ha'at te ana'beyej scuentahil , ¿ ma bal yacuc snop te ha nix hich ya swe' te bin ac'bil ta stojol te loc'ombahetique ?
46008011	Hich ta scuenta te bin yac ana' ha'at , yac awac' ch'ayuc awermano te mayuc yip yo'tan , te cham Cristo yu'une .
46008012	Te bin ut'il hich yac ata amulic ta stojol te awermanotac soc yac awehchentesbe yo'tan te mayuc yip , ha yac ata amulic ta stojol Cristo yu'un .
46008013	Ha yu'un teme ta scaj we'elil ya xyahl te quermano , ha lec te mayuc bin ora ya jwe' ti'bal , scuenta yu'un ma ba ya cac' te ya sc'ohchin sba a te quermanohe .
46009001	¿ Ma bal jpuc-c'opucon ? ¿ Ma bal librehuc ayon ? ¿ Ma bal quilojuc te Cajwaltic Jesús ? ¿ Ma bal ca'teluquex ta stojol te Cajwaltique ?
46009002	Aunque ma jpuc-c'opucon yu'un te yantique , pero jpuc-c'opon awu'unic te ha'exe , como ha'ex sello c'ohemex yu'un te quich'oj ca'tel ta jpuc-c'opil ta scuenta te Cajwaltique .
46009003	Hich ya jsutbe sc'op te mach'a ya slehbon jmul :
46009004	¿ Yu'un bal ma xpas te ya xwe' x'uch'otcotique ?
46009005	¿ Yu'un bal ma xpas te ya quic'cotic ta behel quihnamcotic te sch'uhunejic Cajwaltic , hich te bin ut'il ya spasic te yantic jpuc-c'opetic soc te yihts'inab te Cajwaltic soc te Cefas ?
46009006	O ¿ ha nax bal ho'on soc Barnabé te ya sc'an ya x'a'tejotcotic yu'un ya jtahcotic bintic ya xtuhun cu'uncotic a ?
46009007	¿ Mach'a ya x'och ta soldadohil te ha nix ya stoj sba ? ¿ Mach'a ya sts'un sts'usubil te ma ba ya swe'be te site ? ¿ Mach'a ya scanantay wacaxetic te ma ba ya yuch'be te leche yu'une ?
46009008	¿ Sc'op nax bal winic te bin ut'il hich ya cale ? ¿ Ma bal hichuc nix ya yal ta Ley ?
46009009	Como hich ts'ihbabil ta ley yu'un Moisés : Ma me xawa'be sbolsahil sni' te wacax te ya x'a'tej ta p'uy-trigo , xchi . ¿ Ha bal ay ta yo'tan Dios te wacaxe ?
46009010	¿ Ma bal ho'ucotic jc'oblaltic ? Pues ho'otic jc'oblaltic te hich ts'ihbabil , como te mach'a ya spasbe slumil sts'unub yawal soc te mach'a ya sp'uy trigo , ya smahliy te ya stuhumbe te site .
46009011	Teme la jts'uncotic ta atojolic te bintic scuenta espíritu , ¿ c'ax muc' bal sc'oblal teme ya jtsobecotic sit scuenta jbaq'uetalcotic ?
46009012	Teme ay yantic te hich yac apasbeyic , ¿ ma bal c'axuc hich a te ho'otcotique ? Pero ma ba jtuhunejcotic te bin stojil ay ta pasel ta jcuentacotic , spisil cuhchem cu'uncotic scuenta yu'un mayuc bin ya xmacot yu'un a te lec yach'il c'op yu'un te Cristo .
46009013	¿ Ma bal ana'ojic , te mach'atic ya x'a'tejic ta templo tey nix ya sta swe'elic a , soc te mach'atic ya x'a'tejic ta scajtajib ta chiq'uel mahtanil ay bin ya stahic tey a ?
46009014	Ha nix hich te Cajwaltic la yal mandar te mach'a ya ya'telinic spuquel te lec yach'il c'op te tey ya xcuxajic a .
46009015	Pero te ho'one , ma ba quich'oj ta cuenta ini , soc la jts'ihbay ini ma yu'unuc hich ya jc'an pasbeyel , como ha lec ya ca'iy te yacuc xchamon te bin ut'il ayuc mach'a ya spojbon te bin ya jtoy jba yu'une .
46009016	Pero teme ya cal te lec yach'il c'op , mayuc bin ya jtoy jba yu'un , como fuersa ya jpas ; ¡ Obol jba teme ma ba ya jpuc ta halel te lec yach'il c'ope !
46009017	Teme soc sc'anojel co'tan ya jpas , ay bin ya x'a'boton yu'un ; yan teme ma ha'uc soc sc'anojel co'tan ya jpas , ha nax yacon ta spasel te bin ticombilon ta spasele .
46009018	¿ Bin a te ya x'a'boton yu'un te ca'tele ? Ha te ta mahtanil yacon ta spuquel te lec yach'il c'op yu'un Cristo , scuenta yu'un ma ba ya xjelawon ta stojol te bin pasbeyel ya sc'an te mach'a ya yal te lec yach'il c'ope .
46009019	Ha yu'un , aunque libre ayon ta stojol spisilic , cac'oj jba ta a'batinel yu'un spisilic scuenta yu'un bayel xan mach'atic ya sch'uhunic a te Cristo .
46009020	Ta yohlil te judíohetic ya jpas jba ta judío , scuenta yu'un hich ya jpas ta ganar a te judíohetique ; te mach'atic cuentahimbilic yu'un te Ley , ya jpas jba te bin ut'il cuentahimbilon yu'un te Ley , ( aunque ma ba cuentahimbilon yu'un te Ley ) , scuenta yu'un ya jpas ta ganar te mach'atic cuentahimbilic yu'un te Ley ;
46009021	te mach'atic ma ba cuentahimbilic yu'un te Ley , ya jpas jba te ma ba cuentahimbilon yu'un te Ley , ( ma yu'unuc ma ba cuentahimbilon yu'un te ley yu'un Dios , ha cuentahimbilon yu'un te ley yu'un Cristo ) , scuenta yu'un ya jpas ta ganar te mach'atic ma ba cuentahimbilic yu'un te Ley .
46009022	Te mach'atic mayuc yip yo'tanic , hich ya jpas jba te mayuc yip co'tan , yu'un ha ya jpas ta ganar ; pajal la jpas jba soc spisil ants-winiquetic scuenta yu'un ayuc bin ut'il ay mach'atic ya xcolic a .
46009023	Hich ya jpas ta scaj te lec yach'il c'op , scuenta yu'un ha nix hichon ya quich' te bendicionetic yu'une .
46009024	¿ Ma bal ana'ojic te mach'atic ya stsal sbahic ta ahnimal , spisilic ya x'ahnimajic , pero jtuhl nax mach'a ya yich' te premio ? Ahnimajanic scuenta yu'un hich yac atahic a te premio .
46009025	Spisil te mach'atic ya ya'iyic tsaltamba bayel ya stsahtay sba ; hich ya spasic scuenta yu'un ya yich'ic te corona te ya xlaj , pero te ho'otic ya jpastic scuenta yu'un ya quich'tic te corona te ma xlaje .
46009026	Ha yu'un ma ba hich ya x'ahnimajon te bin ut'il mach'a ma sna' stojlinel banti ya xbaht ; ma ba hich ya ca'iy majtamba te bin ut'il mach'a ya smaj te iq'ue ;
46009027	ha ya jmaj te jbaq'uetal soc ya cac' ta mosohinel scuenta yu'un ma ba loq'uesbilon ya xc'ohon , ho'on te la jcalbe ya'iyic sc'op Dios te yantique .
46010001	Quermanotac , ya jc'an te yac ana'ic te spisil te jme'jtatic axintesotic ta tocal soc c'axic ta Mar ;
46010002	spisilic jun c'ohtic soc Moisés ta scuenta ich'-ha' ta tocal soc ta mar ,
46010003	soc spisilic pajal la swe'ic te we'elil scuenta espíritu
46010004	soc pajal la yuch'ic te ha' scuenta espíritu ; como la yuch'be ya'lel te muc'ul ton scuenta espíritu te joquimbilic yu'une . Te muc'ul ton ha te Cristo .
46010005	Pero ay tsobolic te ma lecuc yo'tan Dios yu'unic , ha scuentahil tey chamic hilel ta jochol taquin q'uinal a .
46010006	Scuenta quich'o-q'uehltic te hich c'oht ta pasel , scuenta yu'un ma ba ya xbic'taj co'tantic yu'un bintic chopol , hich te bin ut'il bic'taj yo'tanic stuquel .
46010007	Ma me xach'uhunic loc'ombahetic , hich te bin ut'il ay la spasic stuquelic ; hich te bin ut'il ts'ihbabil : Te pueblo la shuhcan sbahic ta we'el uch'el , patil hahch spasic q'uin , te xchihe .
46010008	Soc ma me xca'iytic antsiwej , hich te bin ut'il ay la spasic stuquelic , te ta junax c'ahc'al lajic cha'pic soc swaxaclajunbahc' ( 23,000 ) yu'un .
46010009	Soc ma me jtsajtic te Cajwaltic , hich te bin ut'il ay la stsajic stuquelic , hich lajic ta ti'el ta chan .
46010010	Soc ma me xawa'iyic wulwul-c'op , hich te bin ut'il ay la ya'iyic wulwul-c'op stuquelic , hich lajinotic yu'un te jlajinwaneje .
46010011	Hich c'oht ta pasel scuenta ich'o-q'uehl , soc hich ts'ihbabil hilel yu'un ya stsitsotic ho'otic te la stahotic te slajibal c'ahc'ale .
46010012	Ha yu'un te mach'a ya scuy te ay yip ta tec'lej , ac'a stsahtay sba te ma ba ya xyahle .
46010013	Mayuc c'ohem ta acuentahic sujel ta mulil te ma hichuc ya xc'oht ta scuenta spisil ants-winiquetic ; pero stalel jun yo'tan ta jtojoltic te Diose , ma ba ya yac' te yac awich'ic tsajel te ma xcuhch awu'unic , ha pajal ya yac' soc te tsajel te bin ut'il ya xhu' ya xloq'uex ta stojol te tsajel , scuenta yu'un ya xcuhch awu'unic a .
46010014	Ha yu'un , ha'ex te c'uxex ta co'tan , ahnanic loq'uel ta stojol sch'uhunel loc'ombahetic .
46010015	Hich ya jc'oponex te bin ut'il ha'ex yac ana'ic q'uinal ; nopa awa'iyic teme lec o teme ma lecuc te bin ya calbeyexe .
46010016	Te copa yu'un bendición te ya calbe wocol Dios yu'un , c'alal ya cuch'tic ¿ ma bal ha'uc jun co'tan ya xc'ohotic soc a te sch'ich'el Cristo ? Soc te pan ya jxet'tic , ¿ ma bal ha'uc jun co'tan ya xc'ohotic soc a te sbaq'uetal Cristo ?
46010017	Te bin ut'il junax te pan , ha nix hichotic te bin ut'il tsobolotic , junax baq'uet ayotic , como junax pan ya jwe'tic jpisiltic .
46010018	Ilawil te Israel ta scuenta ch'ich'-baq'uet : Te mach'atic ya swe'ic te milbil mahtaniletic , ¿ ma bal ha'uc jun yo'tan ya xc'ohtic soc a te scajtajib ta chiq'uel mahtanil ?
46010019	¿ Bin ya cal yu'un ? ¿ Ha bal ay sc'oblal te loc'omba o ha ay sc'oblal te milbil mahtanil ac'bil ta stojol te loc'ombahetique ?
46010020	Ma'uc , pero te c'alal ya yaq'uic te milbil mahtaniletic te jyanlumetic , ha ya ya'beyic te pucujetic , ma ha'uc ya ya'beyic te Diose . Ma jc'an te jun awo'tanic ya xc'ohex soc te pucujetique .
46010021	Ma xhu' yac awuch' te copa yu'un Cajwaltic soc te copa yu'un te pucujetique ; ma xhu' ya xwe'at ta smesa te Cajwaltic soc ta smesa te pucujetique .
46010022	¿ Ya bal sc'an te ya cac'tic chicnajuc te xut'et yo'tan te Cajwaltique ? ¿ Yu'un bal c'ax bayel xan quiptic a te bin ut'il ay stuquele ?
46010023	Libre ayon ta spasel spisil , pero ma spisiluc lec . Libre ayon ta spasel spisil , pero ma spisiluc ya xlecubteswan .
46010024	Ma me ayuc mach'a te stuquel nax ya sle yutsil slequil , ac'a slehbe yutsil slequil te yantique .
46010025	Te bintic ya xchonot ta banti ya yich' chonel ti'bal , we'an me , ma xajoc'oy , scuenta yu'un ma x'ochat na'etel yu'un ,
46010026	como ha yu'un Cajwaltic te bahlumilal soc spisil bintic ay tey a .
46010027	Teme ay ya yiq'uex ta we'el te mach'a ma ba sch'uhunej Dios , teme yac ac'an ya xbahex , we'anic spisil bintic ya xpahchambotex , ma me xajoc'oyic scuenta yu'un ma ba ya x'ochat na'etel yu'un .
46010028	Yan teme ay mach'a ya yalbeyex : Ha ini a'bot scuenta milbil mahtanil yu'un te loc'ombahetic , teme xchihe , ma me xawe'ic ta scaj te mach'a hich la yal soc scuenta yu'un ma ba ya x'och na'etel yu'un , como ha yu'un Cajwaltic te bahlumilal soc spisil bintic ay tey a .
46010029	Ha ya cal te na'etel yu'un te yane , ma ha'uc te na'etel awu'une . ¿ Bin yu'un ya quich' ich'el ta c'op ta scaj te na'etel yu'un te yane , te bin ut'il libre ayon te ho'one ?
46010030	Teme ya calbe wocol Dios yu'un te bin ya jwe' , ¿ bin yu'un te ya quich' bohlc'optayel yu'un te bin la jcalbe wocol Dios yu'une ?
46010031	Ha yu'un teme ya xwe'ex o ya x'uch'ex o biluc yac apasic , pasahic spisil ta scuenta yich'el ta muc' te Diose .
46010032	Ma me ha'uc sc'ohchinojibal ya xc'ohex yu'un te judíohetic , jyanlumetic o te iglesia yu'un Dios .
46010033	Ha nix hichon , ta spisil ya jle bin ut'il lec yo'tanic yu'un spisil bintic ya jpas , ma jtuqueluc ya jle cutsil jlequil , ha ya jlehbe yutsil slequil tsobol yantic , scuenta yu'un hich ya xcolic a .
46011001	Nopbonic co'tan , hich te bin ut'il ya jnopbe yo'tan te Cristo .
46011002	Quermanotac , lec ac'oblalic cu'un te bin ut'il yac ana'onic soc awac'oj ta awo'tanic te p'ijubtesel la jcalbeyex hilele .
46011003	Pero ya jc'an yac ana'ic te bin ut'il te Cristo ha jolal yu'un spisil winiquetic , te winic ha jolal yu'un te ants , soc te Dios ha jolal yu'un te Cristo .
46011004	Spisil winiquetic te smucoj sjol a te ya sc'oponic Dios o te c'alal ya yalic te sc'op-jalwanej , ha ya yac' ta q'uexlal a te sjole .
46011005	Pero spisil antsetic te ma ba smucoj sjol a te ya sc'oponic Dios o te ya yalic te sc'op-jalwanej , ya yac' ta q'uexlal te sjole , como pajal soc teme quits'bil stsotsel sjol .
46011006	Teme ma ba ya smuc sjol te antse , ac'a set' loq'uel stsotsel sjol . Teme q'uexlaltic sba te ants te ya set' loq'uel stsotsel sjol o te ya squits'e , ac'a smuc sjol .
46011007	Te winic ma lecuc teme ya smuc sjol , como ha sloc'omba soc ha yutsilal te Diose ; yan te antse , ha yutsilal te winique .
46011008	Como te winic ma ba talem ta ants , te ants talem ta winic .
46011009	Soc ma ta scajuc ants te la yich' pasel te winique , ha ta scaj winic te pasot te antse .
46011010	Ha scuentahil te ya sc'an te ay seña yip ya'tel ta sjol te ants , ta scaj te ch'ul a'batetique .
46011011	Pero ta stojol te Cajwaltic , te winic ma ba ya xcuxaj teme mayuc te antse , soc te antse ma ba ya xcuxaj teme mayuc te winique .
46011012	Como hich te bin ut'il talem ta winic te antse , ha nix hich te winic ya x'ayin ta scuenta ants ; pero spisil talem ta stojol Dios .
46011013	Ha'ex nix xatsahic : ¿ Lec bal teme ma ba smucoj sjol a te ya sc'oponic Dios te antse ?
46011014	¿ Ma bal yacuc ya'botic jna'tic te stalel te winic te q'uexlaltic sba teme naht te stsotsel sjole ?
46011015	Ma hichuc stuquel te antse , ha yutsil teme naht stsotsel sjol , como a'bot stsotsel sjol scuenta sjelol smuhquil te sjole .
46011016	Teme ay mach'a ya sc'an ya shach c'op , ac'a sna' te mayuc yan costumbre cu'untic o yu'un te iglesiahetic yu'un Dios .
46011017	Pero te bin ya calbeyex ta ora ini ma ba lec ac'oblalic cu'un , como ma ba yac atsob abahic ta spasel te bin lec , ha nax te bin ma lecuque .
46011018	Ha nahil ya calbeyex , te c'alal yac atsob abahic te bin ut'il ayex ta iglesia , ya ca'iy te wohc'owohc' yac awac' abahic ; ay nix ya jch'uhun .
46011019	Hich yac ac'anic te wohc'owohc' yac awac' abahic scuenta yu'un ya xchicnaj ta awohlilic mach'atic a te tsahbilic ta ac'opic .
46011020	Te c'alal yac atsob abahic , ma ha'uc yu'un yac awe'ic te we'elil yu'un Cajwaltique .
46011021	Como te c'alal ya xwe'ex , tuhlutuhl ya xnahilij ta stsaquel te swe'ele ; ay mach'a ay ta wi'nal , ay yan mach'a ya xyacub .
46011022	¿ Yu'un bal mayuc anahic te banti ya xhu' ya xwe' x'uch'ex ? O ¿ ya bal ap'ajic te iglesia yu'un Dios soc ya bal awaq'uic ta q'uexlal te mach'atic mayuc bin ay yu'unique ? ¿ Bin ya calbeyex yu'un ? ¿ Lec bal ac'oblalic ya calbeyex ? Ma'uc , ma ba lec ac'oblalic cu'un .
46011023	Como la jquich' ta stojol Cajwaltic te bin la jca'beyex anopic : Te Cajwaltic Jesús , ta ahc'abal te ac'ot ta c'abal , la stsac te pan ,
46011024	c'alal la yalbe wocol Dios yu'un , la xet' , hich la yal : Tsacahic , we'anic ; ha jbaq'uetal ini te ac'bil ta acuentahic ; pasahic ini scuenta jna'ojibal , xchi .
46011025	Ha nix hich , c'alal laj yo'tanic ta we'el , la stsac te copa , hich la yal : Ha copa ini , ha te yach'il chapbil-c'op scuenta jch'ich'el ; hich me xapasic te jujun buelta yac awuch'ic , scuenta jna'ojibal , xchi .
46011026	Ha yu'un te jujun buelta te yac awe'ic te pan soc te yac awuch'ic te bin ay ta copa ini , ha yac apuquic ta halel te cham te Cajwaltic , ha to c'alal ya xcha'tal xan .
46011027	Ha yu'un te mach'a mayuc scuentahil ta yo'tan te ya swe' te pan soc te ya yuch' te bin ay ta copa ini , ha me smul ya xc'oht ta stojol te sbaq'uetal soc te sch'ich'el te Cajwaltique .
46011028	Ha yu'un nahil ac'a stsahtay yo'tan ta tuhlutuhl , hich yac awe'ic a te pan soc yac awuch' a te bin ay ta copa .
46011029	Como te mach'a mayuc scuentahil ta yo'tan te ya swe' soc te ya yuch' , te ma ba ya sna'be scuentahil te sbaq'uetal te Cajwaltic , ha smul ya xc'oht te ya swe' soc ya yuch' .
46011030	Ha scuentahil te tsobolic ayic ta chamel soc mayuc yip sbaq'uetalic ta awohlilic , soc te bayel wayem sbaq'uetalic .
46011031	Ha yu'un teme ya jtsahtay co'tantic , ma ba ya jtahtic ich'el ta c'op .
46011032	Pero teme ya yich'otic ta c'op te Cajwaltic , ya quich'tic tojobtesel scuenta yu'un ma ba pajal ya quich'tic castigo soc a te mach'atic yu'un te bahlumilale .
46011033	Ha yu'un , quermanotac , te c'alal yac atsob abahic ta we'el , talel c'axel me xamahliy abahic .
46011034	Teme ay mach'a ay swi'nal , ac'a we'uc ta sna , scuenta yu'un ma ba yac atsob abahic scuenta yich'el castigo . Te bintic xan ya sc'an chahpanel , ya jchahpan te c'alal ya xtalone .
46012001	Quermanotac , ya jc'an te yac ana'ic bin ut'il ay sc'oblal te mahtaniletic yu'un te Espíritu .
46012002	Yac ana'ic te c'alal ma to ach'uhunejic Dios a , ic'otex bahel ta howiyel ta banti ay uma' loc'ombahetic .
46012003	Ha yu'un ya ca'beyex ana'ic te mayuc mach'a te ya xc'opoj ta scuenta te Espíritu yu'un Dios te ya yal : Bohlobuc sc'oblal Jesús , soc mayuc mach'a ya xhu' ya yal : Ha Ajwalil te Jesús , te xchihe , te ma ha'uc ya yal ta scuenta te Ch'ul Espíritu .
46012004	Ay bayel ta chahp mahtaniletic , pero junax te Espíritu .
46012005	Ay bayel ta chahp a'teliletic , pero jtuhl nax te Ajwalil .
46012006	Soc ay bayel ta chahp bintic ay ta pasel , pero junax Dios te ya spasticlambe ta stojol spisilic .
46012007	Pero ta jujutuhl ya x'a'bot chicnajuc te ya'tel te Espíritu scuenta yutsil slequil spisilic .
46012008	Ay mach'a ya x'a'bot p'ijil-c'op ta scuenta te Espíritu ; ay yan ya x'a'bot p'ijil-o'tanil scuenta sna'beyel scuentahil , ha nix te Espíritu te ya x'a'bot yu'une ;
46012009	ay yan ya x'a'bot sch'uhunel yo'tan , ha nix te Espíritu te ya x'a'bot yu'une ; ay yan ya x'a'bot mahtanil yu'un slahmajtesel chamel , ha nix te Espíritu te hich ya x'a'bot yu'une ;
46012010	ay yan ya x'a'bot spas jchahp a'teliletic ; ay yan ya x'ac'ot ta yalel sc'op-jalwanej ; ay yan ya x'a'bot stsahtay espírituhetic ; ay yan ya x'ac'ot ta c'op ta yan c'opiletic ; ay yan ya x'a'bot sna' sc'asesel yan c'opiletic .
46012011	Pero ta spisil ini ha nix ya spas te Espíritu , ha ya spucticlambe ta tuhlutuhl ha chican bin ya sc'an yo'tan stuquel .
46012012	Hich te bin ut'il bayel ta chahp bintic ay ta baq'uet , pero junax ay ; aunque bayel ta chahp , pero junax baq'uet ay ; hich nix ay te Cristo .
46012013	Como ta scuenta junax Espíritu te junax baq'uet c'ohotic ta scuenta ich'-ha' , teme ha judíohetic , griegohetic , mosohetic o mach'atic libre ayic ; ta jpisiltic ac'ot cuch'tic junax Espíritu .
46012014	Te baq'uet ma jchahpuc nax ay , ay bayel ta chahp .
46012015	Teme hich ya yal te ocal : Te bin ut'il ma c'abalucon , ma yu'unucon te baq'uet , teme xchihe , ¿ yu'un bal mayuc ta baq'uet abi ?
46012016	Soc teme hich ya yal te chiquinil : Te bin ut'il ma sitilucon , ma yu'unucon te baq'uet , teme xchihe , ¿ yu'un bal mayuc ta baq'uet abi ?
46012017	Te ha'uc sitil spisil te baq'uet , ¿ banti ya ya'iyix c'op ? Te ha'uc chiquinil spisil , ¿ banti ya yich'ix ic' ?
46012018	Pero Dios la yac'ticlan jujuchahp ta baq'uet ha chican bin ut'il la sc'an yo'tan stuquel .
46012019	Te jchahpuc ta spisil , ¿ banti ayix a te baq'uete ?
46012020	Ay bayel ta chahp , pero junax te baq'uete .
46012021	Te sitil ma xhu' ya yalbe te c'abal : Ma xtuhunat cu'un , ma xchihuc , ha nix hich te jolal ma xhu' ya yalbe te yoc : Ma xtuhunex cu'un , ma xchihuc .
46012022	Pues te bintic ay ta baq'uet te sjel te mayuc yipic , ha bayel ya xtuhun ;
46012023	soc te bintic ay ta baq'uet te sjel te mayuc sc'oblal , c'ax ich'bil ta cuenta cu'untic ; soc te bintic ay te ma ich'bilic ta cuenta , c'ax to xan ya quich'tic ta cuenta ,
46012024	como te bintic ay cu'untic te ich'bilic ta cuenta , mayuc bintic ya xtuhun yu'unic . Dios la schahpan te baq'uet te ha bayel sc'oblal c'ohem te bintic peq'uel sc'oblal ,
46012025	scuenta yu'un mayuc wohc'owohc' ayic a te baq'uet , pero ta chahpalchahp talel c'axel ya sna'be yo'bolil sbahic .
46012026	Teme ay swocol junuc , pajal ya ya'iybe swocol sc'uxul , soc teme ay junuc te ya x'ich'ot ta muc' , spisilic tse'el yo'tanic yu'un .
46012027	Ha'ex sbaq'uetalex Cristo soc jujutuhlex yu'unex te sbaq'uetal .
46012028	Ta iglesia , Dios la yac' nahil jpuc-c'opetic , schebal jalwanejetic , yoxebal jp'ijubteswanejetic , patil te mach'atic ya spasic jchahp a'teliletic , patil te mach'atic ya slahmajtes jchameletic , mach'atic ya xcoltaywanic , mach'atic ya xcuentahinwanic , mach'atic ay smahtan ya xc'opojic ta yan c'opiletic .
46012029	¿ Spisil bal jpuc-c'opetic ? ¿ Spisil bal jalwanejetic ? ¿ Spisil bal jp'ijubteswanejetic ? ¿ Spisil bal ya spasic jchahp a'teliletic ?
46012030	¿ Spisil bal ay smahtan yu'un slahmajtesel jchameletic ? ¿ Spisil bal ya xc'opojic ta yan c'opiletic ? ¿ Spisil bal ya sc'ases yan c'opiletic ?
46012031	Ha me xac'anic te mahtaniletic te c'ax leque . Pero ya ca'beyex awilic te mero lequil behe .
46013001	Teme ya xc'opojon ta sc'op winiquetic soc sc'op ch'ul a'batetic , pero teme mayuc sc'uxul co'tan , hich c'ohemon te bin ut'il campana te xcancon sc'op , o te bin ut'il platillo te stsintson sc'ope .
46013002	Teme ya cal sc'op-jalwanej soc na'bil cu'un spisil bintic wocol ta na'el soc spisil bintic ay ta na'el , teme ay bayel sch'uhunel co'tan te ha ya sjelbe yawil witsiltic ta scuenta , pero teme mayuc sc'uxul co'tan , tojol ayon .
46013003	Teme ya jq'uebenlambe spisil jbiluc te pobrehetic , soc teme ya cac' ta chiq'uel te jbaq'uetal , pero teme mayuc sc'uxul co'tan , mayuc bin ya jta a .
46013004	Te c'uxul-o'tanil spisil ya xcuhch yu'un , bayel yutsil yo'tan ; mayuc sbic'tal yo'tan , ma stoy sba ;
46013005	ma xjelaw ta stojol yan , mayuc st'ut'il , ma x'ilin , ma xyac' ta yo'tan te bin chopol ya xpasbot ;
46013006	ma tse'eluc yo'tan yu'un te bin ma stojiluc , ha tse'el yo'tan yu'un te bin smelelil .
46013007	Spisil wocol ya xc'ax yu'un , spisil ya sch'uhun , spisil ya smahliy , spisil ya xcuhch yu'un .
46013008	Mayuc bin ora ya xlaj sc'oblal te c'uxul-o'tanil , yan te sc'op-jalwanej ya me xquehchaj ; ya xch'abic bahel te bayel ta chahp c'opiletic ; te bintic ay ta na'el , ya xch'ay bahel .
46013009	Ma ts'acaluc te bintic jna'ojtic soc ma ts'acaluc ya caltic te sc'op-jalwanej ;
46013010	pero te c'alal ya xtal te bin ts'acale , ya xch'ay bahel te bin ma ts'acaluc .
46013011	Te c'alal alalon to a , hich c'opojon te bin ut'il alal , hich snopojibal cu'un te bin ut'il alal , hich co'tan te bin ut'il alal ; pero te c'alal winiconix a , hil cu'un spisil te bin scuenta alal .
46013012	Ta ora ini yaxinal nax ya quiltic ta espejo ; pero ta patil ya me quilbetic sit ta jsitic nix . Ta ora ini ma ba ts'acal jna'oj ; pero ta patil ya me jna'be sba hich te bin ut'il ya sna'bon jba .
46013013	Ha yu'un ay oxeb te bin ma xlaj sc'oblal : ha te sch'uhunel-o'tanil , te smuc'ul-o'tanil soc te sc'uxul-o'tanil ; pero ta yoxebal ha muc' sc'oblal te c'uxul-o'tanile .
46014001	O'tantayahic st'unel te sc'uxul-o'tanil soc ha me xac'anic te mahtaniletic yu'un te Espíritu , pero ha'uc muc' sc'oblal awu'unic te mahtanil yu'un yalel sc'op-jalwanej .
46014002	Te mach'a ya xc'opoj ta yan c'op , ma ha'uc ya xc'opoj soc ants-winiquetic , ha ya xc'opoj soc Dios , mayuc mach'a ya sna'be scuentahil , yu'un ya yal te bin muquen ay ta scuenta te espíritu yu'une .
46014003	Yan te mach'a ya yal te sc'op-jalwanej , ha ya sc'opon te ants-winiquetic scuenta yu'un ya sta yip yo'tanic , scuenta tsitsel soc smuc'ubtesel q'uinal ya'iyic .
46014004	Te mach'a ya xc'opoj ta yan c'op , stuquel nax ya sta yip yo'tan ; yan te mach'a ya yal te sc'op-jalwanej , ya ya'be yip yo'tan te iglesia .
46014005	Co'tanuc te apisilic ya xc'opojex ta yan c'op , pero ha bayel xan sc'oblal ta co'tan te ha'uc yac awalic te sc'op-jalwanej . Ha muc' xan sc'oblal te mach'a ya yal te sc'op-jalwanej te bin ut'il te mach'a ya xc'opoj ta yan c'op , ha nax teme ay mach'a ya sc'ases scuenta yu'un hich ya sta xan yip yo'tan te iglesia .
46014006	Ha yu'un , quermanotac , teme ya xtal jc'oponex ta yan c'op , ¿ bin yac atahic a , ha to teme ya ca'beyex ana'ic te bin ac'bil ta na'el yu'un Dios , o te bin ay ta na'el , o sc'op-jalwanej , o p'ijubtesel ?
46014007	Te sc'op te bintic ma cuxuluc , hich te bin ut'il amay o arpa , teme ma xchicnaj te jujun nota , ¿ bin ut'il c'an jna'tic te bin yac stijbel ta amay o ta arpa ?
46014008	Soc teme ma xchicnaj scuentahil te sc'op corneta , ¿ mach'a c'an schahpan sba ta guerra yu'un ?
46014009	Ha nix hichex , teme ma chicanuc ta a'iyel te c'op yac awalic , ¿ bin ut'il c'an sna'be scuentahil te bin yac awalique ? como hich ya xc'oht te yacat ta c'op ta ic' .
46014010	Melel ay bayel ta chahp c'opiletic ta bahlumilal , mayuc junuc te ma xchicnaj te bin ya sc'an ya yale .
46014011	Pero teme ma jna'be scuentahil te c'ope , jyanlum c'ohemon yu'un te mach'a yac ta c'op , soc te mach'a yac ta c'op , ha jyanlum c'ohem cu'un .
46014012	Ha nix hichex ; te bin ut'il yac ac'anic te mahtaniletic yu'un te Espíritu , ha me xac'anic te mahtaniletic te ya ya'be yip te iglesia .
46014013	Ha yu'un te mach'a ya xc'opoj ta yan c'op , ac'a sc'ambe Dios te yacuc xhu' yu'un te ya sc'ases .
46014014	Teme ya jc'opon Dios ta c'op te ma na'biluc , ha ya sc'opon Dios te jch'uhlel , yan te jpensar mayuc bin ya sta a .
46014015	Ha yu'un ¿ bin ya sc'an ya jpas ? Ya jc'opon Dios soc te jch'uhlel , pero ha nix hich ya jc'opon Dios soc te jpensar ; ya xc'ayojinon soc jch'uhlel , pero ha nix hich ya xc'ayojinon soc te jpensar ,
46014016	como teme ha nax ta ach'uhlel yac awalbe lec sc'oblal Dios , te mach'a tey ay a te yac nax ta ya'iyel , ¿ bin ut'il c'an yal , ‘ Hichuc ’ yu'un te bin yac awal wocol yu'une ?
46014017	Te ha'ate melel yac awalbel wocol , pero ma ba ya yich' yip yo'tan a te yane .
46014018	Wocol yal Dios yu'un te c'ax hich ya xc'opojon a ta yan c'opiletic te bin ut'il te ha'exe ;
46014019	pero ta iglesia ya jc'an te ho'p'ahluc nax ya xc'opojon soc te jpensar , scuenta sp'ijubtesel yantic , te bin ut'il te ya xc'opojon ta jpic soc ho'bahc' ( 10,000 ) ta p'ahl ta yan c'op .
46014020	Quermanotac , ma me hichuc apensaric te bin ut'il alaletic ; ha lec hichuquex te bin ut'il alaletic ta stojol te bin chopol , pero muc'ul ants-winicuquex ta scuenta apensaric .
46014021	Hich ts'ihbabil ta Ley : Aunque ya xc'opojon ta stojol te pueblo ini ta scuenta yan c'op soc ta scuenta ye jyanlumetic , ma ba ya ya'iybonic jc'op , xchi te Cajwaltique .
46014022	Ha yu'un te yan c'opiletic ha seña ta stojol mach'atic ma ba sch'uhunejic Dios , ma ha'uc ta stojol te mach'atic sch'uhunejic te Diose . Yan te sc'op-jalwanej , ha yu'un te mach'atic sch'uhunejic Dios , ma ha'uc yu'un te mach'atic ma ba sch'uhunejic te Diose .
46014023	Ha yu'un teme spisil te iglesia ya stsob sbahic soc spisilic ya xc'opojic ta yan c'op , teme ya x'och tal mach'atic ma sna'beyic scuentahil o te ma ba sch'uhunejic te Diose , ¿ ma bal yacuc yalic te sohquem ajolic ?
46014024	Yan teme apisilic yac awalbelic sc'op-jalwanej a te ya x'och tal mach'a ma ba sch'uhunej Dios o mach'a ma ba ya sna'be scuentahil , ya me xc'oht ta yo'tan soc ya me sna' te ay smul ta scuenta te bin yac awalique ;
46014025	ya xchicnajtesbot te bin muquen ay ta yo'tan . Hich ya squejan sba soc ya sch'uhuntay te Diose , ya me yal ta jamal te melel ay ta awohlilic te Diose .
46014026	¿ Bin ya caltic yu'un , quermanotac ? C'alal yac atsob abahic , jujutuhlex ayuc c'ayoj awu'unic , ayuc p'ijubtesel awu'unic , ayuc mach'a ya yac' ta na'el bin a'bot sna' yu'un Dios , ayuc mach'a ya xc'opoj ta yan c'op , soc ayuc mach'a ya sc'ases . Spisil me xapasic scuenta yu'un ya yich' yip awo'tanic a .
46014027	Teme ay mach'a ya xc'opoj ta yan c'op , tic' a teme cha'tuhl o oxtuhl nax te hich ya spas , soc ac'a sjel sbahic ; soc ayuc mach'a ya sc'ases .
46014028	Teme mayuc mach'a ya sc'ases , ac'a ch'abuc ta iglesia , ac'a c'opojuc ta yo'tan soc te Diose .
46014029	Ha nix hich te mach'a ya yal te sc'op-jalwanej , ac'a c'opojuc cha'oxtuhl , te yantic ac'a stsahtayic te bin ya yalique .
46014030	Teme ay bin ya x'a'bot sna' yu'un Dios te yan mach'a hucule , ac'a scom sba ta c'op te mach'a nahil hahch ta c'op .
46014031	Ya xhu' te apisilic yac awalic te sc'op-jalwanej ta tuhlutuhl scuenta yu'un apisilic yac awich'ic nohptesel soc tsitsel .
46014032	Te espírituhetic yu'un te jalwanejetic ay ta cuentahinel yu'un te jalwanej ,
46014033	como te Dios ma ha'uc Dios yu'un te bin mayuc scuentahil bin ya yich' pasel , ha Dios yu'un lamal q'uinal . Hich te bin ut'il ay ta pasel ta spisil te iglesiahetic yu'un te mach'atic ch'uhltesbilic ,
46014034	te antsetic ma me xc'opojic ta banti yac atsob abahic ; como ma xpas te ya xc'opojic , ac'a yac' sbahic ta cuentahinel , hich te bin ut'il ya yal te Ley .
46014035	Teme ay bin ya sc'an ya sna'beyic scuentahil , ac'a sjoc'obe smamalalic ta sna , como ma snuhp'uc teme ya xc'opoj ants ta tsoblej .
46014036	¿ Yu'un bal tey chicnaj tal ta atojolic a te sc'op Diose ? ¿ Yu'un bal atuquelic nax te hulem ta atojolic te sc'op Diose ?
46014037	Teme ay mach'a ya yal te ha jalwanej o te ay ta scuenta te Espíritu , ac'a sna' te ha mandariletic yu'un te Cajwaltic te bin ya jts'ihbayexe .
46014038	Pero teme ay mach'a ma xyich' ta cuentahe , ma ba ya x'ich'ot ta cuenta .
46014039	Ha yu'un , quermanotac , hichuc me awo'tanic te yac awalic te sc'op-jalwanej , soc ma me xacomic te mach'atic ya xc'opojic ta yantic c'opiletique .
46014040	Pero spisil te bintic yac apasic , yich'ojuc scuentahil soc buen chahpambiluc .
46015001	Yo'tic , quermanotac , ya calbeyex xan te lec yach'il c'op te calbeyejexix awa'iyique , te awich'ojiquix soc te jun awo'tan ach'uhunejique .
46015002	Ta scuenta te lec yach'il c'op ini te colemexix , teme jc'axel yac awac' ta awo'tanic te c'op la jcalbeyexe ; teme ma'uque tojol ach'uhunejic .
46015003	Ta shahchibal la jca'beyex anopic te bin a'boton : Ha te laj Cristo ta scuenta jmultic , hich te bin ut'il ts'ihbabil ta Shun Dios ;
46015004	la yich' muquel , soc cha'cuxaj tal ta yoxebal c'ahc'al , hich nix te bin ut'il ts'ihbabil ta Shun Dios ;
46015005	la yac' sba ta ilel yu'un te Cefas , patil la yac' sba ta ilel yu'un te lahchaytuhl .
46015006	Patil la yac' sba ta ilel yu'un c'axem ta ho'winic scha'bahc' ( 500 ) ta tuhl quermanotactic ta junax buelta ; ay to tsobol cuxulic ta ora ini , pero ay wayemix sbaq'uetalic .
46015007	Patil la yac' sba ta ilel yu'un te Jacobo , soc ta patil yu'un spisil te jpuc-c'opetique .
46015008	Ta slajibal la yac' sba ta ilel ta jtojol , ho'on te hichon bin ut'il alal ma ba stahoj yayinab a te ayine .
46015009	Te ho'one peq'uel ayon yu'un te yantic jpuc-c'opetic , ma snuhp'uc te jbihilinej jpuc-c'op , yu'un la jcuts'inlan te iglesia yu'un Dios .
46015010	Pero ta scuenta yutsil yo'tan Dios hich ayon te bin ut'il ayone ; soc ma tojoluc te yutsil yo'tan ta jtojol , c'ax hich a'tejemon a te bin ut'il a'tejem spisil te yantic jpuc-c'opetique ; pero ma ho'ucon , ha nix te yutsil yo'tan Dios ta jtojol .
46015011	Aunque ho'on , aunque ha te yantic jpuc-c'opetic , hich la jcalcotic sc'op Dios soc hich ach'uhunejic .
46015012	Pero teme ya yich' halel te cha'cuxaj tal Cristo ta yohlil mach'atic chamenic , ¿ bin yu'un te ay mach'atic ta awohlilic te ya yalic te ma ba ya xcha'cuxajic tal te mach'atic chamenique ?
46015013	Te yu'unuc ma ba ya xcha'cuxajic tal te mach'atic chamenic , ma ba cha'cuxaj tal Cristo te hichuque .
46015014	Soc teme ma ba cha'cuxaj tal te Cristo , tojol te sc'op Dios yacotcotic ta yalel soc tojol ach'uhunejic te hichuque .
46015015	Soc lotil testigohotcotic yu'un Dios te hichuque , como calojcotic ta testigo-c'op te Dios la scha'cuxajtes tal te Cristo ; pero ma ba la scha'cuxajtes tal teme melel te ma ba ya xcha'cuxaj tal te mach'atic chamenique .
46015016	Teme ma ba ya xcha'cuxajic tal te mach'atic chamenic , ma ba cha'cuxaj tal Cristo te hichuque .
46015017	Teme ma ba cha'cuxaj te Cristo , tojol ach'uhunejic abi , acuchoj to amulic te hichuque .
46015018	Ha nix hich te mach'atic sch'uhunejic Cristo a te way sbaq'uetalic , jc'axel ch'ayic te hichuque .
46015019	Te ha'uc nax ay smuc'ul co'tantic ta scuenta Cristo te jayeb c'ahc'al cuxulotic ta q'uinal , c'ax hich obol jbahtic a te bin ut'il spisil yantic ants-winiquetic te hichuque .
46015020	Pero cha'cuxajemix tal Cristo ta yohlil mach'atic chamenic , ha sba sit c'ohem yu'un te mach'atic wayem sbaq'uetalique .
46015021	Como te bin ut'il och lajel ta scuenta jtuhl winic , ha nix hich ta scuenta jtuhl winic te ya xcha'cuxaj te mach'atic chamenique .
46015022	Hich te bin ut'il ta scuenta Adán te ya xcham spisilic , ha nix hich ta scuenta Cristo spisilic ya xcha'cuxajic .
46015023	Pero xmelmon ya xcha'cuxajic ta tuhlutuhl ; Cristo te sba sit , patil te mach'atic yu'un te Cristo .
46015024	Patil ya xtal te slajibal c'ahc'al , te c'alal Cristo ya ya'be ta sc'ab Dios te Tatil te cuentahinel yu'une , te c'alal jc'axel tsalbilix yu'un spisil mach'atic toyol ayic , te mach'atic ay yip ya'telic soc yu'elic .
46015025	Ya sc'an te ay ta ajwalil ha to c'alal la yac' ta ye'tal yoc spisil te scontrataque .
46015026	Te slajibal jcontrahinwanej te ya yich' lajinel , ha te lajele ,
46015027	como Dios la yac' ta ye'tal yoc spisil bintic ay . Te bin ut'il ya yal te ac'bilix ta stojol spisil bintic ay , jamal chican te ma ba ochem tey a te Mach'a la ya'be scuentahin spisil .
46015028	Te c'alal spisil ac'bilix ta cuentahinel yu'un , ha nix hich te Nich'anil ya yac' sba ta cuentahinel ta stojol te Mach'a a'bot ta scuenta yu'un spisil bintic ay , scuenta ha yu'un Dios ya xc'oht spisil bintic ay .
46015029	Teme mayuc cha'cuxajel , ¿ bin ya spas te mach'atic ya yac' sbahic ta sjelolinel ta ich'-ha' te mach'atic chamenique ? Teme melel ma ba ya xcha'cuxajic te mach'atic chamenic , ¿ bin yu'un te ya yac' sbahic ta ich'-ha' scuenta sjelol te mach'atic chamenique ?
46015030	Soc ¿ bin yu'un te spisil ora quechelotcotic ta wocol ?
46015031	Ya calbeyex , quermanotac , te ta scuenta te yutsil q'uinal ya ca'iy awu'unic ta stojol Cajwaltic Jesucristo , jujun c'ahc'al quechelon ta lajel .
46015032	Teme ta scuenta ch'ich'-baq'uet la jtsal jba soc ti'awal chambahlametic ta Éfeso , ¿ bin ya jta a ? Teme ma ba ya xcha'cuxajic te mach'atic chamenic : Ochucotic ta we'el uch'el , como pajel ya xchamotic , xchi ta halel .
46015033	Ma me xhowiyex ; yu'un ay hich ya yich' halel : Te mach'atic chopolic te ya sjoquinotic , ha ya sjimbotic te lequil costumbrehetic cu'untic , xchi .
46015034	Cuxuluc me awo'tanic soc ma me xalehulan amulic , yu'un ay mach'atic ma ba ya sna'beyic sba te Diose . Scuenta aq'uexlalic te hich ya cal .
46015035	Pero ay wan mach'a hich ya sjoc'oy : ¿ Bin ut'il ya xcha'cuxajic te mach'atic chamenic ? ¿ Bin yilel sbaq'uetalic ya xcha'cuxajic soc ? xchi wan .
46015036	¡ Ma xana' q'uinal ! Te bin yac ats'un , ma ba ya xcol tal teme ma nahiluc ya xchame .
46015037	Te bin yac ats'un , ma ha'uc te bin ya xloc' tal ta patil , ha nax sbac' trigo o yan te bin yac ats'une .
46015038	Dios ya ya'be sbaq'uetal , ha chican yo'tan stuquel bin yilel , te jujuchahp awalil ay sbaq'uetal yu'un .
46015039	Ma pajaluc sbaq'uetalic spisil bintic cuxajtic , yan sbaq'uetal ants-winiquetic , yan sbaq'uetal chambahlametic , chayetic , soc mutetic .
46015040	Yantic bintic ay ta ch'ulchan , soc yantic bintic ay ta bahlumilal ; pero yan yutsilalic a te bintic ay ta ch'ulchan , soc yan yutsilalic a te bintic ay ta bahlumilal .
46015041	Yan yutsilal a te c'ahc'al , yan yutsilal a te u , yan yutsilal a te eq'uetic ; yantic yilel yutsilalic ta jujun chahp .
46015042	Hich nix ay te cha'cuxajel yu'un te mach'atic chamenique . Ya xc'a' te bin ya yich' muquel , pero mayuquix sc'a'emal a te ya xcha'cuxaj tale ;
46015043	mayuc sc'oblal a te ya yich' muquel , pero ayix yutsilal a te ya xcha'cuxaj tale ; mayuc yip a te ya yich' muquel , pero ayix yip a te ya xcha'cuxaj tale ;
46015044	ch'ich'-baq'uet a te ya xmucot , pero baq'uet scuenta espíritu te ya xcha'cuxaj tale . Teme ay baq'uet scuenta ch'ich'-baq'uet , ay baq'uet scuenta espíritu .
46015045	Hich ts'ihbabil : Te sba winic Adán , a'bot scuxlejal , xchi ; te slajibal Adán , ha espíritu te ya yac' cuxlejal .
46015046	Ma ha'uc nahil ay te bin scuenta espíritu , ha nahil ay te bin ch'ich'-baq'uet , patil te bin scuenta espíritu .
46015047	Te sba winic loq'uem tal ta lum , ha yu'un bahlumilal ; te schebal winic , ha te Cajwaltic , talem ta ch'ulchan .
46015048	Te bin yilel te mach'a talem ta lum , hich nix yilel te mach'atic ayic ta scuenta bahlumilal ; te bin yilel te mach'a talem ta ch'ulchan , hich nix yilel te mach'atic ayic ta scuenta ch'ulchan .
46015049	Hich te bin ut'il quich'beyejtic stalel te bin scuenta bahlumilal , ha nix hich ya quich'betic stalel te bin scuenta ch'ulchan .
46015050	Pero ya calbeyex , quermanotac , te ch'ich'-baq'uet ma xhu' ya x'a'bot yich' te cuentahinel yu'un Dios , soc te bin scuenta c'a'el ma xhu' ya x'a'bot yich' te bin ma xc'a'e .
46015051	A'iya awa'iyic , ya calbeyex te bin mayuc mach'a sna'oj : Ma jpisilticuc ya xway jbaq'uetaltic , pero jpisiltic ya xc'atp'ujotic ,
46015052	jts'ihn nax , ta muhts' nax ta sitil , ta slajibal yoq'uel corneta , como ya yich' oq'uesinel corneta , te mach'atic chamenic mayuc sc'a'emal a ya xcha'cuxajtesotic tal , soc te ho'otic ya xc'atp'ujotic ,
46015053	como te baq'uet te ya xc'a' ya sc'an ya sc'u'in te bin ma ba ya xc'a' , soc te baq'uet te ya xlaj ya sc'an ya sc'u'in te bin ma xlaje .
46015054	Te baq'uet te ya xc'a' , c'alal yich'ojix te bin ma xc'a' , soc te baq'uet te ya xlaj , c'alal yich'ojix te bin ma xlaje , hich ya xc'oht ta pasel a te bin ts'ihbabil : Jc'axel tsalbilix te lajele .
46015055	Ha'at , lajel , ¿ banti ay te ac'uxule ? Ha'at , muquenal , ¿ banti ay te tsalaw awu'une ? xchi .
46015056	Como te sc'uxul te lajel ha te mulile , soc te yip te mulil ha te Ley .
46015057	Pero wocol yal Dios yu'un te ya yac' ca'iytic tsalaw ta scuenta te Cajwaltic Jesucristo .
46015058	Ha yu'un , quermanotac te c'uxex ta co'tan , ayuc me yip awo'tanic soc junuc me awo'tanic , spisil ora behbehuc me ta muc'ubel awu'unic te ya'tel te Cajwaltic , como ana'ojic te ma tojoluc ya xc'oht te awa'telic yu'un te Cajwaltique .
46016001	Te bin ut'il ay sc'oblal te mahtanil ya yich'ic te mach'atic ch'uhltesbilic , hich me xapasic te bin ut'il la jpas hilel ta mandar te iglesiahetic ta sq'uinal Galacia .
46016002	Ta jujun sba c'ahc'alil semana , ta tuhlutuhl parte me xawaq'uic jtebuc , ha chican jayeb la atahic , q'uejahic , scuenta yu'un ma ha'uc to yac atsobic a te c'alal ya xtalone .
46016003	C'alal ya xtalon , ya jticon bahel soc carta te mach'atic tsahbil awu'unic scuenta yu'un ya yich'ic bahel ta Jerusalén te mahtanil awu'unique .
46016004	Teme hich ya sc'an te ya xbohon ec , ya sjoquinonic bahel .
46016005	Ya xtalon ta banti ayex , pero nahil ya xc'axon tal ta sq'uinal Macedonia , como ya sc'an ya xc'axon tey a .
46016006	Ya wan xhalajon tey ta banti ayex , o tey wan ya xc'ax cu'un a te yorahil sic , scuenta yu'un yac awa'bonic te bin ya xtuhun cu'un ta behel ta banti ya sc'an ya xbohone .
46016007	Como ma jc'an te buelta nax ya xc'ax quilex , ha ya jc'an te ya xhalajon ta banti ayex , teme hich ya sc'an te Cajwaltique .
46016008	Pero ya xhilon ta Éfeso ha to c'alal ta q'uin Pentecostés ,
46016009	como jamboton muc'ul puerta ta spasel muc'ul a'tel , aunque bayel mach'atic ya xcontrahinwanic .
46016010	Teme ya xc'oht te Timoteo , xawilic te junuc yo'tan ta awohlilic , como ya'telimbeyej ya'tel te Cajwaltic hich te bin ut'il ho'on .
46016011	Ha yu'un ma me ayuc mach'a peq'uel ya yil , coltayahic scuenta yu'un lamal q'uinal ya suht tal ta jtojol , como ha yac jmahliybel soc te quermanotactique .
46016012	Yan te quermanotic Apolos la jcalbe bayel wocol te yacuc xtal yilex soc te yantic quermanotactic , pero ma ba la sc'an ya xbaht ta ora ; ha ya xbaht te bin ora ya xhu' yu'une .
46016013	Wihc'a me asitic , ayuc me yip sch'uhunel awo'tanic , pasahic me lec winiquil , ac'ahic me fuersa .
46016014	Spisil te bintic yac apasic scuentahuc me sc'uxul awo'tanic .
46016015	Quermanotac , ana'ojic te ha sba sit ta Acaya te mach'atic ay yu'un te Estéfanas ; ha yac'oj sbahic ta a'batinel yu'un te mach'atic ch'uhltesbilic .
46016016	Ya calbeyex wocol te yacuc awac' abahic ta cuentahinel yu'un te mach'a hich yac spasbelic , soc spisil mach'atic ya xcoltaywanic soc ya x'a'tejic .
46016017	Tse'el co'tan te c'alal tal te Estéfanas , Fortunato soc te Acáico , como ha la ya'bonic te bin ma ba hu' awu'unic yaq'uel ,
46016018	como la ya'bonic xan yip co'tan soc ha nix hich la ya'beyex yip awo'tanic . Ich'ahic ta cuenta te mach'atic hich ayique .
46016019	Ya spatbeyex awo'tanic te iglesia ta sq'uinal Asia . Ya spatbeyex awo'tanic ta scuenta Cajwaltic te Aquila soc Priscila soc te iglesia te ya stsob sba ta sna .
46016020	Ya spatbeyex awo'tanic ta spisil te quermanotactique . Talel c'axel xapatbe aba awo'tanic ta scuenta ch'ul uts'uyel .
46016021	Ho'on Pablohon te la jts'ihbabeyex ta jc'ab te pahtil-o'tanil ini .
46016022	Te mach'a ma ba c'ux ya ya'iy ta yo'tan te Cajwaltic Jesucristo , ihlaybil me ac'a c'ohtuc . Talelix te Cajwaltique .
46016023	Ac'a sjoquinex te yutsil yo'tan te Cajwaltic Jesucristo .
46016024	Ta apisilic ayuc ta atojolic te sc'uxul co'tan ta scuenta Cristo Jesús . Hichuc .
47001001	Pablo , jpuc-c'op yu'un Jesucristo ta scuenta sc'anojel yo'tan Dios , soc te quermanotic Timoteo , ya jpatbecotic yo'tan te iglesia yu'un Dios te ay ta Corinto , soc spisil mach'atic ch'uhltesbilic te ayic ta spahmal sq'uinal Acaya :
47001002	Ac'a c'ohtuc ta atojolic te yutsil yo'tan soc te lamal q'uinal yu'un te Jtatic Dios soc te Cajwaltic Jesucristo .
47001003	Ac'a yich' halbeyel yutsilal te Dios , te Stat te Cajwaltic Jesucristo , te Tatil yu'un c'uxultaywanej soc te Dios te ya yac' spisil muc'ul-o'tanil ,
47001004	ha te mach'a ya smuc'ubtes q'uinal ca'iytic ta spisil te jwocoltic , scuenta yu'un te smuc'ul-o'tanil te ya ya'botic te Dios hich ya xhu' ya jmuc'ubtesbetic q'uinal ya'iyic yantic te ay swocolique .
47001005	Hich te bin ut'il bayel ya xc'ax ta jtojolcotic te swocol te Cristo , ha nix hich ta scuenta Cristo bayel ya xmuc'ub q'uinal ya ca'iycotic .
47001006	Teme ya xc'ax jwocolcotic , yu'un hich yac atahic smuc'ul q'uinal yac awa'iyic soc te colel awu'unique ; soc teme ya xmuc'ubtesot q'uinal ca'iycotic , yu'un hich yac atahic smuc'ul q'uinal awa'iyic a , te ha ya yac' te ya xcuhch awu'unic te wocol te ha nix hich yac ta c'axel cu'uncotique .
47001007	Ay yip te smuc'ul co'tancotic ta atojolic , como jna'ojcotic te hich te bin ut'il jmohlol jbahtic ta wocol , ha nix hich jmohlol jbahtic te ya xmuc'ubtesot q'uinal ca'iytic .
47001008	Quermanotac , ya jc'ancotic te yac ana'ic bin ut'il c'ax jwocolcotic ta sq'uinal Asia . Mero c'ux obol jbahcotic , ma ba c'an cuhchuc cu'uncotic , la jcuycotic te jc'axel ya xlajotcotic .
47001009	Hich la jca'iycotic te quechelotcotiquix ta lajel ; pero hich c'oht ta pasel scuenta yu'un ma ba talel c'axel ya smuc'ulin sba co'tancotic , pero ha smuc'ul co'tancotic te Dios te ya scha'cuxajtes mach'atic chamenic .
47001010	Ha nix la scoltayotcotic ta muc'ul lajel soc ya scoltayotcotic ta ora ini , soc ha smuc'ul co'tancotic te ya to scoltayotic xan ta patil .
47001011	Ha scuentahil ya jc'ancotic te yacuc ac'opombotcotic Dios ; yu'un hich te bin ut'il ay tsobolic te ya sc'opombotcotic Dios , ha nix hich ay tsobolic te ya yalbeyic wocol Dios ta jcuentacotic yu'un te mahtanil a'bibilotcotique .
47001012	Hich ay te bin ya xtohy q'uinal ya ca'iycotic yu'un : Ha te ya yal te co'tancotic te smelelil soc ta scuenta jun-o'tanil te ya yac' te Dios hich a'tejotcotic ta bahlumilal , soc c'ax to xan hich a ta awohlilic . Ma hichuc la jpascotic ta scuenta sp'ijil ch'ich'-baq'uet , ha la jpascotic ta scuenta yutsil yo'tan te Diose .
47001013	Mayuc yan bin ya jts'ihbabeyex , ha nax te bin ya xhu' yac awilic ta hun soc te yac ana'beyic scuentahil ; soc co'tanuc te ya xc'oht ta awo'tanic spisil ,
47001014	hich te bin ut'il ana'ojiquix jtebuc , scuenta yu'un ta sc'ahc'alel te Cajwaltic Jesús ya xhu' ya xtohy q'uinal awa'iyic ta jcuentacotic hich te bin ut'il ya xtohy q'uinal ca'iycotic ta acuentahique .
47001015	Te bin ut'il hich sch'uhunej co'tan , la jc'an te ha nahil ya quilex scuenta yu'un yac atahic stse'elil awo'tanic cheb buelta a .
47001016	La jnop te ya xc'ax quilex te c'alal ya xbohon ta Macedonia , soc te c'alal ya suhton tal ta Macedonia ya xc'ax jcha'ilex xan yu'un hich yac acoltayonic xan bahel ta Judea .
47001017	Te bin ut'il hich la jnop ya jpas ¿ yu'un bal hich nax la jnop ta co'tan ? Te bin ya jnop ya jpas ¿ yu'un bal hich ya jnop ta scuenta ch'ich'-baq'uet , scuenta yu'un schebal ya cal : Yac soc Ma'uc ?
47001018	Pero hich te bin ut'il smelelil stalel jun yo'tan te Diose , te bin ya calbeyexcotic ma ha'uc : Yac soc Ma'uc , ma xchihotcotic .
47001019	Como te Snich'an Dios , ha te Jesucristo , te la jcalbecotiquix sc'oblal ta atojolic - - ho'on soc Silvano soc Timoteo - - ma ha'uc : Yac soc Ma'uc , xchi , pero ha nax : Yac , xchi ta scuenta Cristo ,
47001020	como spisil bintic yaloj ta jamal te Diose : Yac , xchi sc'oblal ta scuenta Cristo . Ha yu'un te ta scuenta Cristo ho'otic ya caltic : Hichuc , xchihotic , ta scuenta yutsilal te Diose .
47001021	Ha nix te Dios te ya yac' te ay yip co'tantic ta stojol Cristo , ho'otcotic soc ha'ex , soc te parte la yac'otic ,
47001022	ha nix la ya'botic sello soc la ya'botic ta co'tantic te Espíritu scuenta seña yu'un te bin ya xtale .
47001023	Ya cac' ta testigo cu'un te Dios te ha ta scuenta sna'beyel yo'bolil abahic te ma to ba c'axemon ta Corinto .
47001024	Ma yu'unuc ya ca'batincotic te bin yac ach'uhunic , ha jmohlol jbahtic ta a'tel scuenta yu'un ayuc stse'elil awo'tanic , como ha ta scuenta sch'uhunel awo'tanic te ay yip awo'tanique .
47002001	Ha scuentahil te la jnop te ma ba ya xtal quilex scuenta yu'un ma ba ya ca'beyex amel awo'tanic yan buelta .
47002002	Como teme ho'on ya ca'beyex amel awo'tanic , ¿ mach'a ya xhu' ya smuc'ubtesbon q'uinal ya ca'iy ta patil , ma bal ha'uc te mach'a la jca'be smel yo'tan ?
47002003	Hich la jts'ihbabeyex scuenta yu'un te c'alal ya xc'ohon ma ba ya ya'bonic jmel co'tan te mach'atic sc'oblal ya ya'bon stse'elil co'tan . Sch'uhunej co'tan te ha awu'unic ya xc'oht te stse'elil co'tane .
47002004	Como bayel yacon ta mel-o'tan soc pich'il co'tan soc yacon ta oq'uel a te la jts'ihbabeyex , ma yu'unuc te ya ca'beyex amel awo'tanic , ha nax yu'un te ya ca'beyex ana'ic te bayel c'uxex ta co'tane .
47002005	Teme ay mach'a la yac'on ta mel-o'tan , ma ho'ucon nax jtuquel te la yac'on ta mel-o'tan , ay nix la yaq'uex ta mel-o'tan ta apisilic , ( teme ma ba ya xjelawon ta c'op ta atojolic ) .
47002006	Tic'uc a te castigo te tsobolex la awa'beyique .
47002007	Ya sc'an te yac apasbeyiquix perdón soc yac awa'beyiquix smuc'ul yo'tan , scuenta yu'un ma ba ya xtsalot yu'un c'ax bayel mel-o'tan .
47002008	Ha yu'un hawocolicuc , a'beyahic yil yan buelta te c'ux yac awa'iyic ta awo'tanic ,
47002009	como ha scuentahil te la jts'ihbabeyex , yu'un ya jtsajex quil teme yac ach'uhunic spasel ta spisil .
47002010	Te mach'a yac apasbeyic perdón , ha nix hichon ya jpasbe perdón . Te bin ut'il la jpasbe perdón , teme ay nix bin la jpasbe perdón yu'un , ha'ex ta acuentahic te la jpasbe perdón ta stojol Cristo ,
47002011	scuenta yu'un ma ba ya stsalotic a te Satanás , como jna'ojtic te bin ya spas ta lo'loywanej stuquel .
47002012	Te c'alal c'ohon ta Troas ta yalel te lec yach'il c'op yu'un Cristo , aunque la jquil te la sjambon ti'nahil te Cajwaltic ,
47002013	ma ba jun co'tan ayon , yu'un ma ba la jta tey a te quermano Tito . Ha yu'un la jpatbe hilel yo'tanic te mach'atic tey ay a , bohon ta Macedonia .
47002014	Pero wocol yal Dios , te ha spisil ora ya yac' ca'iytic tsalaw ta scuenta Cristo , soc te ha ta jcuentatic ya yac' ta ilel ta bayuc te sumet yic' yu'un sna'beyel sba .
47002015	Como ta stojol Dios ha sumet yic' Cristo c'ohemotic ta stojol te mach'atic ya xcolic soc te mach'atic ya xch'ayique .
47002016	Ta stojol te mach'atic ya xch'ayic , ha yic' scuenta lajel c'ohemotic yu'unic ; ta stojol te yantic , ha yic' scuenta cuxlejal . ¿ Mach'a a te ya xhu' yu'un spasel ini ?
47002017	Te ho'otcotic ma hichuc ayotcotic te bin ut'il tsobolic te ya schonic te sc'op Dios scuenta spasel ganar ; ho'otcotic smelelil ya xc'opojotcotic ta stojol Dios ta scuenta Cristo , te bin ut'il ticombilotcotic yu'un Dios .
47003001	¿ Ya bal xhahch calcotic lec jc'oblalcotic yan buelta ? O ¿ ya bal sc'an te hich te bin ut'il yantic , te ha ta carta ya xhalot lec jc'oblalcotic ta atojolic , o ha'ex yac awalbotic te lec jc'oblalcotique ?
47003002	Ha'ex nix cartahex cu'uncotic te ts'ihbabil ta co'tancotic , te na'bil abahic soc ilbil yu'un spisil ants-winiquetic .
47003003	Jamal chican te ha'ex cartahex yu'un Cristo te pasbil cu'uncotic , ma ba ts'ihbabil ta tinta , ha ts'ihbabil ta Espíritu yu'un te cuxul Dios ; ma ha'uc ta pehchel tonetic , ha ts'ihbabil ta awo'tanic .
47003004	Te smuc'ul co'tancotic ini , ha nax ta scuenta Cristo ta stojol Dios .
47003005	Ma yu'unuc ya calcotic te jtuquel-o'tancotic ya xhu' cu'uncotic ; ha nix Dios ya yac' te ay bin ya xhu' cu'uncotic spasel .
47003006	Ha nix la yac' hu'uc cu'uncotic te ya ca'telincotic yalbeyel sc'oblal te yach'il chapbil-c'op , ma ha'uc te bin ts'ihbabil hilel , ha te bin yu'un te Espíritu ; como te bin ts'ihbabil hilel ya xmilawan , yan te Espíritu ya yac' cuxlejal stuquel .
47003007	Te ya'tel te ley te ya yac' lajel , te ts'ihbabil ta ton , teme hich tal soc yutsilal , scuenta yu'un te israeletic ma ba hu' yu'unic yilbeyel sit yelaw te Moisés ta scaj sts'anabul , te ch'ay bahel ta hich ora ,
47003008	¿ ma bal c'axuc to xan hich yutsilal a te ya'tel te Espíritu ?
47003009	Teme ay yutsilal ya'tel te ley te ya yac' ta tojel mulil , c'ax to xan hich yutsilal a te a'tel te ya yac' te toj ya xc'ohotic ta stojol Dios ;
47003010	como te bin ay yutsilal ta namey , ma hichuquix ay yutsilal teme ya jpajtic soc te bin mero bayel yutsilal ay ta ora ini .
47003011	Teme ay yutsilal te bin ya xlaj bahel , c'ax to xan hich ay yutsilal a te bin stalel ay .
47003012	Ha yu'un te bin ut'il hich ay te smuc'ul co'tancotic , soc yip co'tan ya x'a'tejotic ,
47003013	ma hichuc te bin ut'il te Moisés te la smac ta pac' te sit yelaw scuenta yu'un ma ba ya yilic a te yal-snich'nab Israel te ya xtup' te sts'anabul sit yelawe .
47003014	Pero mahc te spensaric , como c'alal ora yo'tic , te c'alal ya yilic te namey chapbil-c'op , ha nix hilem te pac' te mucul sit yelawic a , te ha ta scuenta Cristo ya yich' loq'uesel .
47003015	C'alal ora yo'tic , te c'alal ya yilic bin ts'ihbabil yu'un Moisés , macbibil yo'tanic yu'un pac' .
47003016	Pero c'alal ya suhtes yo'tanic ta stojol te Cajwaltic , ya xloq'uesbot te paq'ue .
47003017	Te Cajwaltic , ha te Espíritu ; soc te banti ay te Espíritu yu'un te Cajwaltic , ayic ta libre tey a .
47003018	Ha yu'un ta jpisiltic , te ma ba macbilix ta pac' te jsit quelawtic , te yacotic ta yilbeyel yutsil te Cajwaltic hich te bin ut'il ta espejo , yacotic ta yanijel te pajal quileltic soc , te behbe quich'bel cutsilaltic , ta scuenta ya'tel te Cajwaltic , te ha nix te Espíritu .
47004001	Ha yu'un te bin ut'il quich'ojcotic te a'tel ini ta scuenta te sc'uxul yo'tan Dios , ma xpehc'aj co'tancotic .
47004002	Ha hilix cu'uncotic te bin muquen ay ta pasel soc te bintic q'uexlaltic sba , ma ba ya ca'iycotic lo'loywanej soc ma ba ya jyanijtesbecotic sc'oblal te sc'op Dios . Yan bin ya jpascotic , te bin ut'il jamal ya cac'cotic ta ilel te bin smelelil , ta stojol Dios ya cac' jbahcotic ta na'el ta yo'tanic spisil ants-winiquetic .
47004003	Pero teme macal to te lec yach'il c'op cu'uncotic , ha macal to ta stojol te mach'atic ch'ayel ya xbahtic ;
47004004	ha te mach'atic ma xch'uhunic , te macbibil spensaric yu'un te dios yu'un te bahlumilal ini , scuenta yu'un ma ba ya yilic te sacal q'uinal yu'un te lec yach'il c'op yu'un te yutsilal te Cristo , te ha slop'tayej sba a te Diose .
47004005	Como ma ba ya jpucbe jc'oblalcotic , ha ya jpucbecotic sc'oblal te ha Ajwalil te Jesucristo , soc te ho'otcotic a'batotcotic awu'unic ta scuenta sc'uxul yo'tan Jesús .
47004006	Como te Dios te la yal mandar te ac'a sacubuc q'uinal ta banti ay yihc'al q'uinal , ha nix la yac' tal sts'anabul ta co'tantic scuenta yu'un hich ya jna'tic a te yutsilal Dios ta sit yelaw te Jesucristo .
47004007	Pero quich'ojcotic te c'uhlejalil ini ta vaso pasbil ta ahch'al , scuenta yu'un ya xchicnaj te ha nix yu'un Dios te yutsil yu'el , te ma cu'uncoticuc .
47004008	Bayel bin ay jwocolcotic yu'un , pero ma ba ya slajimbotcotic quipcotic ; ma xna'baj bin ya jpascotic , pero ma ba ya xlaj yutsil co'tancotic yu'un ;
47004009	ayotcotic ta uts'inel , pero ma ba pihtesbilotcotic ; lajelotcotic , pero ma ba jc'axel ya xlajotcotic .
47004010	Spisil ora quich'ojcotic ta jbaq'uetalcotic te lajel yu'un te Jesús , scuenta yu'un ha nix hich ya xchicnaj ta jbaq'uetalcotic te scuxlejal te Jesús .
47004011	Como ho'otcotic te cuxulotcotic , spisil ora ac'bilotcotic ta lajel ta scaj te Jesús , scuenta yu'un ha nix hich ya xchicnaj te scuxlejal Jesús ta jbaq'uetalcotic te ay ta scuenta lajel .
47004012	Ha yu'un yac ta a'tel ta jtojolcotic te lajele , yan te ha'exe yac ta a'tel ta atojolic te cuxlejale .
47004013	Te bin ut'il ay sch'uhunel co'tancotic pajal soc te bin ts'ihbabil : La jch'uhun , ha yu'un c'opojon , te xchihe , ha nix hich jch'uhunejcotic , ha yu'un ya xc'opojotcotic .
47004014	Jna'ojcotic te mach'a la scha'cuxajtes tal te Cajwaltic Jesús , ha nix hich ya me scha'cuxajtesotcotic tal soc Jesús , soc pajalotic ya me stehc'anotic ta stojol .
47004015	Ta spisil ini scuenta awutsil alequilic , scuenta yu'un te yutsil yo'tan Dios , te yac ta p'ohlel ta stojol tsobolic , ya me yac' te bayel ya yich' halbeyel wocol yu'un , ta scuenta yich'el ta muc' te Diose .
47004016	Ha yu'un ma ba ya xlaj yip co'tantic ; aunque behbe yac ta lajel yip te jbaq'uetaltic , jujun c'ahc'al behbe yich'bel yip te co'tantic ,
47004017	como te jteb nax jwocoltic ini te jc'axel nax ay , ha yac yac'belotic cutsilaltic te c'ax lec xan a soc te mayuc slajibal ;
47004018	ma ha'uc ya jt'ojan jsitic a te bintic chicanic ta ilel , ha ya jt'ojan jsitic a te bintic ma chicanuc ta ilele ; como te bintic chicanic ta ilel , jc'axel nax ay , yan te bintic ma chicanuc ta ilele , sbahtel q'uinal ay stuquel .
47005001	Jna'ojtic teme ya xlaj te nahilpac' te banti jnahinejtic ta bahlumilal , ay jnatic yu'un Dios ta ch'ulchan te sbahtel q'uinal ay , te ma pasbiluc ta c'abal .
47005002	Yacotic ta ahcan yu'un , co'tanticuc te ya jc'u'intic te jnatic ay ta ch'ulchan ,
47005003	como te c'alal hich jc'u'inejtic , ma ba watalotic ya xtahotic .
47005004	Como te c'alal jc'u'inejtic to te nahilpac' ini , ayotic ta ahcan yu'un wocol , como ma jc'antic te watalotic , ha ya jc'antic te ay jc'u'tic , scuenta yu'un te bin ay ta scuenta lajel ya xlajimbot sc'oblal yu'un te cuxlejale .
47005005	Ha nix te Dios te hich la spasotic , soc te ya'beyejotic te Espíritu scuenta seña te bin ya quich'tic ta patil .
47005006	Ha yu'un jun co'tantic spisil ora , soc jna'ojtic te c'alal ayotic ta jbaq'uetaltic ma ba joquinejtic te Cajwaltic
47005007	( como ya xbehenotic ta scuenta sch'uhunel co'tantic , ma ha'uc ta scuenta te bin chican ta ilel ta jsitic ) .
47005008	Pero jun co'tantic , soc co'tanticuc te ma ba ayotiquix ta jbaq'uetaltic , te ha ya joquintiquix te Cajwaltique .
47005009	Ha yu'un ya co'tantaytic te lecuc yo'tan cu'untic , chican teme quich'ojtic to te jbaq'uetaltic o teme ma ba quich'ojtiquix a ,
47005010	como jpisiltic ya me xc'ohotic ta chahpajibal yu'un Cristo , scuenta yu'un jujutuhl ya yich' stojol , ha chican bin la spas te c'alal ay to ta sbaq'uetal a , teme lec o teme ma lecuque .
47005011	Jna'ojcotic bin ut'il ay ta xi'el te Cajwaltic , ha yu'un ya cac'cotic fuersa te ha'uc ya xc'oht ta yo'tanic te ants-winiquetique . Dios sna'oj bin ut'il ayotcotic , soc co'tanuc te ha nix hich ana'ojique .
47005012	Ma yu'unuc ya calcotic xan lec jc'oblalcotic ta atojolic , ha ya jc'ancotic te tse'eluc awo'tanic ta jtojolcotic , scuenta yu'un hich me ya xweht bin yac awalbeyic a te mach'atic ya stoy sbahic yu'un te bin chican ta ilel , ma ha'uc bin yilel yo'tanic .
47005013	Teme sohquem jolcotic , ha ta scuenta Dios ; teme lec te jpensarcotic , ha'ex me ta acuentahic .
47005014	Como te sc'uxul yo'tan te Cristo ya sujotic , como hich jna'ojtic : te jtuhl cham yu'un spisilic , hich cham ta spisilic .
47005015	Ha cham Cristo yu'un spisilic , scuenta yu'un te mach'atic cuxulic , ma ba ya xcuxajic ta stuquelic , ha ya xcuxajic yu'un te mach'a cham soc te cha'cuxaj ta scuentahique .
47005016	Ha yu'un yo'tic soc ta patil bahel mayuc mach'a ya jna'becotic sba ta scuenta ch'ich'-baq'uet , aunque ta nahil to hich la jna'becotic sba te Cristo , ma hichuquix ta ora ini .
47005017	Ha yu'un teme ay mach'a junax c'ohemix soc Cristo , ha yach'il ants-winic : hilix te bin poco' , spisil pasbilix ta yach'il .
47005018	Ta spisil ini talem ta stojol Dios , te la yac' te jun co'tan jbahtic c'ohotic soc ta scuenta Cristo , soc la ya'botic ca'teltic yu'un te junuc yo'tan sbahic ya xc'oht soc Dios te yantique .
47005019	Como te Dios , ta scuenta Cristo , la yac' te junuc yo'tan sbahic ya xc'oht soc Dios te ants-winiquetic , ma ba ich'bot ta cuenta te smulique , soc la ya'botic ca'teltic ta yalel bin ut'il jun yo'tan sbahic ya xc'ohtic soc Dios .
47005020	Ha yu'un ticombilotic yu'un Cristo , hich c'ohem te bin ut'il Dios yac ta c'op ta stojolic ta jcuentatic . Ya calbeyex wocol ta scuenta sbihil te Cristo : Junuc me awo'tan abahic soc Dios .
47005021	Te mach'a mayuc smul , a'bot te ha mulil c'oht ta jcuentatic , scuenta yu'un toj ya yilotic Dios ta scuenta .
47006001	Ha yu'un te bin ut'il joc jbahcotic ta a'tel soc Dios , ya jtsitsexcotic te manchuc tojoluc ya xc'oht te la awich'iquix c'uxultayel yu'un Dios .
47006002	Como hich ya yal : Ta yorahil ich'tel ta cuenta la jca'iybat ac'op , soc ta sc'ahc'alel colel la jcoltayat , xchi . Ha yorahilix ini , ha'ix sc'ahc'alel colel .
47006003	Mayuc mach'a ya ca'becotic te ya sc'ohchin sbahic a , scuenta yu'un ma ba ya xbohlob sc'oblal te ca'telcotic ta stojol Dios .
47006004	Pero ta spisil hich ya cac'cotic ta na'el te ha a'batotcotic yu'un Dios te bin ut'il bayel cuhchem cu'uncotic , soc te c'alal ayotcotic ta uts'inel , c'alal mayuc bin la jtahcotic , c'alal ay jwocolcotic ,
47006005	c'alal ayotcotic ta majel , ta chuquel , ta tenel ta c'op , ta tulan a'tel , ta yahwayel , ta wi'nal ;
47006006	ya xchicnaj ta scuenta te lecubtesbil jcuxlejalcotic , te ay bin na'bil cu'uncotic , te cuhchem cu'uncotic , te ay yutsil co'tancotic , te ay Ch'ul Espíritu ta co'tancotic , ay sc'uxul co'tancotic ta melel ;
47006007	ya xchicnaj ta scuenta te smelelil c'op ya calcotic soc ta scuenta te yu'el Dios , ta scuenta te quich'oj ca'tejibcotic yu'un te bin stojil ta pasel , te ay ta jwa'elcotic soc ta jq'uexamcotic ;
47006008	ta scuenta te ay ich'bilotcotic ta muc' soc te ay ma ba ich'bilotcotic ta muc' , te ay ma lecuc jc'oblalcotic soc te ay lec jc'oblalcotic ; cuybilotcotic ta jlo'loywanej , pero smelelil bin ya calcotic ;
47006009	sjel te ma ba na'bil jbahcotic , pero na'bil jbahcotic ; chamenotcotic ya ya'iyic , pero cuxulotcotic ; quich'ojcotic majel , pero ma ba lajotcotic yu'un ;
47006010	hich ya'iyel te jmeloj co'tancotic , pero spisil ora tse'el co'tancotic ; hich ya'iyel te pobre ayotcotic , pero tsobol mach'atic ya xc'uhlejub ta jcuentacotic ; hich ya'iyel te mayuc bin ay cu'uncotic , pero spisil bintic ay cu'uncotic .
47006011	Quermanotac corintohetic , jamal la jc'oponexcotic , soc la jambeyexcotic te co'tancotique .
47006012	Mayuc la jmuc ta co'tancotic te bin ut'il c'uxex ta co'tancotic , yan te ha'exe ma ba ajamoj awo'tanic ta jtojolcotic .
47006013	Scuenta yu'un hich nix awo'tanic te bin ut'il te co'tancotic , hich ya jc'oponex te bin ut'il cal-jnich'nab : Jama awo'tanic ec .
47006014	Ma me junuc yugo awu'unic soc te mach'a ma ba sch'uhunejic Dios , como ¿ bin ut'il jun ya xc'oht soc te bin stojil te bin ma stojiluc ? Soc ¿ bin ut'il jun ya xc'oht te sacal q'uinal soc te yihc'al q'uinale ?
47006015	¿ Bin ut'il c'an junuc yo'tan sba soc Cristo te Satanás ? Soc ¿ bin ut'il c'an junuc yo'tan soc te mach'a sch'uhunej te mach'a ma ba sch'uhuneje ?
47006016	¿ Bin ut'il te jun ya schap sc'opic te templo yu'un Dios soc te loc'ombahetique ? Ha'ex templohex yu'un te cuxul Dios , hich te bin ut'il yaloj te Diose : Ya xnahinon soc ya xbehenon ta yohlilic ; ho'on Dioson yu'unic ya xc'ohon , soc ha pueblo cu'un ya xc'ohtic .
47006017	Ha yu'un loc'anic tal ta yohlilic , parte me xawac' abahic , xchi te Cajwaltique . Ma me xapiquic te bin bohloben sc'oblal , hich ya quiq'uex ta jtojol a .
47006018	Ho'on Atatonic ya xc'ohon , ha'ex ach'ix queremetic cu'un ya xc'ohex , xchi te Cajwaltic te spisil ya xhu' yu'une .
47007001	Ha yu'un , quermanotac te c'uxex ta co'tane , te bin ut'il hich halbilotic yu'un Dios , ac'a jpoc jbahtic yu'un spisil bintic bohloben ta jbaq'uetaltic soc ta co'tantic ; behbehuc me ac'a quich'tic ch'ultesel ta scuenta yich'el ta muc' te Diose .
47007002	Ic'awotcotic ta awo'tanic ; mayuc mach'a chopol bin jpasbeyejcotic , mayuc mach'a jimbeyejcotic yo'tan , mayuc mach'a jlo'loyejcotic .
47007003	Ma ba hich ya calbeyex yu'un ay amulic ta jtojol ; como calbeyejex ta nahilal te ayex ta co'tancotic , ha chican teme cuxulotcotic o teme chamenotcotic .
47007004	Jamal co'tan ya xc'opojon ta atojolic ; bayel yutsil co'tan awu'unic . Muc'uben q'uinal ya ca'iy ta acuentahic soc ta spisil jwocolcotic c'ax bayel stse'elil co'tan .
47007005	Te c'alal talotcotic ta sq'uinal Macedonia , mayuc la scux yo'tan te jbaq'uetalcotic , bayuc nax la jtahcotic wocol : ay c'opetic ta spat soc ay xiwel ta yutil .
47007006	Pero te Dios te ya smuc'ubtesbe yo'tan te mach'atic ayic ta wocol , ha la smuc'ubtesbotcotic q'uinal ca'iycotic a te c'alal hul te Tito .
47007007	Soc ma ha'uc nax yu'un te tale , ha muc'ub q'uinal la jca'iycotic yu'un te bin ut'il muc'uben q'uinal la ya'iy te Tito ta acuentahique . Ha la ya'botcotic jna'cotic te ayotcotic ta awo'tanic , te bayel la amel awo'tanic , soc te yac ana'belonic ; hich c'ax to xan tse'el co'tan yu'un .
47007008	Aunque la jca'beyex amel awo'tanic yu'un te carta , pero ma ba ya jmel co'tan yu'un . Ay nix la jmel co'tan , como la jquil te jts'ihn nax la ya'beyex amel awo'tanic te cartahe .
47007009	Pero ta ora ini tse'el co'tan , ma yu'unuc te la amel awo'tanic , ha yu'un te la amel awo'tanic te hich la asuhtes awo'tanic , yu'un hich la amel awo'tanic te bin ut'il la sc'an te Diose , hich mayuc bin ch'ayem awu'unic ta jcuentacotic .
47007010	Como te mel-o'tan te ya sc'an te Dios ya yac' suhtesel-o'tanil scuenta colel , soc mayuc mel-o'tan tey a ; yan te mel-o'tan yu'un te bahlumilal ya x'ac'awan ta lajel .
47007011	Ilawil bin ut'il lec c'oht te la amel awo'tanic ta stojol Dios : ¡ tey hahch ana'ic bin yac apasic a , la anop te yac acoltay abahic , ilinex yu'un te bin chopol , ay xiwel ta awo'tanic , c'opoj awo'tanic ta jtojolcotic , xut'et awo'tanic , soc hahch achahpanic ta stojil ! Ta spisil chican te mayuc amulic tey a .
47007012	Ha yu'un te bin ut'il la jts'ihbabeyex , ma ha'uc yu'un te mach'a ay bin chopol la spas o te mach'a ay bin pasbot , ha nax yu'un te hich ya xchicnaj awu'unic ta stojol Dios te bayel jc'oblalcotic ta awo'tanic .
47007013	Ta spisil ini muc'ub q'uinal la jca'iycotic . Ma ha'uc nax te la jta smuc'ul co'tancotic , ha tse'el co'tancotic ta yilel te tse'el yo'tan te Tito , te apisilic la awa'beyic yip yo'tan .
47007014	Como te bin ut'il la jcalbe te Tito te buen lec ac'oblalic , ma ba la jta q'uexlal yu'un . Hich te bin ut'il melel spisil te bintic la jcalbeyex , ha nix hich melel te bin la jcalbe te Tito te buen lec ac'oblalique .
47007015	Te Tito bayel to xan c'uxex ta yo'tan te c'alal ya sna' te ach'uhunejic mandar ta apisilic , ha te la awiq'uic ta atojolic soc xiwel soc nihquel .
47007016	Tse'el co'tan yu'un te ta spisil junix co'tan ta atojolic .
47008001	Yo'tic , quermanotac , ya ca'beyex ana'ic bin ut'il chicnajem yutsil yo'tan Dios ta stojol te iglesia te ay ta sq'uinal Macedonia .
47008002	Aunque c'ax bayel swocolic ta uts'inel , ta scuenta bayel stse'elil yo'tanic soc aunque pobrehic , bayel bin la yaq'uic .
47008003	Ho'on ya cal ta testigo te bin ut'il la yaq'uic soc yutsil yo'tanic , ha chican jayeb hu' yu'unic , soc c'ax to xan hich la spasic a te bin ut'il hu' yu'unique .
47008004	La yalbotcotic bayel wocol te yacuc x'ac'otic joquincotic ta spasel te a'tel ini ta stojol te mach'atic ch'uhltesbilique .
47008005	C'ax hich la yaq'uic a te bin ut'il la jcuycotic te ya xhu' yu'unic yaq'uele , pero nahil la yac' sbahic ta stojol te Cajwaltic , patil ta jtojolcotic , hich te bin ut'il ya sc'an yo'tan te Diose .
47008006	Ha yu'un la jcalbecotic wocol te Tito , te hich te bin ut'il hahch spas , te yacuc shu'tes ta pasel ta awohlilic te yutsil a'tel ini .
47008007	Ha yu'un hich te bin ut'il ta spisil c'ax bayel ya xhu' awu'unic : ha te ay sch'uhunel awo'tanic , te yac ana'ic c'op , te bin ana'ojic , te jun awo'tanic yac apasic spisil , soc te sc'uxul awo'tanic ta jtojolcotic , ha nix hich ac'a hu'uc awu'unic spasel bayel te yutsil a'tel ini .
47008008	Ma yu'unuc ya jpasex ta mandar , ha nax ya jtsajex teme melel ay sc'uxul awo'tanic , teme pajal ay soc te yantique .
47008009	Ana'ojiquix te yutsil yo'tan te Cajwaltic Jesucristo , aunque jc'uhlej , ha pobre c'oht ta acuentahic , scuenta yu'un ha'ex jc'uhlejex ya xc'ohex ta scuenta spobrehil .
47008010	Ta scuenta ini , ya calbeyex te bin lec yac apasic : ayix jun ha'bil te ma ha'uc nax nahil hahch apasic , pero ha nahil hich la sc'an awo'tanic te yac apasique .
47008011	Ha yu'un yo'tic ac'a c'ohtuc ta pasel awu'unic , scuenta yu'un hich te bin ut'il ora la ac'an la apasic , hichuc me yac ahu'tesic spasel , ha chican te bin ay awu'unique .
47008012	Como teme nahil ay sc'anojel awo'tanic te yac awaq'uic te mahtanil , ay ta cuenta te bin ay awu'unic , ma ha'uc te bin mayuc awu'unique .
47008013	Ma hichuc ya cal ini scuenta yu'un ay mach'atic ay bin ya sta a , yan te ha'exe mayuc bin ay awu'unic , pero te pajaluc ay bin ay awu'unic .
47008014	Ta ora ini te ay bintic ay awu'unic ya scoltay te mach'atic mayuc bin ay yu'unic , scuenta yu'un teme ay bin ora te mayuc bin ay awu'unic , ha nix hich ya scoltayex te bintic ay yu'unic , scuenta yu'un hich pajal ay bin ay awu'unic a .
47008015	Hich te bin ut'il ts'ihbabil : Te mach'a bayel bin la stsob , ma ba la spas sobra , soc te mach'a jteb nax bin la stsob , ma ba la spas falta , xchi .
47008016	Wocol yal Dios te la yac' te hich nix ya sna'ex ta yo'tan te Tito te bin ut'il ya jna'ex ta co'tan te ho'one .
47008017	Como ma ha'uc nax la sch'uhun te bin la jcalbecotic , te bin ut'il toyol yo'tan , ta scuenta sc'anojel yo'tan baht yilex .
47008018	Ha ya jticombecotic sjoquin bahel te Tito te jtuhl quermanotic te a'iybil sc'oblal yu'un spisil te iglesiahetic te lec a'tejem yu'un te lec yach'il c'ope .
47008019	Ma ha'uc nax ini , ha nix hich la yich' tsahel yu'un spisil te iglesia te ya sjoquinotcotic ta behel ta yich'el bahel te mahtanil , te ya jcuentahincotic ta scuenta yich'el ta muc' te Cajwaltic , soc yu'un hich ya xchicnaj a te ya jc'antic te ya jcoltaytique .
47008020	Hich ya jpascotic scuenta yu'un mayuc mach'a ya xhu' ya slehbotcotic jmulcotic yu'un te muc'ul mahtanil te jcuentahinejcotique .
47008021	Stojil ya jpascotic , ma ha'uc nax ta stojol Cajwaltic , ha nix hich ta stojol te ants-winiquetique .
47008022	Soc ya jticombecotic sjoquinic bahel jtuhl quermanotic te bayel buelta quilojcotiquix te jun yo'tan , te hich ya xchicnaj ta scuenta bayel bintic spasoj , soc yo'tic c'ax to xan hich jun yo'tan a ta scaj te bayel smuc'ul yo'tan ta atojolic .
47008023	Te Tito jun ayon soc , ha jmohlol ta a'tel ta atojolic ; yan te quermanotactic , ha ticombilic yu'un te iglesia soc yac'ojic ta ich'el ta muc' te Cristo .
47008024	Ha yu'un a'beya yilic , ta stojol te iglesiahetic , te sc'uxul awo'tanic soc te ay scuentahil te lec ac'oblalic ya ca'iycotique .
47009001	Ma fuersahuc ya jts'ihbabeyex sc'oblal te coltayel yu'un te mach'atic ch'uhltesbilic ,
47009002	como jna'oj te ay yutsil awo'tanic ta coltaywanej . Calbeyej te yutsil ac'oblalic ta stojol te mach'atic ayic ta sq'uinal Macedonia , la jcalbeyic te ayix jun ha'bil te chapalex ha'ex te ayex ta Acaya ; soc te yutsil awo'tanic ha nix hich la stijbe yo'tanic tsobol yantic .
47009003	Pero ya jticon bahel ta atojolic te quermanotactic ini scuenta yu'un ma tojoluc la jtoybeyex ac'oblalic ; scuenta yu'un chapalex , hich te bin ut'il la jcale .
47009004	Yu'un teme ay macedoniahetic te ya sjoquinonic tal , manchuc ch'ayal awo'tanic a ya xc'oht stahex , te tey ya jtahcotic q'uexlal a , soc nix te ha'exe , te bin ut'il hich jun co'tancotic jch'uhunejcotic .
47009005	Ha yu'un la jnop te ya calbe wocol te quermanotactic te ha nahil ya xc'ax yilex soc ya sts'acaytesic te muc'ul mahtanil te awalojic te yac awaq'uic , scuenta yu'un hich chapalix a , te ya yac' ta ilel te jun awo'tanic yac awaq'uic , te ma sujbiluquex cu'uncotic .
47009006	Na'ahic ini : Te mach'a jteb nax bin ya sts'un , jteb nax bin ya stsob , soc te mach'a bayel bin ya sts'un , bayel bin ya stsob .
47009007	Jujutuhl ac'a yac' ha chican te hich yipal snopoj ta yo'tan te ya yaq'ue , ma ta scuentahuc mel-o'tan o ta sujel , como c'ux ta o'tanil yu'un Dios te mach'a tse'el yo'tan ya yaq'ue .
47009008	Soc ya xhu' yu'un te Dios te ya yac' p'ohluc spisil ta chahp bendición ta atojolic , scuenta yu'un spisil ora ay bin ay awu'unic te ya xtuhun awu'unic , hich ya xhu' yac apasic spisil lequil a'teliletic .
47009009	Hich te bin ut'il ts'ihbabil : La spucticlan mahtaniletic ta stojol te pobrehetic ; sbahtel q'uinal ya xhalaj te stojil ya'tel , xchi .
47009010	Te mach'a ya ya'be sts'unub te mach'a ya ya'iy ts'umbajel soc te ya ya'be pan te mach'a ya xwe' , ha nix ya me yac' sitinuc soc ya me yac' p'ohluc te ts'unubiletic awu'unic , soc ya me yac' xp'ohl te sit yu'un te stojil awa'telic ,
47009011	hich ay bayel ta chahp ac'uhlejalic scuenta yu'un spisil ora jun awo'tanic ya xhu' yac awaq'uic . Hich ta jcuentacotic ya me yich' halbeyel wocol Dios yu'un te bintic bayel awac'ojic ,
47009012	como te bin yac apasic ini , ma ha'uc nax yac awaq'uic yu'un te bin ya spas falta yu'un te mach'atic ch'uhltesbilic , ha yac awaq'uic yu'un te ay tsobolic te ya yalbeyic wocol Dios yu'un a .
47009013	Ta scuenta te a'tel ini ya me yalbeyic wocol Dios yu'un te bin ut'il ach'uhunejic spasel te bin ya yal te lec yach'il c'op yu'un Cristo , soc yu'un te bayel awa'beyejic te bin ya xtuhun yu'unic soc spisil yantic .
47009014	Soc ya me sc'opombeyex Dios te bin ut'il c'uxex ta yo'tanic , ta scaj te bayel yutsil yo'tan Dios te ya xchicnaj ta atojolique .
47009015	¡ Wocol yal Dios yu'un te smahtan te mayuc bin c'an spajbe yutsil stuquele !
47010001	Ho'on Pablohon ya calbeyex wocol ta scuenta bin ut'il manso yo'tan soc lec yo'tan te Cristo , ho'on te peq'uel ayon te c'alal ayon ta awohlilic , yan te c'alal ma ba ayon ta awohlilic tulan ya cac' jba ta atojolic ta ac'opic ;
47010002	hawocolicuc , te c'alal ya xc'ohon manchuc me tulan ya cac' jba te hich jnopoj te ya jpas ta stojol te mach'atic scuyojic te ha ta scuenta nax ch'ich'-baq'uet te bin ya jpascotique .
47010003	Aunque ch'ich'-baq'uetotcotic , ma ba hich ya cac'cotic guerra te bin ut'il ya yich' pasel ta scuenta ch'ich'-baq'uet ,
47010004	como te a'tejibaletic cu'untic yu'un yaq'uel guerra ma scuentahuc ch'ich'-baq'uet , ha a'tejibaletic te yich'beyej yu'el Dios yu'un sjinel te bintic ay yip ;
47010005	ya jintic tsaltamba-c'op soc spisil toybahil te ya scontrahin te bin ay ta na'el yu'un Dios , soc ya jtsacticlantic spisil snopojibal yu'un ya sch'uhunic smandar a te Cristo .
47010006	Soc teme ts'acalix yac ach'uhunic mandar , chapalotic te ora nax ya ca'becotic castigo spisil jc'axun-mandar .
47010007	Te ha'axe ha nax yac awilic te bin chican ta ilel ta asitic . Teme ay mach'a ya yal sba te ha yu'un Cristo , ac'a me sna' te ha nix hich te ho'otcotic yu'unotcotic te Cristo .
47010008	Aunque ya jtoy xan jc'oblal , ma ba ya xq'uexawon yu'un te bin ut'il ay yip ca'telcotic , te a'botcotic yu'un te Cajwaltic scuenta yu'un yac ata xan yip awo'tanic a , ma ha'uc yu'un te ya xjihnex yu'une .
47010009	Ma jc'an te hich yilel te ya jc'an ya jxiwtesex ta cartahetic .
47010010	Melel ay mach'atic ya yalic te tulan te cartahetic soc ay yipic , pero te c'alal li' ay , mayuc yip soc mayuc ta cuenta te bin ya yale .
47010011	Te mach'a hich ya yal , ac'a me sna' te hich te bin ut'il ayotcotic ta c'op ta carta te c'alal ma ba tey ayotcotic a , hich ya jpascotic te c'alal tey ayotcotiquix ahe .
47010012	Ma ba ya calcotic soc ma ba ya jpajcotic soc te mach'atic ha'ic nix ya stoy sc'oblalic ; ya yaq'uic ta ilel te ma sna'ic stsahtayel , te c'alal ha'ic nix ya sp'is sbahic soc ya spajaltay sbahic .
47010013	Yan te ho'otcotic ma ba ya xjelawotcotic ta stoyel jc'oblalcotic , ha nax ya calcotic te ban c'alal ya'beyejotcotic ca'telcotic te Dios , te ha la yac' te la stahex te ca'telcotique .
47010014	Ma ba ya xjelawotcotic ta stoyel jc'oblalcotic ; te manchuc la jtahexcotic ya xjelawotcotic ta c'op te hichuque , pero ho'otcotic te nahil la jquich'cotic bahel te lec yach'il c'op yu'un Cristo ta atojolic .
47010015	Soc ma ba ya xjelawotcotic ta stoyel jc'oblalcotic yu'un ya'tel yantic . Te bin yacotcotic ta smahliyel , ha te behbe ya yich' xan yip te sch'uhunel awo'tanic , hich ya xmuc'ub ca'telcotic ta awohlilic te ban c'alal p'isbil te ya x'a'tejotcotique .
47010016	Hich ya xhu' ya xc'axotcotic xan bahel ta banti ayex yu'un ya calcotic te lec yach'il c'op , ma ba ya cochintaybecotic ya'tel yan yu'un ya jtoy jc'oblalcotic yu'un te a'tel pasbilixe .
47010017	Te mach'a ya sc'an ya stoybe sba q'uinal ya'iy , ac'a stoybe sc'oblal te Cajwaltique .
47010018	Como ma ha'uc lec sc'oblal c'ohem te mach'a ha nix ya yal te lec sc'oblale , ha lec sc'oblal stuquel te mach'a ya xhalbot lec sc'oblal yu'un te Diose .
47011001	Ayuc bin ut'il ya xcuhch awu'unic jtebuc howil c'op . Cuhchuc me awu'unic ,
47011002	como xut'et co'tan ya ca'iy ta atojolic ta scuenta Dios . Jtuhl nax mach'a la jcac' yiq'uex , ha te Cristo , scuenta yu'un ya caq'uex ta stojol hich te bin ut'il ach'ix te mayuc mulil ta scuenta .
47011003	Pero hich te bin ut'il te chan la smombe yo'tan ta lo'loyel te Eva , ya jxi' te ay wan bin ut'il ya showiytesbeyex te snopojibal awu'unic , te hich ma junuquix awo'tanic ta stojol Cristo .
47011004	Como teme ay mach'a ya xtal yalbe sc'oblal yan Jesús , te ma ha'uc te Jesús la jcalbeyexcotic sc'oblale , o teme yan espíritu yac awich'ic , te ma ha'uc te Espíritu te awich'ojic , o teme ay yan yach'il c'op te bin ut'il awich'ojic , ora nax yac awich'ic .
47011005	Te ya cal ma ba peq'uel c'ohemon yu'un te mach'atic muc'ul jpuc-c'opetic .
47011006	Aunque ma jna' c'op ta lec , pero ay bin ya jna' . Jamal la jcac'ticlambeyex awilic ta scuenta spisil ta chahp te la jpascotique .
47011007	¿ Ha bal jmul c'oht te peq'uel la jcac' jba scuenta yu'un ha'ex ya xtohy ac'oblalic , te bin ut'il ma ba la jc'an jtojol a te la jcalbeyex te lec yach'il c'op yu'un Dios ?
47011008	La jpojbe sbiluc yantic iglesiahetic yu'un hich la jta jtojol a te la jcac' jba ta a'batinel awu'unic .
47011009	Soc te c'alal ayon ta awohlilic te ay bin tuhun cu'un , mayuc mach'a la jca'be yihcats , como te bintic tuhun cu'un ha la ya'bon te quermanotactic talemic ta Macedonia . Ta spisil jtsahtayej jba te mayuc mach'a la jca'be yihcats soc hich ya jpas xan bahel .
47011010	Te bin ut'il ay ta co'tan te smelelil c'op yu'un te Cristo , mayuc mach'a ta spahmal sq'uinal Acaya ya xhu' ya scomon te ya cal jc'oblale .
47011011	¿ Bin yu'un ? ¿ Yu'un bal ma ba c'uxex ta co'tan ? Sna'oj Dios te c'uxex ta co'tane .
47011012	Pero te bin yac jpasbel , hich ya jpas xan bahel , scuenta yu'un hich ma ba ya ca'be spas te mach'atic ya sle bin ut'il ya spajaltayotcotic te bin ya stoy sbahic yu'une ,
47011013	como ha lotil jpuc-c'opetic ini , jlo'loywanej j'a'teletic , ya sp'is sbahic ta jpuc-c'opetic yu'un Cristo .
47011014	Ma me yanuc yac awa'iyic a , como ha nix hich te Satanás ya sp'is sba ta ch'ul a'bat yu'un sacal q'uinal .
47011015	Ha yu'un ma me yanuc yac awa'iyic a teme te a'batetic yu'un ya sp'is sbahic ta a'batetic yu'un bin stojil ay ta pasel . Te slajibal yu'unic hich ya xc'oht te bin ut'il ay te ya'telique .
47011016	Ya jcha'halbeyex xan : Ma me ayuc mach'a ya scuy ta sohquem jol ; o teme hich yac awa'iyique , hich yac awic'on te bin ut'il jsohquejol , scuenta yu'un ya jtoy jba jtebuc a .
47011017	Te bin ya cale , ma hichuc ya xc'opojon te bin ut'il ya sc'an te Cajwaltique , hich ya xc'opojon te bin ut'il jsohquejol , te bin ut'il hich ya jtoy jba .
47011018	Te bin ut'il tsobol mach'atic ya stoy sbahic ta scuenta ch'ich'-baq'uet , ha nix hichon ya jtoy jba ;
47011019	como te bin ut'il p'ijex , jun awo'tanic yac awa'iybeyic sc'opic te mach'atic ma sna'ic q'uinal ,
47011020	yu'un ya xcuhch awu'unic teme ay mach'a ya smosohinex , o teme ya slajimbeyex bin ay awu'unic , o ya spojbeyex abiluquic , ya stoy sba , o ya smajbeyex awelawic .
47011021	¡ Ya xq'uexawon yu'un te ya cal te mayuc quipcotic ta spasel ini ! Pero te bin ya stoy sba yu'un te yane , ha nix hichon , ay bin ya jtoy jba yu'un ( ya xc'opojon hichuc jsohquejol ) .
47011022	¿ Ha'ic bal hebreohetic ? Ha nix hichon . ¿ Ha'ic bal israeletic ? Ha nix hichon . ¿ Ha'ic bal sts'umbalic Abraham ? Ha nix hichon .
47011023	¿ A'batetic bal yu'un Cristo ? C'ax hichon a . ( Sjel ta sohquem jol te bin ut'il hich ya xc'opojon . ) C'ax hich a'tejemon a , c'ax hich quich'oj chuquel a , ma ahtaybaj quich'oj majel , c'ax bayel buelta c'an lajucon .
47011024	Ho'eb buelta la jquich' majel yu'un te judíohetic , jujun xanix ma ba loc' cha'winic ( 40 ) ta yahlel .
47011025	Oxeb buelta la jquich' majel ta te' ; jun buelta la jquich' ch'ojel ta ton ; oxeb buelta ochon ta barco te laj ta mar ; jun c'ahc'al soc jun ahc'abal ayon ta yohlil mar ;
47011026	bayel buelta behenemon ; c'ax jwocol ta muc'ul-ha'etic , c'ax jwocol yu'un j'eleq'uetic , c'ax jwocol yu'un jlumal , c'ax jwocol yu'un jyanlumetic , c'ax jwocol ta pueblo , ta jochol taquin q'uinal , ta mar , c'ax jwocol yu'un mach'atic sp'isoj sbahic ta quermanotic ;
47011027	ay jwocol ta a'tel soc ta luhbel , bayel yahwayel , ay jwocol ta wi'nal soc ta taquinti'il ; bayel buelta ma ba weht jwe'el ; ay jwocol ta sic , ay jwocol yu'un mayuc jc'u' jpac' .
47011028	Ay to xan yantic , jujun c'ahc'al ya x'ochon na'etel ta scaj spisil te iglesiahetique .
47011029	¿ Mach'a a te mayuc yip , te ha nix mayuc quip ya ca'iy ? Te mach'a ya x'a'bot sc'ohchin sba , ¿ yu'un bal ma ba ya x'ilinon yu'un ?
47011030	Teme ya sc'an te ay bin ya jtoy jba yu'une , ha ya jtoy jba yu'un te mayuc quip .
47011031	Te Dios , te Stat te Cajwaltic Jesucristo , te sbahtel q'uinal ay ta ich'el ta muc' , sna'oj te ma ba ya ca'iy lot .
47011032	Ta Damasco te gobernador yu'un te sq'uinal te ajwalil Aretas la scanantay te pueblo yu'un te damascohetic yu'un ya stsaconic ;
47011033	pero la jquich' jihpanel ta moch ta ventana ta pat-ts'ahc , hich colon loq'uel ta sc'ab .
47012001	Ya sc'an te ya jtoy jba xan , aunque mayuc bin ya jta yu'un ; pero ya calbe sc'oblal nahalsitiletic soc te bintic la yac' ta na'el te Cajwaltique .
47012002	Ya jna'be sba jtuhl winic te jun ay soc Cristo te ayix schanlajunebal ( 14 ) ha'bil te ic'ot mohel c'alal ta yoxcajal ch'ulchan , ( ma jna' teme ta sbaq'uetal o teme ma ba ta sbaq'uetal , ha nax ya sna' te Diose ) .
47012003	Ya jna' te winic ini , ( teme ta sbaq'uetal o teme ma ba ta sbaq'uetal , ma jna' , ha nax ya sna' te Diose ) ,
47012004	te ic'ot mohel c'alal ta paraíso te banti la ya'iy c'op te c'ax bayel yutsil te ma ba a'bibil ants-winic te ya yalbe sc'oblale .
47012005	Ha ya jtoy jba yu'un te winic ini , pero ma ho'uconix ya jtoy jba yu'un , ha nax ya jtoy jba yu'un te mayuc quip .
47012006	Pero te yacuc jc'an ya jtoy jba , ma lomlomc'opuc , como ya cal te bin melele ; pero ma hichuc ya jpas , scuenta yu'un mayuc mach'a c'ax hich ya stoybon jc'oblal a te bin ut'il ayon ya yilic o te bin ut'il ya ya'iybon jc'oblale .
47012007	Soc scuenta yu'un ma ba jc'axel ya jtoy jba yu'un te bintic muc' a'bibilon quilticlan , a'boton c'uxul wocol ta jbaq'uetal , ha ya'bat Satanás te ya yuts'inone .
47012008	Oxeb buelta la jc'ambe te Cajwaltic te yacuc sloq'uesbon .
47012009	Pero la yalbon : Tic'at a yu'un te cu'ele , como tey ya xchicnaj xan a te cu'el te banti mayuc awip , xchi . Ha yu'un tse'el co'tan ya jtoy jba yu'un te mayuc quip , scuenta yu'un ya xchicnaj te yu'el Cristo ta jcuenta .
47012010	Ha yu'un , ta scuenta Cristo tse'el co'tan yu'un te mayuc quip , te ya quich' ixta'c'optayel , te bin ut'il mayuc bin ay cu'un , te ay uts'ineletic , soc te ay wocoletic ; como te c'alal mayuc quip , ha bayelix quip a .
47012011	Hich jpasoj jba te bin ut'il mach'a ma sna' q'uinal , pero ha'ex la awa'bonic te hich jpase . Ya sc'an te ha'uquex yac awalbonic lec jc'oblal , como ma ba peq'uel ayon yu'un te muc'ul jpuc-c'opetic , aunque mayuc jc'oblal te ho'one .
47012012	Te bintic ya yaq'uic ta na'el te ha jpuc-c'op , ha te señahiletic , yutsil a'teliletic soc jchahp a'teliletic , bayel buelta la yich'ic pasel ta awohlilic .
47012013	¿ Binti a te peq'uel ayex yu'un te yantic iglesiahetic ? ha nax te ma ba la jca'beyex awocolic yu'un te bintic tuhun cu'une . ¡ Pasbonic perdón yu'un te bin ma lecuc la jpas !
47012014	Yo'tic chapalonix yu'un ya xtal quilex ta yoxebal buelta . Ma ba ya ca'beyex awocolic , como ma ha'uc ya jle te bin ay awu'unic , ha ya jlehex te ha'exe ; como te al-nich'anetic ma ha'uc ya slehbe bin ya xtuhun yu'un te sme'static , ha te sme'static ya slehbe bin ya xtuhun yu'un te yal-snich'anique .
47012015	Ha yu'un te ho'one tse'el co'tan ya jlajin bin ay cu'un , soc ya jlajin jba ta acuentahic . Teme bayel xan c'ux ya ca'iyex ta co'tan , ¿ jteb nax bal c'ux yac awa'iyon ta awo'tanic te ha'exe ?
47012016	Aunque yac ana'ic te ma ba la jca'beyex awocolic yu'un te bin tuhun cu'un , ay ya yalic te jlo'loywanejon , te la jca'beyex ayacolic .
47012017	¿ Ay bal la jlo'loyex ta scuenta te mach'atic la jticombeyex ta atojolique ?
47012018	La jcalbe wocol te Tito te yacuc xbaht yilex , soc la jca'be bahel sjoquin jtuhl quermanotic . ¿ La bal slo'loyex te Tito ? ¿ Ma bal hichuc yo'tan te bin ut'il co'tan te ho'one ? ¿ Ma bal junuc nax be jt'unojcotic ?
47012019	¿ Yu'un bal acuyojic te yac nax jcoltaybel jbahcotic ta c'op a ? Ta stojol Dios c'opojemotcotic ta scuenta Cristo . Quermanotac te c'uxex ta co'tancotic , spisil te bintic ya jpascotic , yu'un hich ya yich' yip awo'tanic a .
47012020	Ya jxi' te c'alal ya xc'ohon ma hichuc ya jtahex te bin ut'il ya jc'an , soc ma hichuc yac atahonic te bin ut'il yac ac'anique . Ya jxi' te ay wan c'op ta awohlilic , o il-o'tantaywanej , ilimba , jatamba , hach-c'op , le-c'op , toybahil soc ma ba ich'apastay .
47012021	C'alal ya xcha'talon , ya jxi' te ya spehc'anon ta atojolic te Diose , soc te ya x'oc'on yu'un tsobol te stahojic smulic pero ma ba suhtem yo'tanic yu'un te bin bohlobtesbil sc'oblal , yu'un antsiwej soc antsinel , soc te bintic chopol ya smulan sbaq'uetal te spasojique .
47013001	Yoxebalix buelta a te ya xtal quilex . Ta scuenta cheb oxeb testigo ya yich' chahpanel spisil bintic ya sc'an chahpanel .
47013002	Calbeyejexix te c'alal la joquinex ta schebal buelta , soc yo'tic , aunque ma ba joquinejex , ya jcha'halbe xan te mach'atic stahojix smulic soc spisil yantic , te c'alal ya xcha'talon ma ba ya jc'uxultay .
47013003	Hich yac awilic a teme melel ha nix te Cristo te yac ta c'op ta jcuenta , soc te ma ba peq'uel te yip ta atojolic , ay bayel yu'el ta atojolic .
47013004	Aunque mayuc yip a te la yich' jihpanel ta cruz , cuxulix ta scuenta yu'el te Diose . Ha nix hichotcotic , mayuc quipcotic ta scuenta , pero pajal cuxulotcotic soc ta scuenta yu'el Dios scuenta yu'un ya cac' jbahcotic ta a'batinel ta atojolic .
47013005	Ha'ex nix xatsahtay awilic teme ay sch'uhunel awo'tanic ; ha'ex nix xatsahtay awilic . ¿ Ma bal ana'ojic te ay ta awo'tanic te Jesucristo ? ¡ O ha wan ma ba c'ax awu'unic te tsajele !
47013006	Pero jch'uhunej te yac ana'ic te c'axem cu'uncotic te tsajele .
47013007	Ya jc'oponcotic Dios yu'un te manchuc ayuc bin chopol yac apasic ; ma yu'unuc tey ya xchicnaj a te c'axem cu'untic te tsajele , pero yu'un yac apasic te bin lec , aunque hich ya'iyel te ma ba c'axem cu'uncotic te tsajele ,
47013008	como mayuc bin ya xhu' cu'uncotic scontrahinel te bin melel , ha nax scoltayel te bin melele .
47013009	Ha yu'un tse'el co'tancotic te c'alal mayuc quipcotic , pero te ay awipic te ha'exe ; soc ya jc'opombeyex Dios yu'un te lecuc ya xc'ohex .
47013010	Ha scuentahil te la jts'ihbabeyex te carta ini te c'alal ma to ba joquex a , scuenta yu'un te c'alal ya xc'ohon ma ba tulan ya jtuhun te yip ca'tel te ya'beyejon te Cajwaltic yu'un ya yich' yip awo'tanic , ma yu'unuc ajinelic .
47013011	Ta slajibal , quermanotac , tse'eluc me awo'tanic , lecuc me ya xc'ohex , ayuc smuc'ul awo'tanic , junuc me awo'tan abahic soc lamaluc me q'uinal ya xcuxajex ; hich me ya sjoquinex te Dios yu'un lamal q'uinal soc te ay sc'uxul yo'tane .
47013012	Talel c'axel xapatbe aba awo'tanic ta scuenta ch'ul uts'uyel .
47013013	Xcoltanuquex laj yu'un spisil te mach'atic ch'uhltesbilic .
47013014	Ac'a sjoquinex ta apisilic te yutsil yo'tan te Cajwaltic Jesucristo , te sc'uxul yo'tan Dios , soc junuc awo'tanic soc te Ch'ul Espíritu . Hichuc .
48001001	Pablo , jpuc-c'op , ( ma ticombilucon yu'un winiquetic soc ma ta scuentahuc winic , ha ta scuenta Jesucristo soc te Dios Tatil te la scha'cuxajtes tal te Jesucristo ta yohlil te mach'atic chamenic ) ,
48001002	ho'on soc spisil te quermanotac te sjoquinejon , Ta stojol te iglesiahetic ta sq'uinal Galacia :
48001003	Ac'a sjoquinex te yutsil yo'tan soc te lamal q'uinal yu'un te Jtatic Dios soc te Cajwaltic Jesucristo ,
48001004	te ha nix la yac' sba ta lajel yu'un te jmultic yu'un ya scoltayotic loq'uel ta yohlil te bin chopol ay ta pasel ta ora ini , hich te bin ut'il la sc'an yo'tan te Jtatic Dios ,
48001005	te ha ac'a yich' halbeyel yutsil sc'oblal sbahtel q'uinal . Hichuc .
48001006	Jchahp ya ca'iy a te ora nax la awihquitayic te Mach'a la yiq'uex ta scuenta yutsil yo'tan te Cristo , yu'un yac at'unic yan yach'il c'op .
48001007	Ma yu'unuc te ay yan lec yach'il c'op , ha nax te ay mach'atic ya showiytesex soc ya sc'an ya syanijtesic te lec yach'il c'op yu'un te Cristo .
48001008	Aunque ho'otcotic o jtuhl ch'ul a'bat ta ch'ulchan ya yalbeyex yan lec yach'il c'op te ma ha'uc te la jcalbeyexixe , ac'a bahtuc ta ch'ayel .
48001009	Hich te bin ut'il la jcalbeyexix , ya jcha'halbeyex xan : Teme ay mach'a ya yalbeyex yan yach'il c'op te ma ha'uc te awich'ojique , ac'a bahtuc ta ch'ayel .
48001010	¿ Yu'un bal ya jle te lec jc'oblal yu'un winiquetic , o ha te lec jc'oblal yu'un te Diose ? ¿ Yu'un bal ha ya jc'an te ayuc yutsil yo'tan winiquetic cu'un ? Te ha'uc ya jc'an te ay yutsil yo'tan winiquetic cu'un , yu'un nix ma ya'batucon Cristo abi .
48001011	Quermanotac , ya ca'beyex ana'ic , te lec yach'il c'op yacon ta yalel , ma sc'opuc winic .
48001012	Ma ba a'bilon yu'un winic soc ma ba a'bilon jnop yu'un winic ; ha la ya'bon jna' te Jesucristo .
48001013	Awa'iyejic bin ut'il ay jcuxlejal ta nahil to te c'alal ayon ta scuenta judío , ha te bayel la jcuts'inlan te iglesia yu'un Dios , jc'axel c'an jlajin .
48001014	C'ax hich behbe yacon ta tohyel a ta scuenta judíohil te bin ut'il tsobol jlumal te pajal jcolel soc , como c'ax hich sc'oblal ta co'tan a te costumbrehetic yu'un te jme'jtate .
48001015	Pero Dios , te la stsahon te ma to x'ayinon a soc te la yic'on ta scuenta te yutsil yo'tan , c'alal lec la ya'iy
48001016	te ya ya'bon jna'be sba te Snich'an scuenta yu'un ho'on ya calbe sc'oblal ta yohlil te jyanlumetic , ma ba la joc'obe te mach'a ch'ich'-baq'uet ,
48001017	soc ma ba mohon bahel ta Jerusalén ta stojol te jpuc-c'opetic te nahil ayic cu'un ; bohon ta Arabia , ta patil cha'suhton tal ta Damasco .
48001018	Oxeb ha'bil ta patil mohon bahel ta Jerusalén , baht quil te Pedro , ho'lajuneb ( 15 ) c'ahc'al la joquin tey a .
48001019	Pero mayuc yantic jpuc-c'opetic te la jquil , ha nax te Jacobo te yihts'in te Cajwaltique .
48001020	Ta stojol Dios , ma jlotuc te bin ya jts'ihbabeyexe .
48001021	Ta patil bohon ta sq'uinal Siria soc ta sq'uinal Cilicia .
48001022	Ma ba na'bilon jba yu'un te iglesia ta Judea te jun ayic soc Cristo ,
48001023	ha nax hich ya'iyejic : Te mach'a la yuts'inotic ta nahil to , yo'tic yaquix ta yalel te bin ay ta ch'uhunel te c'an slajin ta nahil to , xchi .
48001024	Hich la yalbeyic bayel wocol Dios yu'un ta jcuenta .
48002001	Schanlajunebalix ( 14 ) ha'bil a , cha'bohon xan ta Jerusalén soc te Bernabé , soc la jquic' bahel joquin te Tito .
48002002	Mohon bahel tey a yu'un te bin a'boton quil yu'un Dios , soc scuenta yu'un ma tojoluc yacon ta ahnimal o ma tojoluc ahnimajon , hich la jc'opon ta stuquelic te mach'atic muc' sc'oblalic , la jcalbe ya'iyic te lec yach'il c'op te yacon ta yalel ta yohlil te jyanlumetique .
48002003	Te Tito te sjoquinejon , te ha griego , ma ba la sujic te ya yich' circuncisión ,
48002004	aunque muquen ochic ta cohlilcotic yu'un ya yotsesotic ta mosohil te mach'atic sp'isoj sbahic te ha quermanotactic yu'un ya stsahtayic bin ut'il ay te libre ayotic ta scuenta Cristo Jesús .
48002005	Pero jc'axel ma ba la jquich'becotic ta cuenta te sc'opic , scuenta yu'un ya xhil ta atojolic te smelelil te lec yach'il c'ope .
48002006	Pero te mach'atic hich ya'iyel te ay sc'oblalic ( ma yu'unuc ay sc'oblal ta co'tan bin ut'il ayic ; Dios ma tsahbiluc nax mach'a ay sc'oblal yu'un ) , te mach'atic ay sc'oblalic mayuc bin yach'il la ya'bonic jna' .
48002007	Ha la yilic te a'bilon ca'tel ta yalel te lec yach'il c'op ta stojol te mach'atic ma ba yich'ojic circuncisión , hich te bin ut'il te Pedro a'bot ya'tel ta stojol te mach'atic yich'ojic circuncisión .
48002008	Como te Dios te a'tej ta stojol Pedro scuenta jpuc-c'op ya xc'oht yu'un te mach'atic yich'ojic circuncisión , ha nix hich a'tej ta jtojol scuenta yu'un ya x'a'tejon ta stojol te jyanlumetique .
48002009	Te Jacobo , Cefas soc te Juan , te ich'bilic ta cuenta te ha yoyal te iglesia , c'alal la yilic te a'tel te a'bibilon , la ya'botcotic swa'el-c'abic ho'on soc te Bernabé scuenta seña te jmohlol jbahtic ta a'tel , scuenta yu'un ho'otcotic ya xbohotcotic ta stojol te jyanlumetic , yan stuquelic ya xbahtic ta stojol te mach'atic yich'ojic circuncisión .
48002010	Ha nax la yalbotic wocol te yacuc jna'cotic te pobrehetic , te hich nix ay sc'oblal ta co'tan te ya jpase .
48002011	Pero te c'alal tal ta Antioquía te Pedro , la jsitin ta c'op , yu'un ma lecuc bin la spas .
48002012	Yu'un te c'alal ma to xc'ohtic a te mach'atic ticombilic tal yu'un te Jacobo , la sjoquinlan ta we'el te jyanlumetic ; pero te c'alal c'ohtic , hahch spit sba soc parte la yac' sba , yu'un la xi' te mach'atic ayic ta scuenta te circuncisión .
48002013	Soc te yantic judíohetic la sjoquinic te chebal-o'tanil ini , ha nix hich te Bernabé ic'ot bahel yu'un te chebal-o'tanil yu'unique .
48002014	Pero te c'alal la jquil te ma stojiluc yac spasbelic te bin ya yal te smelelil c'op yu'un te lec yach'il c'op , hich la jcalbe te Pedro ta comonsitil : Teme ha'at judíohat hich ya xcuxajat te bin ut'il jyanlumetic , ma hichuc te bin ut'il judío , ¿ bin yu'un yac asuj te jyanlumetic te hich ya xcuxajic te bin ut'il te judíohetique ? xchihon .
48002015	Te ho'otcotic , te judíohotcotic ta cayinabtic to , te ma ba jmulawilotic ta yohlil te jyanlumetique ,
48002016	jna'ojcotic te ma ba toj ya x'ilot yu'un Dios te winic ta scuenta spasel bin ya yal te Ley , pero ta scuenta sch'uhunel te Jesucristo , ha nix hichotcotic jch'uhunejcotic te Jesucristo scuenta yu'un toj ya x'ilototcotic ta scuenta sch'uhunel te Cristo , ma ha'uc ta scuenta spasel bin ya yal te Ley , como mayuc mach'a toj ya x'ilot yu'un Dios ta scuenta spasel bin ya yal te Ley .
48002017	Teme ya jlehtic bin ut'il toj ya x'ilotic ta scuenta Cristo , pero teme chican te ha nix hich jmulawilotic , ¿ yu'un bal ha ya yac' ta pasel mulil te Cristo ? ¡ Ban c'an hichuc !
48002018	Como teme ha nix ya jcha'pas te bintic la jinticlan , ha jc'axun-mandar ya xc'ohon abi .
48002019	Ta scuenta te Ley chamenonix ta stojol te Ley , scuenta yu'un ya xcuxajon ta stojol te Diose .
48002020	Pajal lajon ta cruz soc Cristo , hich ma ba cuxulonix te ho'one , ha cuxulix Cristo ta co'tan ; soc te jcuxlejal ta ora ini ta scuenta ch'ich'-baq'uet , ha ya xcuxajon ta scuenta sch'uhunel co'tan ta stojol te Snich'an Dios , te c'uxon ta yo'tan soc te la yac' sba ta jcuenta .
48002021	Ma ba ya jp'ajbe te yutsil yo'tan te Diose ; como teme lec ya xc'ohotic ta stojol Dios ta scuenta te Ley , tojol cham Cristo abi .
48003001	¡ Galaciahetic , ma xana'ic q'uinal ! ¿ Mach'a la smombeyex awo'tanic scuenta yu'un ma ba yac ach'uhuniquix te smelelil c'op , te ha'ex te jamal a'botex awil ta asitic bin ut'il laj ta cruz te Jesucristo ?
48003002	Ha nax ya jc'an te yac awalbonic ca'iy ini : ¿ Ha bal la awich'ic te Espíritu ta scuenta spasticlanel te bin ya yal te Ley , o ha bal ta scuenta sch'uhunel te bin la awa'iyique ?
48003003	¿ Yu'un bal ma xana'ic q'uinal ? Te bin ut'il hahchex ta scuenta te Espíritu , ¿ yo'tic bal yac ahu'tesic ta scuenta ch'ich'-baq'uet ?
48003004	¿ Tojol bal te c'axix bayel awocolic yu'une ? teme melel tojol aye .
48003005	Te mach'a ya ya'beyex te Espíritu soc te ya spas jchahp a'teliletic ta awohlilic , ¿ ha bal ya spas ta scuenta spasel te bin ya yal te Ley o ta scuenta sch'uhunel te bin yac awa'iyique ?
48003006	Hich te bin ut'il te Abraham : La sch'uhun bin la yal te Diose , ha ac'ot ta cuenta yu'un te toj ay , xchi sc'oblal .
48003007	Ha yu'un na'ahic me te ha yal-snich'nab Abraham te mach'atic ay sch'uhunel yo'tanique .
48003008	Te Shun Dios , te bin ut'il nahil yiloj te toj ya x'ilotic yu'un Dios te jyanlumetic ta scuenta sch'uhunel yo'tanic , nahil la yalbe te Abraham te lec yach'il c'op , te hich la yal : Ya me x'a'bot bendición spisil nacionetic ta acuenta , te xchi sc'oblale .
48003009	Ha yu'un te mach'atic ay sch'uhunel yo'tanic pajal ya yich'ic bendición soc Abraham te ay sch'uhunel yo'tane .
48003010	Spisil te mach'atic te ayic ta scuenta spasel bin ya yal te Ley , ayic ta scuenta chopol c'oblalil , como hich ts'ihbabil : Chopol sc'oblalic spisil mach'atic ma ba ya spasic spisil bintic ts'ihbabil ta libro yu'un te Ley , xchi .
48003011	Jamal chican te mayuc mach'a toj ya x'ilot yu'un Dios ta scuenta te Ley , como ya yal : Te mach'a toj yo'tan ya xcuxaj ta scuenta sch'uhunel yo'tan , xchi .
48003012	Ta stojol te Ley mayuc sc'oblal te sch'uhunel-o'tanil , como hich ya yal : Te mach'a ya spas spisil ini hich ya xcuxaj a , xchi .
48003013	Cristo la scoltayotic loq'uel ta stojol te chopol c'oblalil yu'un te Ley , ha chopol sc'oblal c'oht stuquel ta jcuentatic , ( yu'un hich ts'ihbabil : Chopol sc'oblalic spisil mach'atic ya yich'ic johc'anel ta te' , xchi ) ,
48003014	scuenta yu'un ta scuenta Cristo Jesús ya xc'oht ta stojol te jyanlumetic te bendición yich'oj te Abraham , scuenta yu'un ta scuenta sch'uhunel co'tantic ya xhu' ya quich'tic te Espíritu te yaloj Dios te ya ya'botique .
48003015	Quermanotac , ya calbeyex awa'iyic hich te bin ut'il ay ta pasel yu'un te ants-winiquetique : Teme chahpambilix chapbil-c'op yu'un winic , mayuc mach'a ya xhu' ya slajimbe sc'oblal o te ay bin ya yotses tey a .
48003016	Bueno , ay bintic yaloj Dios ta stojol Abraham soc te sts'umbale . Ma ba ya yal : soc spisil sts'umbal , ma xchihuc , hich te bin ut'il sc'oblal tsobolic ya'iyel , pero jtuhl nax : soc ats'umbal , xchi , ha te Cristo abi .
48003017	Ha yu'un ya cal ini : Te Ley te tal jbahc' soc lajuneb scha'winic ( 430 ) ha'bil ta patil ma xhu' ya slajimbe sc'oblal te chapbil-c'op nahil schapoj te Dios , te hich ya slajin bin yaloj te Diose ;
48003018	como teme ya xtal ta scuenta te Ley te bin ya x'a'bot yich' hilel , ma ha'uquix ta scuenta te bin yaloj Dios te hichuque ; pero Dios la ya'be te Abraham ta scuenta te bin halbil ta hamal yu'une .
48003019	Ha yu'un ¿ banti ya xtuhun te Ley ? Ha a'bot ta scaj sc'axuntayel mandar , ha to c'alal tal te sts'umbal Abraham , te ha nix yu'un te bin yaloj ta jamal te Diose ; soc ha la yich' aq'uel ta scuenta ch'ul a'batetic , ha a'bot te mach'a ya xc'opoj yu'un te pueblo .
48003020	Te mach'a ya xc'opoj , ma ba ya xc'opoj yu'un jtuhl nax ; pero jtuhl nax te Diose .
48003021	¿ Yu'un bal te Ley ya scontrahin te bintic yaloj te Diose ? ¡ Ban c'an hichuc ! Como te yacuc xhu' ya yac' cuxlejal te Ley , toj ya x'ilotic yu'un Dios ta scuenta sch'uhunel te Ley te hichuque .
48003022	Pero te Shun Dios ya yal te chucbil yu'un mulil spisil te bahlumilal , scuenta yu'un te bin yaloj Dios ya x'a'botic te mach'atic ya xch'uhunic te Jesucristo .
48003023	Te c'alal ma to ba talem yorahil a te ya cac' sch'uhunel co'tantic ta stojol Jesucristo , chucbilotic yu'un te Ley , chucbilotic ha to c'alal chicnaj te sch'uhunel-o'tanil ini .
48003024	Ha yu'un te Ley ha jtojobteswanej cu'untic yu'un ya yic'otic ta stojol Cristo , scuenta yu'un toj ya x'ilotic yu'un Dios ta scuenta sch'uhunel co'tantic .
48003025	Te bin ut'il talix yorahil te ya cac' sch'uhunel co'tantic , mayucotiquix ta cuentahinel yu'un te jcanan al-nich'an .
48003026	Apisilic yal-snich'anex Dios ta scuenta bin ut'il ach'uhunejic te Cristo Jesús ,
48003027	como apisilic te awich'ojic ha' ta scuenta Cristo , ac'u'inejic te Cristo .
48003028	Mayuquix judío o griego ; mayuc moso o mach'a ay ta libre ; mayuc winic o ants , como junax c'ohemex ta apisilic ta scuenta Cristo Jesús .
48003029	Teme yu'unex Cristo , hich sts'umbalex Abraham , soc ya x'a'botex awich'ic bendición hich te bin ut'il yaloj te Diose .
48004001	Te bin ya jc'an ya cal , ha ini : Teme alal to te mach'a ya yich'be hilel sbiluc te stat , pajal c'ohem soc moso , aunque ha yajwal spisil ,
48004002	ay ta cuentahinel yu'un jcanantaywanejetic soc jcuentahinwanejetic ha to c'alal ya sta yorahil te chapal yu'un te state .
48004003	Ha nix hichotic , te c'alal alalotic to a , ayotic ta mosohil yu'un te bintic scuenta te bahlumilale .
48004004	Pero te c'alal la sta yorahil , Dios la sticon tal te Snich'an , te alatayot yu'un ants soc cuentahinot yu'un te Ley ,
48004005	scuenta yu'un ya yac' ta libre te mach'atic cuentahimbilic yu'un te Ley , scuenta yu'un ya x'ic'ototic ta al-nich'anil .
48004006	Te bin ut'il yal-snich'anex Dios , ha la ya'beyex ta awo'tanic te Espíritu yu'un te Snich'an , te hich ya yal : ¡ Abba , Jtat ! xchi .
48004007	Ha yu'un ma ba mosohatix , ha al-nich'anilatix ; soc te bin ut'il al-nich'anilat , Dios la yac' te yac awich'be hilel te bintic ay yu'un ta scuenta Cristo .
48004008	Ta nahil to , te c'alal ma ba la ana'beyic sba te Diose , ayex ta mosohil yu'un bintic ma ha'uc diosetic .
48004009	Pero yo'tic , te bin ut'il yac ana'beyiquix sba te Diose , o lec xan ya caltic te na'bilexix abahic yu'un Dios , ¿ bin yu'un te ya xcha'suhtex xan ta apatic ta stojol te bintic mayuc yip soc te bintic scuenta bahlumilal , te c'an awac' xan abahic ta mosohil yu'un ?
48004010	Yac acanantayic c'ahc'aletic , uhetic , te ya sjel sba snahtil soc scomil c'ahc'al , soc te ha'biletique .
48004011	Ya jxi' te tojol a'tejemon ta awohlilic .
48004012	Awocolicuc , quermanotac , hichuc me ya xc'ohex te bin ut'il te ho'one , como ha nix hich c'ohon te bin ut'il ayexe . Mayuc bin chopol la apasbonic ,
48004013	pues ana'ojic te ta scaj chamel te la jcalbeyex awa'iyic ta shahchibal te lec yach'il c'ope .
48004014	Aunque c'ax awocolic yu'un te ayon ta chamel , ma ba la ap'ajonic soc ma ba la awihlayonic yu'un , hich la awic'onic te bin ut'il ch'ul a'bat yu'un Dios , hich te bin ut'il Cristo Jesús .
48004015	¿ Banti ayix a te yutsil awo'tanic te ay ta nahil to ? Como ya cal ta testigo-c'op , te hu'uc awu'unic , la aloq'ues asitic yu'un yac awa'bonic te hichuque .
48004016	¿ Yu'un bal acontra c'ohemonix yu'un te la jcalbeyex te bin melele ?
48004017	Te yantic xut'et yo'tanic ta atojolic , pero ma ha'uc yu'un alequilic ; ha nax ya sc'anic te parte yac awac' abahic ta jtojolcotic , scuenta yu'un ayuc xut'et awo'tanic ta stojolic a .
48004018	Lec te ay xut'et awo'tanic spisil ora yu'un te bin leque , ma ha'uc nax te c'alal joquinejex a .
48004019	Cal-jnich'nabex , te yac ta c'axel xan jwocol yu'un yac calataybelex ha to c'alal ya xchicnaj te stalel Cristo ta awo'tanic ,
48004020	co'tan ayucon ta awohlilic ta ora ini soc te yacuc xyanij te bin ut'il ya xc'opojon , yu'un xna'et co'tan awu'unic .
48004021	Halbonic ca'iy , ha'ex te yac ac'anic cuentahinel yu'un te Ley , ¿ ma bal lajuc awa'iyic bin ya yal te Ley ?
48004022	Como ts'ihbabil hilel te ay cheb snich'nab te Abraham , te jtuhle , ha yal te moso-ants , te yane , ha yal te ants ay ta libre .
48004023	Te yal te moso-ants ayin ta scuenta ch'ich'-baq'uet , yan te yal te ants te ay ta libre , ayin ta scuenta te bin yaloj te Diose .
48004024	Ha sloc'ombahil c'op ini , como te cheb antsetic , ha seña yu'un te cha'chahp chapbil-c'op ; te jchahp tal ta wits Sinaí te la yalatay te mach'atic ayic ta mosohil ; ha te Agar .
48004025	Como te Agar , ha te wits Sinaí te ay ta sq'uinal Arabia , soc pajal c'ohem soc te Jerusalén te ay ta ora ini te pajal ay ta mosohil soc te yalataque .
48004026	Yan te Jerusalén ta toyol , libre ay stuquel , ha jnantic te ho'otique ,
48004027	como hich ts'ihbabil : ¡ Tse'eluc me awo'tan , ha'at jma'alat te ma ba alajemat ; awonan soc yutsil awo'tan , ha'at te ma ba yac awa'iybe sc'uxul alajel ! como c'ax hich ay yalatac a te ants te ihquitaybil te bin ut'il te ants te ay smamalal , xchi .
48004028	Ha yu'un , quermanotac , ho'otic al-nich'anotic ta scuenta te bin yaloj Dios , hich te bin ut'il Isaac .
48004029	Pero hich te bin ut'il ta namey , te mach'a ayin ta scuenta ch'ich'-baq'uet la yuts'in te mach'a ayin ta scuenta te Espíritu , ha nix hich ta ora ini .
48004030	Pero ¿ bin ya yal ta Shun Dios ? : Tena loq'uel soc yal te moso-ants , como ma pajaluc ya x'a'bot yich' hilel bintic ay yu'un te stat soc te yal te ants te libre ay , xchi .
48004031	Ha yu'un , quermanotac , ma ha'uc yalotic te moso-ants , ha yalotic te ants te libre ay .
48005001	Te Cristo la yac'otiquix ta libre scuenta yu'un libre ayotic , ha yu'un jc'axel ayinanic ta libre , ma me xawac' abahic xan ta chuquel ta yugo yu'un mosohinel .
48005002	Ho'on Pablohon ya calbeyex , teme yac awac' abahic ta a'beyel circuncisión , mayuc sc'oblal ya xc'oht awu'unic a te Cristo .
48005003	Yan buelta ya cal , spisil winiquetic te ya yac' sbahic ta a'beyel circuncisión , ya sc'an ya spas spisil bin ya yal te Ley .
48005004	Te jayebex te yac acuyic te ha toj ya xc'ohex ta scuenta te Ley , la aloq'ues abahic ta stojol te Cristo ; yahlemex ta stojol te yutsil-o'tanil .
48005005	Yan te ho'otcotic , ta scuenta te Espíritu yacotcotic ta smahliyel ta scuenta sch'uhunel co'tancotic te bin smuc'ulinej co'tancotic , ha te toj ya x'ilototcotic yu'un Dios ,
48005006	como ta stojol Cristo Jesús ma ha'uc ay sc'oblal teme quich'ojtic circuncisión o teme ma ba quich'ojtic circuncisión , ha ay sc'oblal te ay sch'uhunel co'tantic te ya x'a'tej ta scuenta sc'uxul co'tantic .
48005007	Ta nahilal lec hahchex ta ahnimal , ¿ mach'a la scomex ta sch'uhunel te smelelil c'ope ?
48005008	Te bin la ya'beyex anopic ini ma ha'uc talem ta stojol te mach'a la yiq'uex .
48005009	Hich ay ta halel : Jteb nax levadura ya spajubtes spisil te we'bale , xchi .
48005010	Ta scuenta te Cajwaltic sch'uhunej co'tan te ma ba yan bin yac anopique ; pero te mach'a yac schebalc'optaybelex ya me x'a'bot castigo , mach'ayuc a .
48005011	Quermanotac , teme yacon to ta yalel te ya sc'an circuncisión , ¿ bin yu'unix a hiche te yacon ta uts'inel ? Te hichuque , la yich'ix loq'uesel te bin chopol ya ya'iyic sc'oblal te cruz .
48005012	¡ Ayuc ya yehchentes sbahic ta c'axel te mach'atic yac sjimbelex awo'tanique !
48005013	Ha'ex , quermanotac , ic'bilex scuenta yu'un libre ya x'ayinex ; pero ma yu'unuc libre ayex ta spasel te bin ya smulan abaq'uetalic ; ha me ya sc'an te talel c'axel yac awa'batin abahic ta scuenta sc'uxul awo'tanic .
48005014	Como spisil te bin ya yal te Ley ya xc'oht ta pasel ta jp'ahl nax c'op ini : C'ux me xawa'iy ta awo'tan apat-axuhc hich te bin ut'il c'ux yac awa'iy aba ta awo'tan , xchi .
48005015	Yan teme talel c'axel yac ati'ti' abahic soc yac alajin abahic , ila me abahic te manchuc jc'axel yac alajin abahique .
48005016	Ha yu'un ya calbeyex , behenanic ta scuenta te Espíritu , ma me xapasic te bintic ya sc'an te apoco'-talelic ,
48005017	como te bin ya sc'an te jpoco'-taleltic ha scontrahinej te Espíritu , soc te bin ya sc'an te Espíritu ha scontrahinej te jpoco'-taleltique . Scontrahinej sbahic ta schebalic , hich ma xhu' awu'unic spasel te bin yac ac'an yac apasique .
48005018	Teme ayex ta tojobtesel bahel yu'un te Espíritu , ma ba cuentahimbilex yu'un te Ley .
48005019	Jamal chican te ya'tel te jpoco'-taleltic yu'un mulil : ha te antsiwej , antsinel , bin ilobtic sba , ma'q'uexlalil ,
48005020	sch'uhunel loc'omba , ilojel , contrahinwanej , tijtamba-c'op , xut'xut'-o'tanil , ilimba , tsaltamba-c'op , hach-c'op , jatamba ,
48005021	ti'ti'o'tantaywanej , yacubel , spasel bohlq'uin , soc yantic bintic pajal soc . Ya jtsitsex yu'un spisil ini , hich te bin ut'il la jcalbeyex ta nahil to , te mach'atic hich ya spasulanic ma ba ya x'a'bot yich'ic te cuentahinel yu'un te Diose .
48005022	Yan te sit ya yac' te Espíritu , ha te sc'uxul-o'tanil , tse'el-o'tanil , lamal q'uinal , ya xcuhch yu'un , yutsil-o'tanil , jun-o'tanil , sch'uhunel-o'tanil ,
48005023	manso-o'tanil , soc ya xhu' yu'un scomel sba ; mayuc ley te ya scontrahinlan ini .
48005024	Como te mach'atic yu'unic Cristo , yac'ojiquix ta lajel ta cruz te spoco'-talelic te ya smulan spasel te bintic ya sc'an te sbaq'uetalique .
48005025	Teme cuxulotic ta scuenta te Espíritu , ac'a behenucotic ta scuenta te Espíritu .
48005026	Ma me jtoy jbahtic , ma me cuts'in jbahtic soc ma me talel c'axeluc ya jti'ti'o'tantay jbahtic .
48006001	Quermanotac , teme ay mach'a la sta smul , ha'ex te cuentahimbilex yu'un te Espíritu ya me acha'sutic xan tal soc slamalil awo'tanic , pero ya me atsahtay aba , te manchuc ha'at nix yac atahic sujel ta mulil .
48006002	Talel c'axel me xacoltay abahic ta scuchel awocolic , hich yac ac'ohtesic ta pasel a te ley yu'un Cristo .
48006003	Teme ay mach'a muc' ya sp'is sba , te melel mayuc sc'oblal , ha nix ya slo'loy sba .
48006004	Jtuhlutuhl ac'a stsahtay bin yilel ya'tel , hich ya xhu' ya yal lec sc'oblal stuquel , ma ha'uc ya spaj yan ,
48006005	como ta jtuhlutuhl ya sc'an ya scuch stuquel te yihcatse .
48006006	Te mach'a ya yich' p'ijubtesel ta scuenta te sc'op Dios , pajal ac'a yich' spisil bintic lec soc te mach'a yac ta p'ijubtesel yu'une .
48006007	Ma me xalo'loy abahic , Dios ma xhu' ta labanel , como spisil te bin ya sts'un te winique , ha nix sit ya stsob .
48006008	Te mach'a ya sts'un ta scuenta spoco'-talel , ha nix ya stsobe sit te spoco'-talel te ya xjinawane ; yan te mach'a ya sts'un ta scuenta te Espíritu , ta scuenta Espíritu ya stsobe scuxlejal sbahtel q'uinal .
48006009	Ha yu'un ma me xluhbotic ta spasel te bin lec ta pasele , como ya me sta yorahil te ya jtsobetic sit , teme ma ba ya xpehc'aj co'tantique .
48006010	Ha yu'un , ha chican ban c'alal ya xhu' cu'untic , ac'a jpastic te bin lec ta pasel ta stojol spisil yantic , soc c'ax hich a ta stojol te mach'atic pajal ay sch'uhunel co'tantic soque .
48006011	Ilawilic te muc'ul letrahetic te ho'on ya jts'ihbabeyex ta jc'ab .
48006012	Te mach'atic ya sc'anic te ya x'ich'otic ta muc' ta scuenta sbaq'uetalic , ha yac sujbelex ta yich'el circuncisión , ha nax yu'un te manchuc ya yich'ic uts'inel ta scaj te cruz yu'un te Cristo ,
48006013	como ni ha'uc ya sch'uhunic te Ley te mach'atic yich'ojic circuncisión ; pero ya sc'anic te ha'ex yac awich'ic circuncisión yu'un hich ya xhu' ya stoy sbahic yu'un te bin awich'ojic ta abaq'uetalique .
48006014	Pero ma jaymehluc te ay bin ya cal yutsil jc'oblal yu'une , ha nax ya calbe yutsil sc'oblal te cruz yu'un te Cajwaltic Jesucristo , te ha ta scuenta te laj sc'oblal ta co'tan te bahlumilal soc te ha nix hichon lajon ta stojol te bahlumilale .
48006015	Como ta scuenta Cristo Jesús mayuc sc'oblal teme quich'ojtic circuncisión o teme ma ba quich'ojtic circuncisión , ha nax ay sc'oblal te pasbilotic ta yach'il .
48006016	Spisil te mach'atic hich ya spasic , ac'a c'ohtuc ta stojolic lamal q'uinal soc c'uxultayel , soc ta stojol te Israel yu'un Dios .
48006017	Ta ora ini soc ta patil , ma me ayuc mach'a ya yuts'inonix , como quich'oj ta jbaq'uetal te marcahetic yu'un Jesús .
48006018	Quermanotac , ayuc me ta awo'tanic te yutsil yo'tan te Cajwaltic Jesucristo . Hichuc .
49001001	Pablo , jpuc-c'opon yu'un te Jesucristo ta scuenta sc'anojel yo'tan Dios , ta stojol te mach'atic ayic ta Éfeso te ch'uhltesbilic soc te jun yo'tanic ta stojol Cristo Jesús :
49001002	Ayuc me yutsil-o'tanil soc lamal q'uinal ta atojolic yu'un te Jtatic Dios soc yu'un te Cajwaltic Jesucristo .
49001003	Bayeluc me yutsil sc'oblal Dios te Stat te Cajwaltic Jesucristo , te ha ta scuenta Cristo ya'beyejotic spisil ta chahp bendicionetic te ayic ta ch'ulchan .
49001004	Ha la stsahotic ta scuenta Cristo te c'alal ma to ayuc a te bahlumilal , scuenta yu'un ch'ultesbil ya xc'ohotic soc mayuc cabalquiltic ta stojol a .
49001005	Ta scuenta te sc'uxul yo'tan namey chapal yu'un te ya yal-snich'aninotic ta scuenta te Jesucristo , hich te bin ut'il la sc'an te yutsil sc'anojel yo'tan ,
49001006	scuenta yu'un hich ya yich' halbeyel yutsil sc'oblal te yutsil yo'tan te la sc'uxultayotic a ta scuenta te Mach'a c'ux ta yo'tane .
49001007	Ha ta scuenta te colotic ta libre ta scuenta sch'ich'el , te ay perdón yu'un mulil , ha chican te sc'uhlejal te yutsil yo'tan
49001008	te c'ax bayel la ya'botic soc spisil p'ijil-o'tanil soc bintic ay ta na'el .
49001009	La ya'botic jna'tic te sc'anojel yo'tan te ma ba hu' ta na'el , yu'un hich la sc'an yo'tan , te hich schapoj ta yo'tan ta scuenta Cristo ,
49001010	te ha ta scuenta Cristo ya stsob spisil bintic ay ta ch'ulchan soc spisil bintic ay ta bahlumilal te c'alal ya sta yorahil te chapal yu'une .
49001011	Ta scuenta Cristo ha nix hichotcotic la yac' te ya x'ac'ot quich'cotic bintic ay yu'un Dios , te bin ut'il namey tsahbilotcotic yu'un te mach'a ya yac' c'ohtuc ta pasel spisil bin ya sc'an yo'tan stuquel ,
49001012	scuenta yu'un ya xhalbot yutsil sc'oblal ta jcuentacotic , ho'otcotic te nahil smuc'ulinej co'tancotic te Cristohe .
49001013	Ha nix hichex te c'alal la awa'iyic te smelelil c'op , ha te lec yach'il c'op yu'un acolelic , te c'alal la ach'uhunic la awich'ic asellohilic , ha te Ch'ul Espíritu te halbil ya xtale .
49001014	Te Ch'ul Espíritu ha seña te quich'ojtic te ya yac' ta na'el te ya me x'a'botic quich'tic te bin halbil yu'un Dios , ha to c'alal ya sta yorahil ya xcol ta libre te mach'atic yu'un Dios , scuenta halbeyel yutsil sc'oblal .
49001015	Ha scuentahil ini , te c'alal la jca'iy te ay sch'uhunel awo'tanic ta stojol te Cajwaltic Jesús soc te c'ux ta awo'tanic spisil te mach'atic ch'uhltesbilic ,
49001016	ma ba ya jquehchan yalbeyel wocol Dios awu'unic , yac jna'belex te c'alal ya jc'opon te Diose .
49001017	Ya jc'ambe te Dios yu'un te Cajwaltic Jesucristo , ha te Tatil yu'un utsilal , te yacuc ya'beyex espíritu yu'un p'ijil-o'tanil soc yu'un sna'el bin ac'bil ta na'el yu'un Dios , scuenta yu'un ya xhu' yac ana'beyic sba ta lec .
49001018	Ya jc'ambe Dios te yacuc sjambeyex awo'tanic scuenta yu'un yac ana'ic bin a te yac amahlibelic te ha ic'bilex yu'une , soc yu'un yac ana'ic bin ut'il ay te yutsil sc'uhlejal te bin ya yich' hilel te Dios , ha te mach'atic ch'uhltesbilic ,
49001019	soc yu'un yac ana'ic te c'ax muc' te yu'el te ya x'a'tej ta jtojoltic ho'otic te jch'uhunejtique ; ha nix te yu'el
49001020	te a'tej ta stojol Cristo , te la scha'cuxajtes ta yohlil te mach'atic chamenic soc la yac' huhcajuc ta swa'el-c'ab Dios ta ch'ulchan ,
49001021	te ha toyol c'oht yu'un spisil ajwaliletic , te mach'atic ay ya'telic , te ay yu'elic soc jpasawetic ta mandar , soc ha toyol c'oht yu'un spisil bihililetic te ya yich'ic a'beyel , ma ha'uc nax ta ora ini , soc ta patil bahel .
49001022	Dios la yac' ta ye'tal yoc te Cristo spisil bintic ay , soc ta scuenta te iglesia la yac' te ha jolal c'oht yu'un spisil bintic ay .
49001023	Te iglesia ha sbaq'uetal Cristo , ha te ya sts'acay te Mach'a ts'acal ya snojes spisil .
49002001	Ta nahilal chamenex ta scaj ac'axun-mandaric soc amulic ,
49002002	te la apasic te c'alal la at'umbeyic stalel te bahlumilal soc la apasic te bin la sc'an te ajaw te scuentahinej te ic' , ha te espíritu te yac ta a'tel ta stojol te al-nich'anetic yu'un c'axun-c'op .
49002003	Ta jpisiltic hich nix tey cuxajotic ta nahil to a , ha baht ta co'tantic spasulanel te bintic la smulan spasel te jpoco'-taleltic yu'un mulil , la jpasbetic te bintic la sc'an yo'tan soc te bintic la snop . Ta scuenta te jtaleltic ini ayotic ta scuenta yich'beyel te yilimba Dios , hich te bin ut'il te yantique .
49002004	Pero Dios , te bayel ya xc'uxultaywan , ta scuenta smuc'ul sc'uxul yo'tan ta jtojoltic
49002005	pajal la ya'botic cuxlejal soc Cristo te c'alal ayotic to ta mulil a ( ha ta scuenta yutsil-o'tanil te colemex ) .
49002006	Soc pajal la scha'cuxajtesotic tal soc Cristo , soc ha nix la yac' huhcajucotic soc ta ch'ulchan ,
49002007	scuenta yu'un ya yac' ta ilel ta patil bahel te c'ax bayel sc'uhlejal te yutsil yo'tan te chican ta scuenta te lec yo'tan ta jtojoltic ta scuenta Cristo Jesús .
49002008	Como ta scuenta yutsil yo'tan te colemex ta scuenta sch'uhunel awo'tanic ; ma yu'unuc ha'ex la awehtes acolelic , ha mahtanil yu'un Dios ;
49002009	ma ha'uc ta scuenta awa'telic , scuenta yu'un mayuc mach'a ya xhu' ya stoy sba yu'un .
49002010	Ha ya'telotic te Diose , pasbilotic ta scuenta Cristo Jesús yu'un ya jpastic te lequil a'teliletic te schahpanej ta nahil to te Dios te ya jpastique .
49002011	Ha yu'un na'ahic me bin ut'il ayex ta nahil to , ha'ex jyanlumex ta scuenta ch'ich'-baq'uet , te halbil te ma ba awich'ojic circuncisión , xchi ac'oblalic yu'un te mach'atic yich'ojic circuncisión , ha te bin pasbil ta c'abal ta sbaq'uetalic .
49002012	Ta hich ora mayuquex ta stojol te Cristo , ma junuc alumalic soc te Israel , ma ba ochemex tey ta chapbil-c'opetic yu'un te bin yaloj Dios , mayuc smuc'ul awo'tanic soc ma ba joquimbilex yu'un Dios ta bahlumilal .
49002013	Pero ha'ex te namal ayex ta stojol Dios ta namey , ta ora ini , ta scuenta Cristo Jesús , la awich'iquix nohpojtesel tal ta scuenta sch'ich'el Cristo .
49002014	Ha lamal q'uinal cu'untic , la yac' te jun ya xc'oht schebal te pueblohetic , la sjin te ts'ahc macal ta ohlil ;
49002015	ta scuenta sbaq'uetal la slajimbe sc'oblal te Ley , ha te mandariletic yu'un soc te bin ya xc'anot yu'une , scuenta yu'un ya spas te junax yach'il ants-winic ya xc'oht schebalic ta stojol , hich la yac' lamal q'uinal ,
49002016	soc ta scuenta te laj ta cruz te Cristo la yac' te lecub yo'tanic soc Dios , junax baq'uet c'oht schebalic , hich la slajin te bin scontrahinej sbahique .
49002017	Te Cristo tal yalbeyex te lec yach'il c'op scuenta lamal q'uinal , ha'ex te namal ayex soc te mach'atic nopol ayic ,
49002018	como ha ta scuenta te pajal ya xhu' ya x'ochotic ta stojol te Tatil ta scuenta junax Espíritu .
49002019	Ha yu'un ma jyanlumuquexix , ma yanuquix alumalic , pajal alumal abahic soc te mach'atic ch'uhltesbilic soc jun ayexix soc te mach'atic yu'un Dios ,
49002020	awich'ojic ts'ahcuyel ta sba te jpuc-c'opetic soc te jalwanejetic , soc te yich'o-ip xuhc na ha te Jesucristo .
49002021	Ha ta scuenta te spisil te na lec chahpambil soc yac ta tohyel mohel scuenta yu'un ch'ul templo ya xc'oht yu'un te Cajwaltique .
49002022	Ha nix hichex pajal yaquex ta ts'ahcuyel soc te yantic scuenta yu'un tey ya xnahin Dios a ta scuenta te Espíritu .
49003001	Ha scuentahil ho'on , Pablohon , te ayon ta chuquel ta scaj Cristo Jesús ta acuentahic ha'ex te jyanlumex . . .
49003002	Awa'iyejic te a'boton ca'tel ta atojolic yu'un yalbeyel sc'oblal te yutsil yo'tan Dios ,
49003003	ha a'boton jna' te bin muquen ay , hich te bin ut'il la jts'ihbayix cha'oxp'ahl .
49003004	Te c'alal yac awilic bin la jts'ihbay , tey me yac ana'ic a te ya jna' te bin muquen ay sc'oblal te Cristo ,
49003005	ha te bin ma hichuc a'bot sna'ic te cajalcaj ts'umbalil , hich te bin ut'il a'bot sna'ic yu'un te Espíritu te ch'ul jpuc-c'opetic soc te jalwanejetique .
49003006	Te bin muquen ay , ha te bin ut'il ta scuenta te lec yach'il c'op te jyanlumetic pajal sjelol stat soc Israel , junax sbaq'uetal schebalic , soc pajal ya yich'ic te bin yaloj Dios ya yac' ta scuenta Cristo Jesús .
49003007	Ha a'bat c'ohemon yu'un te lec yach'il c'op ini ta scaj te yutsil mahtanil yu'un Dios te la ya'bon ta scuenta te ya'tel te yu'ele .
49003008	Te ho'on te peq'uel ayon yu'un spisil mach'atic ch'uhltesbilic , a'boton te yutsil mahtanil ini , ha te ya calbe te jyanlumetic te lec yach'il c'op yu'un te c'uhlejaliletic yu'un Cristo te ma xhu'ic ta ahtayel ,
49003009	soc te jamal ya calbe spisilic bin ut'il ya xc'oht ta pasel te bin nameyix mucul ta yo'tan Dios , te la spas spisil bintic ay ,
49003010	scuenta yu'un ta ora ini , ta scuenta te iglesia , spisil mach'atic ayic ta ch'ulchan te ay yu'elic soc te ay ya'telic ya me x'a'bot sna'ic te c'ax bayel sp'ijil yo'tan te Diose ,
49003011	hich te bin ut'il ta sbahtel q'uinal chapal yu'un Dios te la yac' c'ohtuc ta pasel ta scuenta te Cajwaltic Cristo Jesús .
49003012	Ta scuenta Cristo soc ta scuenta sch'uhunel co'tantic ta stojol , jun co'tantic ya xhu' ya xnohpojotic ta stojol Dios .
49003013	Ha yu'un ya calbeyex wocol te ma me xpehc'aj awo'tanic yu'un te bin ut'il ay jwocol ta acajic , yu'un tey yac ata awutsilalic a .
49003014	Ha scuentahil te ya jquejan jba ta stojol te Stat te Cajwaltic Jesucristo ,
49003015	( te ha yich'beyejic sbihil spisil ta chahp te mach'atic ayic ta ch'ulchan soc ta bahlumilal ) ,
49003016	ya jc'ambe te yacuc ya'beyex , hich te bin ut'il te sc'uhlejal te yutsilal , yu'un yacuc yich' yip awo'tanic ta scuenta te Espíritu yu'un ;
49003017	soc te yacuc xnahin ta awo'tanic te Cristo ta scuenta sch'uhunel awo'tanic , scuenta yu'un , te bin ut'il lop'inemex soc awich'oj awipic tey ta c'uxul-o'tanil ,
49003018	ya xhu' awu'unic sna'el ta lec , soc spisil mach'atic ch'uhltesbilic , bin ut'il ay sjamalil , snahtil , sc'ubulil soc stoyolil te sc'uxul yo'tan Cristo ,
49003019	soc te ya xhu' awu'unic sna'beyel sba te sc'uxul yo'tan te c'ax hich a te bin ut'il ya xhu' ta na'el , scuenta yu'un ts'acal yac awich'ic spisil bintic ay yu'un Dios .
49003020	Te Mach'a te ha ta scuenta yu'el te c'ax hich ya xhu' yu'un spasel ta jtojoltic a te bin ya jc'ambetic o te ya xtal ta co'tantic ,
49003021	ha ac'a yich' halbeyel yutsilal ta iglesia soc ta scuenta Cristo Jesús ta spisil ta caj ts'umbalil , ta sbahtel q'uinal . Hichuc .
49004001	Ho'on te ayon ta chuquel ta scuenta te Cajwaltic , ya calbeyex bayel wocol te hichuc ya xcuxajex a te bin ut'il pasel ya sc'an yu'un te ic'bilexix yu'un Dios .
49004002	Peq'ueluc me xawac' abahic , lamaluc me awo'tanic , talel c'axel cuhchuc awu'unic ta scuenta sc'uxul awo'tanic ,
49004003	ac'ahic fuersa te junuc awo'tan abahic ta scuenta te Espíritu , ta scuenta te lamal q'uinal te ya yac' junajuc awo'tanique .
49004004	Junax baq'uet soc junax Espíritu , hich te bin ut'il junax te bin smuc'ulinej co'tantic te ha ic'bilex yu'une ,
49004005	junax Cajwaltic , junax te bin ay ta ch'uhunel , junax ich'ha' ;
49004006	junax Dios te ha Tatil cu'untic jpisiltic , te ha scuentahinej spisil , te ya x'a'tej ta jcuentatic jpisiltic soc te ay ta co'tantic jpisiltic .
49004007	Pero ta jtuhlutuhl la ya'botic yutsil mahtanil , ha chican te jayeb yac'oj te Cristo .
49004008	Ha scuentahil te hich ya yal : C'alal mo bahel ta toyol , la yic' bahel jchuqueletic , soc la yac'ticlambe mahtaniletic te winiquetic , te xchihe .
49004009	¿ Bin a te mo bahel te xchihe ? Yu'un nix nahil co bahel c'alal ta sc'ubulil te bahlumilale .
49004010	Te mach'a co bahel , ha nix te mach'a mo bahel c'alal ta sba ch'ulchan , scuenta yu'un ya snojes spisil .
49004011	Ha nix te la yac' te ay jpuc-c'opetic , jalwanejetic , te mach'atic ya yalic te lec yach'il c'op , pastoretic soc p'ijubteswanejetic ,
49004012	scuenta yu'un ya schahpanic ta lec te mach'atic ch'uhltesbilic scuenta spasel te ya'tel Dios , scuenta yu'un ya yich' yip te sbaq'uetal Cristo ,
49004013	ha to teme pajal ay sch'uhunel co'tantic ta jpisiltic soc te pajal ya jna'betic sba te Snich'an Dios , te ha muc'ul ants-winicotic ya xc'ohotic , te ya jtahtic c'ohel te stalel te Cristo .
49004014	Hich ma ba alalotiquix te xyal xmo te co'tantic , te bayuc ya x'ic'ototic bahel yu'un biluc nohptesel soc te lo'loyel yu'un winiquetic te yac slo'loybelic ta scuenta te lo'loywanej yu'unique ;
49004015	pero smelelil ya xc'opojotic ta scuenta sc'uxul co'tantic , spisil behbehucotic me ta muc'ubel ta stojol te Jolal , ha te Cristo ,
49004016	te ha nix ta scuenta te spisil te baq'uet , te ts'acticlambil soc te junax c'ohem ta scuenta spisil te schihal , ha chican bin yilel ya'tel ta jujuchahp , ya xmuc'ub soc ya yich' yip ta scuenta c'uxul-o'tanil .
49004017	Hich ya calbeyex soc hich ya jpasex ta mandar ta scuenta te Cajwaltic , te ma me hichuc atalelic te bin ut'il stalel te jyanlumetic , te biluc nax ya slomic ta pasel ta scaj te ma sna'ic q'uinal ,
49004018	te ay ta yihc'al q'uinal te spensaric soc namal ayic ta stojol te cuxlejal yu'un Dios ta scaj te ma sna'ic q'uinal , ta scaj te tulan te yo'tanique .
49004019	C'alal ch'ay sq'uexlalic , la yac' sbahic ta spasel mulil ta sbaq'uetalic , hich spisil yo'tanic la spasic te bintic chopol ta pasele .
49004020	Yan te ha'exe , ma hichuc la anopbeyic sc'oblal te Cristo ,
49004021	teme melel awa'iybeyejic sc'op soc teme la awich'ic p'ijubtesel ta scuenta , hich te bin ut'il ay te smelelil c'op ta stojol Jesús .
49004022	Cholahic loq'uel te apoco'-talelic te bin ut'il ayex ta nahil to , te yac ta bohlobel ta scaj lo'loyel ta mulil ;
49004023	ach'ubenuc me apensaric ,
49004024	soc lapahic me te yach'il cuxlejal , te hich pasbil te bin ut'il ay te Diose , te toj bin ya spas soc te ch'ultesbil ta smelelil .
49004025	Ha yu'un ac'a hiluc awu'unic lot , ta smelelil c'op xac'oponic apat-axuhquic , como junax baq'uet ayotic ta jpisiltic .
49004026	Teme ya x'ilinex , ma me xata amulic yu'un ; ma me yaleluc stibiltayel yaquex ta ilimba ,
49004027	soc ma me xawac' banti ya x'och te pucuje .
49004028	Te mach'a ya sna' elec' , ma me xya'iyix elec' , ac'a a'tejuc , ac'a spas ta sc'ab te bin lec ta pasel , scuenta yu'un hich ya sta a te bin ya ya'be te mach'a mayuc bin ay yu'une .
49004029	Ma me xloc' bohlc'op ta awehic , ha'uc nax lequil c'op te ya xtuhun scuenta ya'beyel yipic te yantic , scuenta yutsil slequil te mach'a ya ya'iybeyex ac'opique .
49004030	Ma me xawa'beyic smel yo'tan te Ch'ul Espíritu yu'un Dios , te ha sello awich'ojic ha to teme la sta yorahil acolelique .
49004031	Jc'axel hiluc awu'unic spisil lablab-o'tantaywanej , c'ahc'ubel , ilimba , utaw , ixta'c'op , soc spisil bintic chopol .
49004032	Talel c'axel xawa'be aba awil yutsil awo'tanic soc c'uxultaywanej , talel c'axel xapasbe abahic perdón , hich te bin ut'il Dios la spasbeyex perdón ta scuenta Cristo .
49005001	Ha yu'un nopbeyahic yo'tan te Diose , te bin ut'il yal-snich'anex te bayel c'uxex ta yo'tane .
49005002	C'ux me xawa'iy abahic spisil ora , hich te bin ut'il c'ux la ya'iyotic te Cristo soc te la yac' sba ta lajel ta jcuentatic , te ha milbil smahtan Dios te sumet yic' c'ohem ta stojol .
49005003	Te antsiwej soc antsinel , spisil bin ilobtic sba , o sbic'tal-o'tanil , jc'axel ma me xatahic ta halel , como ma snuhp'uc te mach'a ch'uhltesbilic .
49005004	Soc ma me xawalic c'opetic te ma stojiluc , o loca-c'op , lomlom-c'op , te ma hichuc ya sc'an halel , ha lec yac awo'tantayic yalbeyel wocol te Diose .
49005005	Como ana'ojic te ma xhu' ya x'ochic ta banti ay te cuentahinel yu'un Cristo soc yu'un Dios te j'antsinel soc j'antsiwej , te mach'a bohloben sc'oblal , o te ay sbic'tal yo'tan , te ha pajal soc sch'uhunel loc'omba .
49005006	Ma me ayuc mach'a yac awac' slo'loyex ta tojol-c'opetic , como ta scuenta spasel ini ya xtal te yilimba Dios ta stojol te mach'atic jc'axun-c'opetic .
49005007	Ha yu'un ma me xajoquinic ta slehel smulic .
49005008	Como ta nahil to ha'ex yihc'al q'uinalex , pero ta ora ini ha'ex sacal q'uinalex ta scuenta Cajwaltic ; hich me ac'a ayinuquex te bin ut'il yal-snich'nab te sacal q'uinale ,
49005009	( como te sit ya yac' te Espíritu , ha te lec-o'tanil , spasel bin toj , soc smelelil c'op )
49005010	soc na'ahic stsahtayel te bin lec yo'tan yu'un te Cajwaltique .
49005011	Ma me xajoquinic ta spasel te a'teliletic yu'un te yihc'al q'uinal te mayuc stuc , ha lec xan te yac awaq'uic ta ilel te ay smulic ,
49005012	como q'uexlaltic sba ta halel te bin ya spasic ta muquen .
49005013	Pero spisil ya xchicnaj te c'alal ya xchicnajtesot yu'un te sacal q'uinal , como te sacal q'uinal ya yac' chicnajuc spisil .
49005014	Ha scuentahil te hich ay ta halel : Wic'a asit , ha'at te wayalate , hahchan tal ta yohlil te mach'atic chamenic , ya me sacubtes q'uinal ta atojol te Cristo , te xchihe .
49005015	Ha yu'un tsahtaya me abahic ta lec bin ut'il ya x'ayinex ta q'uinal , p'ijanic me , ma me hichuquex te bin ut'il mach'atic ma sna'ic q'uinal ,
49005016	na'ahic stuhunel ta lec te tiempo , como chopol te bin ya xc'oht ta pasel ta jujun c'ahc'al .
49005017	Ha yu'un ma me biluc nax xalomic ta pasel , na'ahic me te bin ya sc'an yo'tan te Cajwaltique .
49005018	Ma me xyacubex yu'un vino , te ha ya xbohlobteswan ; ha'uc me nojel ta awo'tanic te Ch'ul Espíritu .
49005019	Talel c'axel xac'opon abahic ta salmohetic , c'ayojetic yu'un Dios , soc ch'ul c'ayojetic ; c'ayojtayahic soc halbeyahic yutsilal te Cajwaltic ta awo'tanic ,
49005020	spisil ora halbeyahic wocol te Jtatic Dios yu'un spisil , ta scuenta sbihil te Cajwaltic Jesucristo .
49005021	Talel c'axel me xawich' abahic ta cuenta , ta scuenta yich'el ta muc' te Cristo .
49005022	Te nuhpunem antsetic ac'a yac' sbahic ta cuentahinel yu'un te smamalalic , hich te bin ut'il ta stojol te Cajtwaltique ,
49005023	como ha jolal yu'un ants te smamalal , hich te bin ut'il te Cristo ha jolal yu'un te iglesia , te ha sbaq'uetal soc ha Jcoltaywanej yu'un .
49005024	Hich te bin ut'il te iglesia ay ta cuentahinel yu'un te Cristo , ha nix hich te nuhpunem antsetic ya yac' sbahic ta cuentahinel yu'un smamalalic ta spisil .
49005025	Winiquetic , c'ux me xawa'iy ta awo'tanic te awihnamic , hich te bin ut'il c'ux ta yo'tan Cristo te iglesia soc te la yac' sba ta lajel ta scuenta ,
49005026	yu'un ya sch'ultes , c'alal lecubtesbil yu'un ta scuenta spoquel ta ha' ta scuenta te sc'ope ,
49005027	scuenta yu'un ya stehc'an te iglesia ta stojol , ha jun iglesia te ay yutsilal , te mayuc yabaquil , mayuc bin jihnem o yan bin ma lecuc , ha ch'ultesbil soc mayuc bin chopol ay ta stojol .
49005028	Ha nix hich te winiquetic , c'ux me ac'a ya'iy ta yo'tanic te yihnamic hich te bin ut'il c'ux ya ya'iyic stuquel te sbaq'uetalique . Te mach'a c'ux ya ya'iy te yihnam , ha nix c'ux ya ya'iy sba ,
49005029	como mayuc mach'a ya sp'aj te sbaq'uetal , ya smac'lin soc ya scanantay , hich te bin ut'il ya spas Cristo ta stojol te iglesia ,
49005030	como ho'otic yoc sc'abic te sbaq'uetal , ha sbaq'uetalotic soc sbaquelotic .
49005031	Ha scuentahil te ya yihquitay hilel sme'stat te winique , ya yic' sba soc te yihnam , junax baq'uet ya xc'ohtic ta schebalic .
49005032	Wocol ta na'el te muquen c'op ini , pero ya calbe sc'oblal te iglesia soc te Cristo .
49005033	Pero jujutuhlex c'ux me xawa'iy te awihnam hich te bin ut'il c'ux yac awa'iy aba ; soc te antse ac'a yich' ta cuenta te smamalale .
49006001	Al-nich'anetic , ch'uhumbeyahic smandar te ame'atatic ta scuenta te Cajwaltic , como ha stojil ta pasel ini .
49006002	Ich'a ta muc' te atat soc anan - - te ha primer mandaril te banti ay bin ya yal ta jamal te ay bin ya x'a'bot yu'un a - -
49006003	scuenta yu'un lec ya xc'ohat soc ya xnahtij aworahil ta bahlumilal a , xchi .
49006004	Ha'ex te sme'statex , ma me xawac' bohlobuc yo'tan te awal-anich'nabique ; coltesahic ta scuenta te tojobtesel soc te tsitsel yu'un te Cajwaltique .
49006005	Mosohetic , ch'uhumbeyahic smandar te awajwalic ta bahlumilal soc xiwel soc yich'el ta muc' , pasahic soc spisil awo'tanic , hich te bin ut'il ta stojol Cristo ;
49006006	ma ha'uc nax te c'alal yac yilbelat , hich te bin ut'il mach'atic ha nax ya sc'anic te lec sc'oblalic yu'un yantic , hichuquex me te bin ut'il a'batetic yu'un Cristo , ta spisiluc awo'tanic yac apasic te bin ya sc'an yo'tan te Diose .
49006007	Soc yutsil awo'tan xawac' abahic ta a'batinel , hichuc me te bin ut'il ayat ta a'batinel yu'un te Cajwaltic , ma ha'uc te ayat ta a'batinel yu'un winiquetic ,
49006008	como ana'ojic te tuhlutuhl ya x'a'bot stojol sc'ab yu'un te Cajwaltic , ha chican te bin lec spasoj , teme ay ta mosohil o teme ay ta libre .
49006009	Soc ha'ex ajwalilex , hichuc nix xapasbeyic , hiluc me awu'unic xiwtesel ta c'op , como ana'ojic te pajal ay Awajwalic soc ta ch'ulchan , te ma tsahbiluc nax mach'a ay ta cuenta yu'un .
49006010	Scuenta slajibal , ich'a me yip awo'tanic ta scuenta te Cajwaltic soc te yu'ele .
49006011	Lapahic spisil te mahquilal yu'un Dios scuenta yu'un ay yip awo'tanic te hich ma ba ya stsalat a te lo'loyel yu'un te pucuje .
49006012	Como ma ha'uc ya jtsal jbahtic soc ch'ich'-baq'uet , ha ya jtsal jbahtic soc principaletic , te mach'atic ay yu'elic , yajwalic yihc'al q'uinal ta bahlumilal ini , soc chopol espírituhetic te ay yipic te ayic ta toyol .
49006013	Ha yu'un ich'ahic spisil te a'tejibaletic yu'un Dios , scuenta yu'un hich ya xcuhch awu'unic ta yorahil a te bin chopol , soc teme hu' awu'unic spisil , hich jun awo'tanic c'alal slajibal .
49006014	Tehc'ana abahic hiche , chuca ach'uhtic ta smelelil c'op , lapa smahquil atahnic ta toj-o'tanil ,
49006015	soc lapa atepic te chapalex yu'un yalel te lec yach'il c'op yu'un lamal q'uinal .
49006016	Soc ta spisil , ich'ahic te mahquilal yu'un sch'uhunel-o'tanil te ya xhu' yac atup'beyic spisil sc'ahc'al ya'tejib a te mach'a chopole .
49006017	Ich'ahic smahquil jolal yu'un colel soc te espada yu'un te Espíritu , ha te sc'op Diose .
49006018	Spisiluc ora c'oponahic Dios ta scuenta te Espíritu ta spisil ta chahp bintic yac ac'ambeyic te Diose . Cuxuluc awo'tanic , soc c'opombeyahic Dios spisil ora te mach'atic ch'ultesbilique .
49006019	Soc ha nix hichon , c'opombonic Dios scuenta yu'un te c'alal ya xc'opojon ya x'a'boton bin ya cal , scuenta yu'un ma ba ya xiwon ta yaq'uel ta nopel te lec yach'il c'op te mayuc ta na'el ta nahil to ,
49006020	te ha ta scuenta te ayon ta chuquel ta cadena , ho'on te ticombilon yu'un Dios . C'opombonic Dios yu'un te manchuc ya xiwon ta yalel te lec yach'il c'op , hich te bin ut'il ya sc'an ya xc'opojone .
49006021	Te quermanotic Tíquico te c'ux ta co'tantic soc te jun yo'tan yac'oj sba ta a'batinel yu'un te Cajwaltic , ya me xc'oht yalbeyex awa'iyic spisil bin ut'il ayon soc te bin yac jpasbele .
49006022	Ha scuentahil te la jticon tal ta atojolic , yu'un yac ana'ic bin ut'il ayotcotic , soc scuenta yu'un ya smuc'ubtesbeyex awo'tanic .
49006023	Te Jtatic Dios soc te Cajwaltic Jesucristo ac'a ya'be lamal q'uinal soc sc'uxul yo'tan soc sch'uhunel yo'tan te quermanotactique .
49006024	Ac'a c'ohtuc te yutsil yo'tan Dios ta stojol spisil mach'atic c'ux ta yo'tanic te Cajwaltic Jesucristo soc sc'uxul-o'tanil te ma xch'aye . Hichuc .
50001001	Pablo soc Timoteo , a'batetic yu'un te Jesucristo , ta stojol spisil te mach'atic ch'uhltesbilic te ayic ta stsojol Cristo Jesús ta Filipos , soc te obispohetic soc te diáconohetique .
50001002	Ayuc me yutsil-o'tanil soc lamal q'uinal ta atojolic yu'un te Jtatic Dios soc yu'un te Cajwaltic Jesucristo .
50001003	Te c'alal ya jna'ex , ya calbe wocol te Dios cu'un ta acuentahic .
50001004	Tse'el co'tan ya jc'opombeyex Dios spisil ora ta apisilic ,
50001005	yu'un te jmohlol jbahtic ta a'tel ta scuenta te lec yach'il c'op c'alal ta shahchibal c'alal ora ini .
50001006	Sch'uhunej co'tan te mach'a la shach te lequil a'tel ta atojolic , ya me shu'tes bahel ha to c'alal ya sta sc'ahc'alel yu'un te Jesucristo .
50001007	Ha lec te hich ya ca'iyex ta co'tan ta apisilic , yu'un ayex ta co'tan ; yu'un teme ayon ta cárcel o teme ya xc'opojon yu'un te lec yach'il c'op soc te ya cac' ta na'el te ha melel , pajal quich'beyejtic yutsil yo'tan te Diose .
50001008	Ha testigo cu'un te Dios te bayel yac jna'belex apisilic ta scuenta te yutsil sc'uxul yo'tan te Jesucristo .
50001009	Ha ya jc'opombeyex Dios yu'un te behbehuc yac ta p'ohlel te sc'uxul awo'tanic yu'un te bintic ay ta na'el soc sna'beyel scuentahil ,
50001010	scuenta yu'un hich yac atsahic a te bin lec , scuenta yu'un mayuc awa'baquilic soc mayuc bin quechel ta acuentahic a ta yorahil sc'ahc'alel te Cristo ,
50001011	te nojelex ta sit yu'un te bintic stojil ta pasel te ya xtal ta scuenta Jesucristo , scuenta yutsilal soc yalbeyel yutsil sc'oblal te Diose .
50001012	Quermanotac , ya jc'an te yac ana'ic te c'ax hich yac ta puhquel bahel te lec yach'il c'op yu'un te bin pasbilone .
50001013	Ha scuentahil te chicanix ta spisil te pretorio soc spisil yantic te chuculon ta scuenta Cristo .
50001014	Soc ay tsobol quermanotactic te tey la yich' xan yip yo'tanic a ta scuenta te Cajwaltic yu'un te bin ut'il chuculon , mayuc xiwel yu'unic a ya yaq'uic xan fuersa ta yalel te sc'op Diose .
50001015	Melel ay nix mach'atic te ya spucbeyic sc'oblal Cristo ta scuenta il-o'tantaywanej soc ta scuenta tsaltamba ; pero ay yantic te ya spasic soc sc'anojel yo'tanic .
50001016	Ha'ic ini ya spasic ta scuenta sc'uxul yo'tanic , yu'un sna'ojic te ac'bilon li'i yu'un ya xc'opojon yu'un te lec yach'il c'ope .
50001017	Te yantique ya spucbeyic sc'oblal Cristo ta scuenta tsaltamba , ma ha'uc soc spisil yo'tanic , ya scuyic te ya ya'bonic xan jwocol yu'un te ayon ta chuquel .
50001018	¿ Bin cochel a ? Ha nax ay sc'oblal te ya yich' halbeyel sc'oblal te Cristo , teme smacoj sba ta c'op a o teme melele ; ha tse'el co'tan yu'un , soc tse'el co'tan spisil ora ,
50001019	como jna'oj te ta scuenta te yac ac'opombonic Dios soc ta scuenta te ya scoltayon te Espíritu yu'un Jesucristo , ha ya yac' te ya xcolon ta libre .
50001020	Ha ya sc'an co'tan soc ha smuc'ul co'tan te mayuc bin ya jta q'uexlal yu'un , pero socuc yip co'tan ta ora ini , hich te bin ut'il ta spisil ora , yacuc x'ich'ot ta muc' Cristo ta scuenta jbaq'uetal , teme cuxulon o teme ya xchamone ,
50001021	como ha jcuxlejal te Cristo , soc teme ya xchamon , ha jganar .
50001022	Pero teme ya to xcuxajon ta jbaq'uetal , te hich ya jta xan sit te ca'tele , ma jna' banti ya jtsa .
50001023	Ta schebal ma jna' ban ya jtsa ; co'tanuc te ya xloc'on bahel , te ya joquin te Cristo , ha c'ax lec xan ya ca'iy a .
50001024	Pero bayel xan sc'oblal te ya xhilon ta jbaq'uetal ta acuentahic .
50001025	Te bin ut'il hich jch'uhunej , ya jna' te ya xhilon , ya to joquinex xan ta apisilic yu'un alequilic soc yu'un ayuc xan stse'elil awo'tanic yu'un te bin ach'uhunejic ,
50001026	scuenta yu'un bayel awutsilalic cu'un ta scuenta Cristo Jesús yu'un te ayon ta awohlilic yan buelta .
50001027	Ha nax ya calbeyex wocol te hichuc ya x'ayinex te bin ut'il ya sc'an te lec yach'il c'op yu'un Cristo , scuenta yu'un teme ya xtal quilex o ma ba ya xtal quilex , ya me ca'iybeyex ac'oblalic te jun awo'tan abahic soc te pajal yaquex ta ya'beyel yipal yu'un sch'uhunel te lec yach'il c'op ,
50001028	te ma ba yac axi'ic te mach'atic ya scontrahinexe ; tey ya xchicnaj a te ch'ayel ya xbahtic , yan te ha'exe ya xcolex ; ha yu'un Dios ini .
50001029	Como ma hipuc a te a'botex te yac ach'uhunic te Cristo , ha nix hich a'botex te ya xc'ax awocolic ta scuenta ,
50001030	te hich nix yac ta c'axel awocolic te awilojic te c'ax ta jtojol , soc yac awa'iyic te ay ta jtojol ta ora ini .
50002001	Ha yu'un teme ay yip awo'tanic ta scuenta Cristo , teme ay smuc'ul awo'tanic yu'un te sc'uxul yo'tan , teme jun pajal awo'tanic soc te Espíritu , teme ay yutsil sc'uxul awo'tanique ,
50002002	ts'acaytesbonic te stse'elil co'tan yu'un te pajaluc awo'tanic , pajaluc c'ux yac awa'iy abahic , junuc nax ya x'ayinex soc junuc nax snopojibal awu'unic .
50002003	Ma me ayuc bin yac apasic ta scuenta te bin ya sc'an awo'tanic atuquel o ta scuenta toybahil ; peq'ueluc xawac' abahic , hich me xap'is te toyol xan ay te yantic te bin ut'il te ha'ate .
50002004	Ma me atuqueluc nax yac ale awutsil alequil , ha me xalehic te ha'uc nix hich ay yutsil slequilic te yantique .
50002005	Hichuc me awo'tanic te bin ut'il yo'tan te Cristo Jesús :
50002006	Aunque pajal stalel soc Dios , ma ha'uc bayel sc'oblal ta yo'tan te pajal ay soc Dios ,
50002007	la sloq'ues sba ta yo'tan , la yich'be stalel a'bat , pajal yilel soc ants-winiquetic c'oht .
50002008	Te c'alal hich ay te bin ut'il winic , la to xan spehc'an sba a , la sch'uhun mandar c'alal ta lajel , ha te lajel ta cruz .
50002009	Ha scuentahil te Dios la stohytesbe sc'oblal soc la ya'be sbihil te toyol ay yu'un spisil bihililetic ,
50002010	scuenta yu'un ta sbihil Jesús ya me squejan sbahic spisil mach'atic ayic ta ch'ulchan , ta bahlumilal soc ta ye'tal bahlumilal ,
50002011	soc spisilic ya me yalic ta jamal te ha Ajwalil te Jesucristo , scuenta yutsil sc'oblal ya xc'oht te Jtatic Dios yu'une .
50002012	Ha yu'un , ha'ex te c'uxex ta co'tan , hich te bin ut'il spisil ora la ach'uhunic mandar c'alal joquex to a , c'ax to xan me hich xapasic a te c'alal ma ba joquex ; ta scuenta xiwel soc nihquel a'telinahic spasel bin pasel ya sc'an te bin ut'il colemexixe ,
50002013	como ha nix te Dios te ya x'a'tej ta awo'tanic , te ya yac' te yac ac'anic soc te yac apasic te bin lec ya sc'an yo'tan stuquel .
50002014	Spisil te bintic yac apasic , ma me x'ochex wulajanel o hach-c'op ,
50002015	scuenta yu'un mayuc bin ya sutotex ta c'op yu'un soc mayuc amulic , ha yal-snich'anex Dios te mayuc awa'baquil te ayex ta yohlil te caj ts'umbalil ini te chopol soc bohl , te hich ya xtihlex ta bahlumilal te bin ut'il eq'uetic ta yohlilic ,
50002016	te c'alal yac atoybe sc'oblal te c'op scuenta cuxlejal ; scuenta yu'un ta sc'ahc'alel Cristo ya xhu' ya jtoy jba yu'un te ma tojoluc ahnimajon soc ma tojoluc a'tejon .
50002017	Aunque ya yich' malel jcuxlejal hich te bin ut'il malbil mahtanil ta sba te milbil mahtanil soc ta sba te a'batinel yac awaq'uic ta scuenta sch'uhunel awo'tanic , tse'el co'tan yu'un soc pajal tse'el co'tantic ta jpisiltic .
50002018	Ha nix hich tse'eluc me awo'tanic soc pajaluc me tse'el co'tantic .
50002019	Teme hich ya sc'an te Cajwaltic Jesús , ya jticombeyex tal ta ora te Timoteo , scuenta yu'un hich me ya xmuc'ub co'tan teme la jca'iy bin ut'il ayex ,
50002020	como mayuc yan mach'a hich pajal co'tan soc , soc te melel ay ac'oblalic ta yo'tan .
50002021	Como spisilic ya slehic bin ya sc'an yo'tanic stuquelic , ma ha'uc te bin ya sc'an yo'tan te Cristo Jesús .
50002022	Pero ana'ojic bin ut'il ay te lec stalel te Timoteo , ha te la sjoquinon ta a'tel ta scuenta te lec yach'il c'op hich te bin ut'il jtuhl querem soc stat .
50002023	Ha yu'un hich jnopoj te ha ya jticombeyex tal teme la jca'iy bin ut'il ya xc'ohone .
50002024	Smuc'ulinej co'tan te Cajwaltic te ha nix hichon ya xtal quilex ta ora .
50002025	Pero la jnop te ay sc'oblal te ya jticombeyex suhtel te quermano Epafrodito , te jmohlol ta a'tel soc jmohlol ta soldadohil , te ticombil awu'unic yu'un ya scoltayon .
50002026	Mero hich yo'tan te ya xtal yilex ta apisilic , soc bayel la smel yo'tan yu'un te la awa'iyic te tsacot ta chamel .
50002027	Melel nix a te tsacot ta chamel , jteb xanix ma ba cham , pero Dios c'uxultayot yu'un ; ma stuqueluc nax , ha nix hichon scuenta yu'un ma ba c'ax bayel ya jmel co'tan yu'un .
50002028	Ha yu'un bayel xan sc'oblal ya ca'iy te ya jticombeyex tal , scuenta yu'un te c'alal yac awilic yan buelta , tse'el awo'tanic yu'un , soc hich ma ba bayel ya jmelix co'tan yu'un .
50002029	Soc stse'elil awo'tan xawiq'uic ta scuenta Cajwaltic ; soc ich'ahic ta muc' te mach'atic pajal ay soc ,
50002030	como ta scuenta te ya'tel te Cristo jteb ma ba cham yu'un , c'an yac' scuxlejal ta shu'tesel te banti ma ba hu' awu'unic acoltaybelonique .
50003001	Ta slajibal , quermanotac , tse'eluc me awo'tanic ta stojol te Cajwaltique . Ma ba wocol ya ca'iy te ya jts'ihbabeyex xan ha'i c'op ini , soc ha ya xtuhun awu'unic .
50003002	Tsahtaya me abahic yu'un te ts'i'etic , tsahtaya me abahic yu'un te chopol j'a'teletic , tsahtaya me abahic yu'un te mach'atic ya yehchentesic baq'uet .
50003003	Pues ho'otic te quich'ojtic te mero circuncisión , te ya jch'uhuntaytic te Dios ta scuenta te Espíritu yu'un Dios soc te bayel cutsilaltic ya ca'iytic ta scuenta Cristo Jesús , te ma ha'uc smuc'ulinej co'tantic te ch'ich'-baq'uet ;
50003004	aunque ho'on ay bin ya xhu' ya smuc'ulin co'tan ta scuenta ch'ich'-baq'uet . Teme ay mach'a ya snop te ay scuentahil te ya xhu' ya smuc'ulin yo'tan ta scuenta ch'ich'-baq'uet , c'ax hichon a :
50003005	ta swaxaquebal c'ahc'al cayinel a la jquich' circuncisión , sts'umbalon Israel , ayon ta jchahp yu'un Benjamín , mero hebreohon ; ta scuenta sch'uhunel te Ley , fariseohon ;
50003006	ta scuenta te xut'et co'tan , la jcuts'in te iglesia ; ta scuenta te toj co'tan yu'un spasel bin ya yal te Ley , mayuc falta cu'un .
50003007	Pero spisil te bintic lec c'ohemon yu'un ta jc'op , laj sc'oblal ta co'tan ta scuenta te Cristo .
50003008	Melel jc'axel lajem sc'oblal ta co'tan spisil ta scaj te c'ax t'ujbil te ya jna'be sba te Cristo Jesús , ha te Cajwal . Ha ta scuenta te la jch'ayix hilel spisil , hich c'oht cu'un te bin ut'il c'a'pal , scuenta yu'un ha cu'un ya xc'oht te Cristo
50003009	soc jun ya xc'ohon soc . Ma ha'uc te toj c'ohemon yu'un sch'uhunel te Ley , ha toj c'ohemon ta scuenta sch'uhunel co'tan ta stojol Cristo , ha te toj-o'tanil te ya yac' te Dios soc te ay ta scuenta sch'uhunel-o'tanil .
50003010	Ha ya jc'an te ya jna'be xan sba te Cristo soc te ya ca'iybe yu'el te cha'cuxajel yu'un , soc te pajal ya xc'ax jwocol soc , te pajal quilel ya xlajon soc ,
50003011	scuenta yu'un ayuc bin ut'il ya xcha'cuxajon ta yohlil mach'atic chamenic .
50003012	Ma yu'unuc te la jtahix spisil ini , o te lequix ayon ; pero ya cahnutay quil teme ya xhu' cu'un te ya quich' te bin la yic'on yu'un te Cristo Jesús .
50003013	Quermanotac , ma ba ya cal te jtahojix ; pero junax bin ya jpas : ya jch'ay ta co'tan te bin hilix ta jpat , ha ya cahnutay te bin ma to ba jtahoj ,
50003014	ya jtojlin bahel te banti yacon ta bahele , yu'un ya jta te muc'ul mahtanil ta toyol te ya yic'on Dios yu'un ta scuenta te Cristo Jesús .
50003015	Ha yu'un jpisiltic te ayix yip co'tantic , pajaluc me hich ac'a jnoptic ; teme ay yan bin yac anopic , ha nix hich Dios ya me ya'beyex ana'ic .
50003016	Pero te ban c'alal c'ohemix ta co'tantic , hichuc nix ac'a jt'untic .
50003017	Quermanotac , nopbonic co'tan , soc ilawilic te mach'atic hich nix ya spasic te bin la jca'beyexcotic awilique .
50003018	Como hich te bin ut'il bayel buelta la jcalbeyex , soc yo'tic yacon ta oq'uel a ya calbeyex xan awa'iyic , tsobolic scontrahinejic te cruz yu'un Cristo .
50003019	Ch'ayel me ya xbahtic yu'un , ha dios yu'unic te sch'uhtic , soc te yutsilalic ha te bin q'uexlaltic sba , ha nax bahem ta yo'tanic te bintic scuenta bahlumilal .
50003020	Yan te ho'otic ha jlumaltic te ch'ulchan , te banti yac jmahliybeltic ya xtal te Jcoltaywanej , ha te Cajwaltic Jesucristo .
50003021	Ha ya sc'atp'umbotic te jbaq'uetaltic te mayuc yutsil , ha pajal ya xc'oht soc te sbaq'uetal te bayel yutsil stuquel , hich ya spas ta scuenta te yu'el te ya xhu' yu'un ya scuentahin spisil te bintic ay .
50004001	Ha yu'un , quermanotac te c'uxex ta co'tan soc te ya jna'ulanex spisil ora , te stse'elilex co'tan soc jcoronahex , ayuc me yip awo'tanic ta stojol te Cajwaltic , ha'ex te c'uxex ta co'tane .
50004002	Ya calbe bayel wocol te Evodia soc te Síntique te jun pajaluc yo'tanic ta scuenta te Cajwaltique .
50004003	Ha nix hich ya calbat wocol , ha'at te jmohlol jbahtic te jun awo'tan , te yacuc acoltaybon te cheb antsetic ini , ha'ic te la sjoquinlanonic ta a'tel ta scuenta te lec yach'il c'op , soc nix te Clemente soc te yantic jmohloltac ta a'tel te ay sbihilic ta libro yu'un cuxlejal .
50004004	Spisiluc me ora tse'eluc awo'tanic ta stojol te Cajwaltique . Ya jcha'halbeyex xan : ¡ Tse'eluc me awo'tanic !
50004005	Ac'a chicnajuc ta comonsitil te slequil awo'tanique . Nopol ya xtal te Cajwaltique .
50004006	Ma me ayuc bin ya sna'ulan awo'tanic yu'un , pero ta scuenta sc'oponel Dios soc yalel wocol , a'beya sna' Dios spisil te bintic yac ac'ambeyic , soc halbeyahic wocol Dios yu'un .
50004007	Hich te lamal q'uinal te ya yac' te Diose , te c'ax muc' te ma xhu' cu'untic sna'el , ya me scanantaybeyex awo'tanic soc apensaric ta scuenta te Cristo Jesús .
50004008	Ta slajibal , quermanotac , spisil te bin smelelil , te bin lec sc'oblal , te bin stojil , te bin mayuc ya'baquil , te bin t'ujbil , te bin lec sc'oblal ; teme ay bin t'ujbil ta pasel , teme ay bin ya xhalbot yutsil sc'oblale , ha me xana'ulanic .
50004009	Te bin la anopic , te la awich'ic , la awa'iyic soc te la awilic ta jtojol , ha me xapasic ; ha me ya sjoquinex te Dios yu'un lamal-o'tanil .
50004010	C'ax bayel tse'el co'tan ta scuenta Cajwaltic yu'un te la acha'na'onic xan . La ana'onic , ha nax te ma ba weht awu'unic bin ut'il yac acoltayonic .
50004011	Ma hichuc ya cal yu'un te mayuc bin ay cu'un , yu'un nopbilix cu'un te jun co'tan ya x'ayinon , biluc a te ya xc'oht ta jtojol .
50004012	Quiloj bin ut'il ay te c'alal mayuc bin ay cu'un soc bin ut'il ay te c'alal ay bayel bin ay cu'un . Nopbil cu'un bin ut'il ya xcuxajon ta jujuchahp , teme nojel jch'uht o teme ay jwi'nal , teme ay bin ay cu'un o teme mayuc bin ay cu'un .
50004013	Spisil ya xhu' cu'un ta scuenta Cristo te ya ya'bon yip co'tan .
50004014	Pero lec te la awa'iybonic te jwocole .
50004015	Ana'ojic , ha'ex te ayex ta Filipos , te c'alal hahch ta halel te lec yach'il c'op , te c'alal loc'on tal ta Macedonia , mayuc junuc iglesia te la scoltayon a te bintic tuhun cu'un , ha nax te ha'exe .
50004016	Como te c'alal ayon ta Tesalónica cheb oxeb buelta la aticombonic te bin tuhun cu'une .
50004017	Ma yu'unuc yacon ta sc'anel jmahtan , ha yac jlehbel sit te ya xp'ohl xan ta cuenta awu'unique .
50004018	Yo'tic ts'acal la jquich'ix , ayix bayel bin ay cu'un ; lequix ayon , te bin ut'il la jquich'beyix ta sc'ab te Epafrodito te bin la aticonic tal , ha mahtanil te sumet yic' , ha milbil mahtanil te lec yo'tan Dios yu'une .
50004019	Ha yu'un te Dios cu'un hich me ya ya'beyex spisil bintic ya xtuhun awu'unic te bin ut'il ay yutsil sc'uhlejal ta scuenta Cristo Jesús .
50004020	Ac'a yich' halbeyel yutsil sc'oblal sbahtel q'uinal te Jtatic Dios . Hichuc .
50004021	Halbon xcoltanuc spisil te mach'atic ch'uhltesbilic ta scuenta Cristo Jesús . Xcoltanuquex laj yu'un te quermanotactic te li' sjoquinejonique .
50004022	Spisil te mach'atic ch'uhltesbilic ya sticombeyex spatil awo'tanic , ha bayel ya spatbeyex awo'tanic te mach'atic ayic ta sna César .
50004023	Ac'a sjoquinex ta apisilic te yutsil yo'tan te Cajwaltic Jesucristo . Hichuc .
51001001	Pablo , jpuc-c'op yu'un te Jesucristo ta scuenta sc'anojel yo'tan Dios , soc te quermanotic Timoteo ,
51001002	ta stojol te quermanotic te ayic ta Colosas te ch'uhltesbilic soc te jun yo'tanic ta stojol Cristo : Ac'a sjoquinex te yutsil-o'tanil soc lamal q'uinal yu'un te Jtatic Dios soc te Cajwaltic Jesucristo .
51001003	Ta spisil ora te ya jc'opombeyexcotic Dios ya calbecotic wocol Dios , te Stat te Cajwaltic Jesucristo ,
51001004	yu'un ca'iyejcotic te ay sch'uhunel awo'tanic ta stojol te Cristo Jesús soc te c'ux yac awa'iy ta awo'tanic spisil mach'atic ch'ultesbilic .
51001005	Hich ay awo'tanic ta scaj te bin yac amahlibelic te q'uejbil ta acuentahic ta ch'ulchan . Te bin yac amahlibelic awa'iybeyejic sc'oblal ta scuenta te smelelil c'op yu'un te lec yach'il c'op
51001006	te c'ohtix ta atojolique . Ta swohlol bahlumilal yac ta yaq'uel sit te lec yach'il c'op soc yac ta puhquel bahel , hich te bin ut'il ta atojolic te c'alal la awa'iyic soc te la ana'beyic te yutsil yo'tan Dios ta mero melel .
51001007	La anopbeyic sc'oblal ta scuenta Epafras , te c'ux ta co'tancotic soc te joc jbahcotic ta a'tel , te jun yo'tan yac'oj sba ta a'batinel yu'un Cristo ta acuentahic ,
51001008	te ha nix yalbeyejotcotic sc'oblal te sc'uxul awo'tanic ta scuenta te Espíritu .
51001009	Ha scuentahil , te c'alal hich la jca'iybeyex ac'oblalic , ma ba ya xquehchajotcotic ta sc'oponel Dios ta atojolic , ha ya jc'ambecotic te yacuc snojesbeyex ta awo'tanic sna'el bin ya sc'an yo'tan , ta scuenta spisil p'ijil-o'tanil soc snopojibal ta scuenta espíritu .
51001010	Hich ya xhu' ya x'ayinex te bin ut'il ya sc'an te Cajwaltic , te lecuc yo'tan awu'unic spisil , te yac awaq'uic sit ta scuenta spisil lequil a'teliletic soc behbe yac ana'beyic xan sc'oblal te Diose .
51001011	Behbehuc ac'a yich' yip awo'tanic ta scuenta spisil yu'el , ha chican bin ut'il ay te yu'el te ay yutsilal , scuenta yu'un ay yip awo'tanic te ya xcuhch awu'unic spisil ,
51001012	soc tse'el awo'tanic yac awalbeyic wocol te Tatil , te la yac' te pajal ya xhu' yac awich'ic hilel te bin ay yu'un Dios soc te mach'atic ch'uhltesbilic te ayic ta sacal q'uinale .
51001013	Ha la scoltayotiquix loq'uel ta yip te yihc'al q'uinal , la yic'otiquix ochel ta banti ay te cuentahinel yu'un te Snich'an te c'ux ta yo'tan ,
51001014	te ha ta scuenta te mambil jcoleltic ta sch'ich'el , ha te perdón yu'un te jmultique .
51001015	Te Cristo ha sloc'omba te Dios te ma chicanuc ta ilel , ha ba-alalil yu'un spisil bintic pasticlambil .
51001016	Como ha ta scuenta te la yich' pasel spisil bintic ay ta ch'ulchan soc spisil bintic ay ta bahlumilal , te bin chicanic ta ilel soc te bin ma chicanuc ta ilel , teme muc'ul huctajibaletic , jcuentahinwanejetic , principaletic o te mach'atic ay ya'telic ; spisil la yich'ic pasel ta scuenta Cristo soc ha nix yu'un .
51001017	Ha nahil ay yu'un spisil bintic ay , soc spisil yich'oj yip ta scuenta .
51001018	Ha jolal yu'un te iglesia , te ha sbaq'uetal ; ha shahchibal , ha nahil cha'cuxaj ta yohlil te mach'atic chamenic , scuenta yu'un ha toyol ya xc'oht yu'un spisil bintic ay stuquel ,
51001019	como hich la sc'an te Tatil te ha ya yich'be spisil te stalel ,
51001020	soc te ha ta scuenta te ya yac' te ya xlecub yo'tanic soc Dios spisil bintic ay ta bahlumilal soc spisil bintic ay ta ch'ulchan , ha la yac' lamal q'uinal ta scuenta sch'ich'el te la yich' malel ta cruz .
51001021	Ha nix hichex , ta nahil to namal ayex ta stojol Dios soc ha scontrahex ta scaj apensaric soc ta scaj chopol awa'telic ,
51001022	pero ta ora ini , la scha'lecubtesbeyex awo'tanic soc ta scuenta te sbaq'uetal Cristo te laje , scuenta yu'un ch'ultesbilex soc mayuc banti jihnem awu'unic soc mayuc bin quechel ta acuentahic a ya stehc'anex ta stojol .
51001023	Pero ya sc'an te spisil ora ay yip te sch'uhunel awo'tanic , te ma ba ya xhil awu'unic te smuc'ul awo'tanic yu'un te lec yach'il c'op te awa'iyejic , te ha ya yich' halel ta stojol spisilic te ayic ta ye'tal ch'ulchan , te ho'on , Pablohon , quich'oj ca'tel ta yalel .
51001024	Yo'tic tse'el co'tan yu'un te bin c'ax jwocol ta acuentahic soc te ya jts'acaytes ta jbaq'uetal te bin xan ya sc'an te ya xc'ax swocol Cristo yu'un te sbaq'uetal , ha te iglesia .
51001025	Ha ya'bat te iglesia c'ohemon ta scuenta te ca'tel la ya'bon te Dios ta acuentahic , scuenta yu'un ts'acal ya calbeyex te sc'op Dios ,
51001026	ha te bin mayuc ta na'el ta namey te muquen ay , pero yo'tic a'botix sna'ic te mach'atic ch'ultesbilic yu'une .
51001027	Dios la sc'an ya ya'be sna'ic te yutsil sc'uhlejal te bin mayuc ta na'el ini te lec ta a'iyel ta yohlil te jyanlumetic , ha te ay ta awo'tanic te Cristo , te ha ta scuenta te ya me xchicnaj utsilal .
51001028	Ha yu'un ya calbecotic sc'oblal te Cristo ; ta scuenta spisil p'ijil-o'tanil ya jtsitsbecotic soc ya jnohptescotic spisil ants-winiquetic , scuenta yu'un spisilic ay yipic a ya cac'cotic stehc'an sbahic ta stojol Cristo .
51001029	Ha scuentahil te ya x'a'tejon , ya cac' fuersa ta scuenta yu'el stuquel , te tulan yac ta a'tel ta jtojol .
51002001	Ya jc'an te yac ana'ic bin ut'il tulan yacon ta a'tel ta acuentahic soc ta scuenta te mach'atic ayic ta Laodicea , soc ta scuenta spisil te mach'atic ma ba yilbeyejonic jsit .
51002002	Tulan ya x'a'tejon scuenta yu'un ya xmuc'ubtesbot q'uinal ya'iyic soc junax ayic ta scuenta sc'uxul yo'tanic , scuenta yu'un ya stahic spisil te sc'uhlejal bintic ay ta na'el , te hich ya xhu' ya sna'ic a te bin muquen ay yu'un Dios , te ha nix sc'oblal te Cristo ,
51002003	te ha nac'bil ta stojol spisil te sc'uhlejal te p'ijil-o'tanil soc te bintic ay ta na'el .
51002004	Hich ya calbeyex scuenta yu'un mayuc mach'a ya slo'loyex ta scuenta t'ujbil c'opetic te ya xlo'loywane .
51002005	Como aunque ma ba joquex , pero joquinejex ta co'tan , soc tse'el co'tan yu'un te buen chapal awu'unic soc te ay yip sch'uhunel awo'tanic ta stojol Cristo .
51002006	Ha yu'un hich te bin ut'il la awic' ta awo'tanic te Cajwaltic Jesucristo , hich me ya x'ayinex ta stojol ,
51002007	c'uhbenuc ochel alohp'ic , soc ts'ahcubiluquex hahchel ta stojol soc yich'ojuc yip te sch'uhunel awo'tanic , hich te bin ut'il a'bilex anopic , soc bayeluc xawalbeyic wocol .
51002008	Tsahtaya me abahic te manchuc ayuc mach'a ya slo'loyex ta scuenta biluc nax c'opil te mayuc scuentahil , te bintic ay ta nopel yu'un ants-winiquetic soc te bintic stalel ay ta na'el ta scuenta nax bahlumilal , te ma ha'uc yu'un te Cristo .
51002009	Como te stalel te Dios ts'acal ya xnahin ta stojol Cristo , ta sbaq'uetal ,
51002010	soc ha'ex ts'acal ay acuxlejalic ta scuenta , te ha jolal yu'un spisil principaletic soc mach'atic ay ya'telic .
51002011	Ha nix ta scuenta te la awich'ic te circuncisión te ma pasbiluc ta c'abal , awich'ojic te circuncisión yu'un Cristo , ha te hilix awu'unic te apoco'-talelic yu'un mulil .
51002012	Ta scuenta ich'-ha' pajal la awich'ic muquel soc Cristo , soc pajal cha'cuxajex soc te bin ut'il ach'uhunejic te ta scuenta yu'el Dios la scha'cuxajtes tal Cristo ta yohlil mach'atic chamenic .
51002013	Te ha'exe , te c'alal chamenex yu'un amulic soc te c'alal ma ba yich'oj circuncisión te apoco'-talelic yu'un mulil , Dios la yac' te pajal la awich' acuxlejalic soc Cristo , ha la spasbeyex perdón yu'un spisil amulic .
51002014	La stup'botic ta hun te jbetic te quechel ta jcuentatic stojel , te hich ya yal te mandariletic , te ha ya scontrahinotic , la sloq'ues ta cohliltic soc la sbaj ta lawux ta cruz .
51002015	La spojbe yu'el te principaletic soc te mach'atic ay ya'telic , la yac'ticlan ta ilel ta comonsitil c'alal la stsalticlan ta cruz .
51002016	Ha yu'un ma me ayuc mach'a ya yich'oc'optayex yu'un te bin yac awe'ic soc yac awuch'ic , o scanantayel sc'ahc'alel q'uin , yach'il u , o sc'ahc'alel cux-o'tan .
51002017	Ta spisil ini ha snohc'otal nax te bin ya xc'oht ta pasel ta patil ; pero te bin smelelil , ha te Cristo .
51002018	Ma me xawac' spojbeyex te premio awu'unic te mach'a sp'isoj sba te peq'uel ay soc te ya sch'uhuntay ch'ul a'batetique . Ha ya slom ta halel te bin ma ba yiloj , tojol ya stoy sba yu'un te bin snopoj ta scuenta ch'ich'-baq'uet ;
51002019	ma ba jun ay soc te Jolal , te ha ta scuenta te spisil te sbaq'uetal , te mac'limbil soc te ts'acticlanej sba soc schihal , ya xmuc'ub hich te bin ut'il Dios ya yac' ya xmuc'ube .
51002020	Teme pajal chamex soc Cristo te hich libre c'ohemex yu'un te bintic stalel ay ta na'el ta bahlumilal , ¿ bin yu'un te hich cuxulex te bin ut'il ayex ta scuenta te bahlumilal , te yac awac' scuentahinex te mandariletic
51002021	hich te bin ut'il : Ma me xatsac , ma me xawe' , ma me xapic , te xchihe ?
51002022	Spisil ini ya me xlajic ta tuhunel , como ha mandariletic soc nohptesel yu'un ants-winiquetic .
51002023	Ha'ic te sjel ta p'ijil-c'op , te bin ut'il sjel te sch'uhunejic Dios , te peq'uel yac'oj sbahic soc te ya yuts'in sbaq'uetalic ; pero jc'axel ma xtuhun yu'un scomel te bin ya smulan te baq'uete .
51003001	Ha yu'un teme cha'cuxajemex soc Cristo , ha me xalehic te bintic ay ta toyol , ta banti hucul ta swa'el-c'ab Dios te Cristo .
51003002	Ha me xawac' asitic a te bin ay ta toyol , ma ha'uc te bintic scuenta te bahlumilal ,
51003003	como chamenex soc nac'bil acuxlejalic soc Cristo ta stojol Dios .
51003004	Te c'alal ya xchicnaj tal te Cristo , te ha acuxlejalic , hich ya xchicnajex soc a ta utsilal .
51003005	Ha yu'un ac'a chamuc te bintic scuenta bahlumilal te ay ta awo'tanic : ha te antsiwej soc antsinel , te bintic ilobtic sba , sc'anel bintic ma lecuc , smulanel spasel bin chopol , soc bic'tal-o'tanil , te ha pajal soc sch'uhunel loc'ombahetic .
51003006	Ha ta scuentahic ini te ya xtal te yilimba Dios ta stojol te jc'axun-c'opetique .
51003007	Ha nix tey behenex a ta nahil to , te c'alal tey cuxulex a .
51003008	Pero yo'tic ihquitayahic spisil ini : ilimba , c'ahc'ubel , snopel spasel bin chopol , bohlc'optaywanej soc ixta'c'op .
51003009	Ma me xalotiy abahic , te bin ut'il la acholiquix loq'uel te apoco'-talelic soc te ya'tele ,
51003010	la alapiquix te yach'il acuxlejalic , te xquechet ta ach'ubel te hich yilel ya xc'oht te bin ut'il te Jpaswanej yu'une , scuenta yu'un ts'acal yac ana'beyic sba ta lec a .
51003011	Tey mayuc griego o judío , teme yich'oj circuncisión o ma ba yich'oj circuncisión , bárbaro o jyanlum , moso o mach'a libre ay , ha nax ay sc'oblal stuquel te Cristo soc te ay ta co'tantic jpisiltic .
51003012	Ha yu'un , ha'ex te tsahbilex yu'un Dios , te ch'ultesbilex soc c'uxultaybilex , lapahic te c'uxultaywanej , lequil-o'tanil , peq'uel-o'tanil , manso-o'tanil , soc ac'a cuhchuc awu'unic .
51003013	Talel c'axel cuhchuc awu'unic soc pasbeya abahic perdón teme ay ya xhahch c'op awu'un soc te yane . Hich te bin ut'il la spasbeyex perdón te Cristo , ha ni me hich xapasbe abahic perdón .
51003014	Ta sba spisil ini , lapahic te c'uxul-o'tanil , te ha ya xchuc spisil te jun ya xc'ohtic ta mero smelelil .
51003015	Ac'a scuentahimbeyex awo'tanic te lamal q'uinal yu'un Cristo , te ha nix yu'un te la awich'ic tsobel ta junax baq'uet . Soc na'ahic me yalel wocol .
51003016	Ac'a nahinuc bayel te sc'op te Cristo ta awo'tanic . Ta scuenta p'ijil-o'tanil talel c'axel me xanohptes abahic soc xatsits abahic . Soc bayeluc yutsil awo'tanic xac'ayojtayic te Cajwaltic ta scuenta salmohetic , c'ayojetic yu'un Dios soc ch'ul c'ayojetic .
51003017	Spisil te bintic yac apasic , teme ta ac'opic o te bin yac apasic , pasahic spisil ta scuenta sbihil te Cajwaltic Jesús , soc halbeyahic wocol te Jtatic Dios ta scuenta .
51003018	Antsetic , ac'a abahic ta cuentahinel yu'un te amamalalic , hich te bin ut'il ya sc'an pasel ta scuenta te Cajwaltique .
51003019	Winiquetic , c'ux me xawa'iy ta awo'tanic te awihnamic , ma me ayuc slab awo'tanic ta stojol .
51003020	Al-nich'anetic , ch'uhumbeyahic spisil smandar te ame'atatic , yu'un ha lec yo'tan yu'un te Cajwaltique .
51003021	Ha'ex sme'statex , ma me xawac' ilinuc yo'tan te awal anich'anic , scuenta yu'un ma ba ya xlaj yutsil yo'tanic a .
51003022	Mosohex , ch'uhumbeyahic spisil smandar te awajwalic ta bahlumilal , ma me ha'uc to te c'alal yac yilbelex a , te hich lec ac'oblalic ya xc'oht yu'un , pero junuc me awo'tanic xapasic ta scuenta yich'el ta muc' te Diose .
51003023	Spisil te bintic yac apasic , spisiluc me awo'tan xapasic , hichuc te bin ut'il ta stojol te Cajwaltic , ma ha'uc ta stojol winiquetic ,
51003024	yu'un yac ana'ic te ay bin ya x'a'bot awich'ic hilel yu'un te Cajwaltic yu'un , como ayex ta a'batinel yu'un te Cajwaltic Cristo .
51003025	Yan te mach'a ya spas te bin ma stojiluc , ya me x'a'bot stoj yu'un te bin ma stojiluc la spas , como ma tsahbiluc nax mach'a ay sc'oblal yu'un Dios .
51004001	Ha'ex yajwalex , ha xapasic te bin toj soc te bin lec ta stojol amosohic , como ana'ojic te ha nix hich ay Ajwalil awu'unic ta ch'ulchan .
51004002	A'telinahic sc'oponel Dios , q'uehlana asitic ta sc'oponel Dios soc halbeyahic wocol .
51004003	Soc c'opombotcotic me Dios scuenta yu'un yacuc sjambotcotic puerta te Cajwaltic yu'un yalel te sc'ope , scuenta yu'un ya xhu' ya cac'cotic ta na'el a te bin muquen ay ta na'el sc'oblal te Cristo , te ha nix ta scuenta te chuculone .
51004004	C'oponahic Dios yu'un te yacuc xhu' ya jna' bin ut'il ya sc'an ya xc'opojon .
51004005	P'ijanic me bin ut'il ya x'ayinex soc te mach'atic ma ba sch'uhunejic te Cristo , ayuc me scuentahil bin ut'il ya xc'ax c'ahc'al awu'unic ta stojolic .
51004006	Bayeluc me yutsil ac'opic ya xc'opojex , ayuc me yats'amul , scuenta yu'un yac ana'ic bin ut'il yac ajac'beyic sc'opic ta jujutuhl .
51004007	Te quermanotic Tíquico te c'ux ta co'tantic , te jun yo'tan ya'telimbeyej ya'tel Dios soc ha jmohlol ta a'tel ta scuenta Cajwaltic , ha me ya ya'beyex ana'ic bin ut'il ayon .
51004008	Ha scuentahil te la jticombeyex tal ta atojolic , scuenta yu'un ya yalbeyex bin ut'il ayotcotic , yu'un ya smuc'ubtesbeyex q'uinal awa'iyic .
51004009	Ya xjoquinot bahel yu'un te quermanotic Onésimo , te c'ux ta co'tantic soc te jun yo'tan , te ha nix amohlolic . Ha ya ya'beyex ana'ic spisil bintic yac ta c'ohel ta pasel li'i .
51004010	Xcoltanuquex laj yu'un te Aristarco , te pajal ayon ta chuquel soque . Soc xcoltanuquex laj yu'un te Marcos , te snich'an stajun te Bernabé , ha te a'botex ana'ic bin yac apasic ta stojol . Teme ya xbaht te banti ayex , ic'ahic ta atojolic .
51004011	Xcoltanuquex laj yu'un te Jesús , te Justo yan sbihile . Ha'ic nax ini te yich'ojic circuncisión te yac scoltaybelonic ta a'tel yu'un te cuentahinel yu'un Dios , soc te smuc'ubtesbeyejonic q'uinal ca'iye .
51004012	Xcoltanuquex laj yu'un te Epafras , te amohloltac nix soc ha a'bat yu'un Cristo . Spisil ora xbic'talti'ij ta sc'oponel Dios ta atojolic , te junuc awo'tanic , te ayuc yip awo'tanic soc te yacuc xc'oht ta pasel awu'unic spisil te bintic ya sc'an yo'tan te Diose .
51004013	Ho'on testigohon yu'un te bayel ya sna'ex soc te mach'atic ayic ta Laodicea soc ta Hierápolis .
51004014	Xcoltanuquex laj yu'un te Lucas , te doctor te c'ux ta co'tantic , soc nix te Demas .
51004015	Halbon xcoltanuc te quermanotactic te ayic ta Laodicea , soc te Ninfas soc te iglesia ay ta sna .
51004016	Te c'alal ya xlaj ta ilel awu'unic ha'i carta ini , a'beya yilic te iglesia ta Laodicea , soc ha'ex me xawilic te carta yu'un te Laodicea .
51004017	Halbeyahic te Arquipo : Ilawil te yacuc ahu'tes te awa'tel la ya'bat te Cajwaltique , xchihanic .
51004018	Ha spatil awo'tanic cu'un te ya jts'ihbay ta jc'ab , ho'on Pablohon . Na'awonic me te ayon ta chuquele . Ac'a sjoquinex te yutsil yo'tan te Diose . Hichuc .
52001001	Pablo , Silvano soc Timoteo , ta stojol te iglesia yu'un te tesalonicahetic te ayic ta stojol te Jtatic Dios soc ta stojol te Cajwaltic Jesucristo : Ayuc me yutsil-o'tanil soc lamal q'uinal awu'unic .
52001002	Spisil ora ya calbecotic wocol Dios ta acuentahic ta apisilic , ya jna'excotic ta stojol Dios te jujun buelta ya jc'oponcotic te Diose .
52001003	Spisil ora ya jna'excotic ta stojol te Jtatic Dios yu'un te awa'telic yac apasic ta scuenta sch'uhunel awo'tanic , te awa'telic ta scuenta sc'uxul awo'tanic , soc te ay yip awo'tanic ta smahliyel te Cajwaltic Jesucristo .
52001004	Quermanotac te c'uxex ta yo'tan Dios , na'bil cu'uncotic te tsahbilex yu'un te Diose .
52001005	Te lec yach'il c'op te la jcalbeyexcotic , ma ha'uc ta c'op nax te c'oht ta atojolic , ha c'oht soc yu'el soc ya'tel te Ch'ul Espíritu , soc c'oht ta awo'tanic ta mero melel . Ana'ojic bin ut'il ayinotcotic ta awohlilic ta scuenta te c'uxex ta co'tancotique .
52001006	Ha'ex la anopbotcotic co'tancotic soc te yo'tan te Cajwaltique . Tse'el awo'tanic ta scuenta te Ch'ul Espíritu la awich'ic te c'op aunque ay bayel awocolic .
52001007	Hich la awaq'uic ta ilel ta stojol spisil mach'atic sch'uhunejic Dios ta Macedonia soc ta Acaya te bin ya sc'an pasele .
52001008	Como loc' hahchel ta atojolic te sc'op Cajwaltic , ma ha'uc nax ta Macedonia soc ta Acaya , ha puhc bahel ta bayuc sc'oblal te sch'uhunel awo'tanic ta stojol Dios . Ha yu'un ma fuersahuc ay bin ya calcotic yu'un .
52001009	Ha'ic nix ya yalic bin ut'il la awic'otcotic ta atojolic , soc bin ut'il la awihquitayic hilel te loc'ombahetic yu'un yac awac' abahic ta a'batinel yu'un te Dios te cuxul soc te melel ay ,
52001010	soc yac amahliyic te ya xtal ta ch'ulchan te Snich'an , te cha'cuxaj tal ta yohlil mach'atic chamenic , ha te Jesús , te mach'a ya yac'otic ta libre yu'un te ilimba talel yaque .
52002001	Ha'ex nix , quermanotac , ana'ojic te ma tojoluc c'oht quilexcotic .
52002002	Ana'ojic te c'alal la jquich'cotic uts'inel soc q'uexlaltesel ta Filipos , te Dios cu'untic la ya'botcotic yip co'tancotic yu'un ya calbeyexcotic te lec yach'il c'op yu'un Dios , aunque ay bayel contrahinel .
52002003	Como te c'op la jcalcotic ta tsitsaw ta atojolic ma ta scuentahuc howil c'op o te bin chopol ay ta co'tancotic o ma ta scuentahuc lo'loywanej .
52002004	Hich ya xc'opojotcotic te bin ut'il mach'atic lec yo'tan Dios yu'un , te hich ac'ot ta jcuentacotic te lec yach'il c'ope . Ma ha'uc ya jc'ancotic te lec yo'tan cu'uncotic te ants-winiquetic , ha'uc me lec yo'tan cu'uncotic te Dios , te ya ya'iybotic co'tantic stuquel .
52002005	Ana'ojic te mayuc bin ora c'opojotcotic ta bahba-c'op soc mayuc bin ora muquen la jlo'loycotic taq'uin . Ha testigo cu'uncotic te Diose .
52002006	Ma ba la jlehcotic te ya yalbotic yutsil jc'oblalcotic te ants-winiquetic , teme ha'ex o yantic , aunque hu' cu'uncotic ya'belex awihcatsic te bin ut'il jpuc-c'opotcotic yu'un Cristo .
52002007	Pero la jc'uxultayexcotic , hich te bin ut'il nanil ya sc'uxultay yalatac .
52002008	Te bin ut'il lom bayel c'uxex ta co'tancotic , ma ha'uc nax la jcalbeyexcotic te lec yach'il c'op yu'un Dios , ha ya c'an cac' jcuxlejalcotic ta acuentahic , como bayel c'uxex ta co'tancotic .
52002009	Ana'ojic , quermanotac , te luhbotcotic ta a'tel ; bin ut'il a'tejotcotic c'ahc'al ahc'abal scuenta yu'un mayuc mach'a ya ca'becotic swocol te c'alal la jcalbeyexcotic te lec yach'il c'op yu'un te Diose .
52002010	Ha'ex testigohex , soc ha nix testigo te Dios , te bin ut'il ch'ultesbil soc toj soc mayuc bin chopol jpasojcotic te ayinotcotic ta atojolic te jayebex ach'uhunejique .
52002011	Soc ana'ojic bin ut'il la jtsitsexcotic soc la jmuc'ubtesbeyexcotic q'uinal awa'iyic ta jujutuhlex , hich te bin ut'il ya spas te tatil ta stojol te snich'nabe .
52002012	Soc tulan sc'oblal la jcalbeyexcotic te hich me ya x'ayinex te bin ut'il ya sc'an ta stojol Dios , te la yiq'uex ochel ta banti te cuentahinel yu'un soc ta yutsilal .
52002013	Ha yu'un spisil ora ya calbecotic wocol Dios , como te c'alal la awich'ic ta muc' te sc'op Dios te la jcalbeyexcotic , ma ba la awich'ic hich te bin ut'il sc'op winiquetic , hich la awich'ic te bin ut'il sc'op Dios , te melel ha nix a , te ha ya x'a'tej ta awo'tanic ha'ex te ach'uhunejique .
52002014	Ha'ex , quermanotac , la anopbeyic yo'tanic te iglesiahetic yu'un Dios te ayic ta Judea , te ayic ta scuenta Cristo ; c'ax awocolic ta uts'inel yu'un alumalic hich te bin ut'il c'ax swocolic ta uts'inel yu'un te judíohetic ,
52002015	ha te mach'atic la smilic te Cajwaltic Jesús soc te jalwanejetic yu'unic , soc te la stenotcotic loq'uel te ho'otcotique . Ma ba lec yo'tan Dios yu'unic , soc ya scontrahinic spisil ants-winiquetic ,
52002016	ha ya scomotcotic te manchuc ya calbecotic te jyanlumetic scuenta yu'un ma xcolic . Hich ya xtohy xan smulic a , tulan castigo c'ohemix ta stojolic .
52002017	Pero , quermanotac , te bin ut'il ma ba joquinejex cheb oxeb c'ahc'al , ( ma ba la jquilexcotic ta jsitcotic , pero ayex ta co'tancotic ) mero co'tancotic te la quilbeyexcotic xan asitic .
52002018	Ha yu'un la jc'ancotic te ya xtal quilexcotic , ( ho'on Pablohon , cheb oxeb buelta c'an taluc quilex ) , pero ha la smacotcotic te Satanás .
52002019	Como ¿ bin a te smuc'ul co'tancotic , te stse'elil co'tancotic soc te corona te ya jtoy q'uinal ca'iycotic yu'un ta stojol te Cajwaltic Jesucristo te c'alal ya xtale ? ¿ Ma bal ha'uquex ?
52002020	Melel ha'ex te cutsilalexcotic soc stse'elilex co'tancotic .
52003001	Ha yu'un , te bin ut'il ma ba cuhchix cu'uncotic , la jchapcotic te jtuquel ya xhilotcotic ta Atenas .
52003002	Ha la jticoncotic bahel te quermanotic Timoteo , te a'bat yu'un Dios soc jmohlolcotic ta a'tel yu'un te lec yach'il c'op yu'un Cristo , scuenta yu'un ya ya'beyex yip awo'tanic soc smuc'ul awo'tanic ta sch'uhunel te Diose ,
52003003	scuenta yu'un ma me ayuc mach'a ya smel yo'tan yu'un a te wocoletic ini , como ana'ojic te hich nix ya xc'ax ta jtojoltic a .
52003004	Como te c'alal joquexcotic to a , la jcalbeyexcotic te ya me xc'ax jwocoltic ta uts'inel ; hich nix c'oht ta pasel a , hich te bin ut'il ana'ojique .
52003005	Ha yu'un te bin ut'il ma ba cuhchix cu'un la jca'iy , la jticon ta joc'oyel bin ut'il ay te sch'uhunel awo'tanic , yu'un la jxi' te ay wan yac ach'uhunic sujel yu'un te jsujawal , hich tojol ya xc'oht te ca'telcotique .
52003006	Pero te c'alal suht talel te Timoteo te c'oht yilex , hul yal ca'iycotic lec sc'oblal te sch'uhunel awo'tanic soc te sc'uxul awo'tanic , soc te spisil ora bayel yutsil awo'tanic yac ana'belotcotic , te awo'tanicuc yac awilotcotic , hich te bin ut'il co'tanuc ya quilexcotique .
52003007	Ha yu'un , quermanotac , aunque ay jwocolcotic soc mel-o'tan , muc'ub q'uinal la jca'iycotic c'alal la jna'cotic bin ut'il ay te sch'uhunel awo'tanique .
52003008	Hich cuxulotcotic xan la jca'iycotic te bin ut'il la jna'cotic te jun awo'tanic ta stojol te Cajwaltique .
52003009	Ha yu'un ¿ bin ya xhu' ya calcotic xan ta yalbeyel wocol Dios ta acuentahic , yu'un bayel stse'elil co'tancotic ta acuentahic ta stojol te Dios cu'untique ?
52003010	Ta spisil co'tancotic yac calbecotic wocol Dios c'ahc'al ahc'abal yu'un te yacuc quilbeyexcotic asitic , soc te yacuc jts'acaytesbeyexcotic te bin ya to sc'an te sch'uhunel awo'tanique .
52003011	Ha nix te Jtatic Dios soc te Cajwaltic Jesucristo ac'a schahpan bin ut'il ya xbohotcotic te banti ayexe .
52003012	Te Cajwaltic ac'a yac' muc'ubuc soc p'ohluc bin ut'il c'ux yac awa'iy abahic ta awo'tanic soc te sc'uxul awo'tanic ta stojol spisilic , hich te bin ut'il yac jpasbelcotic ta atojolic .
52003013	Te Cajwaltic ac'a ya'beyex yip awo'tanic scuenta yu'un hich mayuc amulic a soc ch'ultesbilex ya xc'ohex ta stojol te Jtatic Dios te c'alal ya xtal te Cajwaltic Jesucristo soc spisil te mach'atic yu'un te ch'ultesbilique .
52004001	Ha yu'un , quermanotac , ya calbeyexcotic wocol soc ya jtsitsexcotic ta scuenta te Cajwaltic Jesús , te hich te bin ut'il la anopic ta jcuentacotic bin ut'il ya sc'an ya xcuxajex te lec yo'tan yu'un te Diose , c'axemuc hich xapasulanic a .
52004002	Ana'ojic te bin la jca'beyexcotic ana'ic ta scuenta te Cajwaltic Jesús .
52004003	Ha ya sc'an yo'tan Dios te yac awich'ic ch'ultesel , ha te jc'axel ya xhil awu'unic antsinel soc antsiwej ;
52004004	te jujutuhlex yac ana'ic bin ut'il ya yic' jtuhl nax yihnam hich te bin ut'il ya sc'an scuenta ch'ultesel soc ich'el ta cuenta ,
52004005	ma ha'uc soc chijil-o'tanil , hich te bin ut'il ya spasic te jyanlumetic te ma ba ya sna'beyic sba te Diose ;
52004006	soc ma me ayuc mach'a ya spasbe te yermano te bin chopol o te hich ya slo'loy , como te Cajwaltic ha jpac-c'abal yu'un spisil ini , hich te bin ut'il la jcalbeyexcotic soc la jca'beyexcotic ana'ic .
52004007	Ma ba la yic'otic Dios yu'un te ya jpastic chijil-o'tanil , ha la yic'otic yu'un te ya quich'tic ch'ultesel .
52004008	Ha yu'un te mach'a ya sp'aj ini , ma ha'uc ya sp'aj te winic , ha ya sp'aj te Dios te ha nix ya'beyejex te Ch'ul Espíritu .
52004009	Ma fuersahuc ya jts'ihbabeyex sc'oblal bin ut'il c'ux yac awa'iy abahic soc awermanotaquic , como ha'ex nix a'botex anopic yu'un Dios te talel c'axel c'ux yac awa'iy abahique ;
52004010	soc ha nix hich yac apasbelic ta stojol spisil te quermanotactic ayic ta spahmal sq'uinal Macedonia . Pero hawocolicuc , quermanotac , c'axemuc hich yac apasulanic a .
52004011	Ayuc bin ut'il lamal q'uinal ya x'ayinex , o'tantayahic spasel te bin ay ta acuentahic spasel soc a'tejanic me ta ac'abic , hich te bin ut'il la jpasexcotic ta mandar ,
52004012	scuenta yu'un lec ya xcuxajex ta stojol te mach'atic ma ba sch'uhunejic Dios , soc hich mayuc bin ya spasex falta a .
52004013	Quermanotac , ma jc'ancotic te ma xana'ic bin ut'il ay sc'oblal te mach'atic ya xway sbaq'uetalic , scuenta yu'un ma hichuc yac amel awo'tanic yu'un a te bin ut'il te mach'atic mayuc smuc'ul yo'tanique .
52004014	Como teme jch'uhunejtic te cham te Jesús soc te cha'cuxaj , ha nix hich te Dios ya me yic' tal soc Jesús te mach'atic sch'uhunejic Jesús te wayem sbaq'uetalique .
52004015	Ha yu'un ya calbeyexcotic awa'iyic ini ta scuenta te sc'op te Cajwaltic : ho'otic te cuxulotic to a te c'alal ya xtal te Cajwaltic , ma ba ya xnahilijotic yu'un te mach'atic wayemix sbaq'uetalique .
52004016	Ha nix te Cajwaltic ya xco talel ta ch'ulchan ta scuenta tulan aw ta mandar , soc sc'op jtsobaw ch'ul a'bat , soc te oq'uel yu'un te corneta yu'un Dios . Ha nahil ya xcha'cuxajic tal te mach'atic chamenic te ayic ta scuenta Cristo .
52004017	Patil te ho'otic te cuxulotic , te hilemotic , pajal ya x'ic'ototic mohel soc ta tocal yu'un ya jta jbahtic soc te Cajwaltic ta ic' ta toyol ; hich sbahtel q'uinal ya joquintic te Cajwaltique .
52004018	Ha yu'un talel c'axel me xamuc'ubtesbe aba q'uinal awa'iyic ta scuenta te c'op ini .
52005001	Quermanotac , ma fuersahuc ya jts'ihbabeyex sc'oblal te bin ora soc te bin yilel q'uinal a ,
52005002	como ana'ojic ta lec te sc'ahc'alel te Cajwaltic hich ya xtal te bin ut'il j'elec' ta ahc'abal .
52005003	Te c'alal hich ya yalic : Lamal q'uinal , lec ay spisil , repente nax ya xtal jinel ta stojolic , hich te bin ut'il ya xhahch sc'uxul c'alal ya x'ayin yal te antse , ma ba ya xhu' ya x'ahnic loq'uel .
52005004	Yan te ha'exe , quermanotac , ma ba ayex ta yihc'al q'uinal , yu'un te ch'ayal awo'tanic a ya xtal sc'ahc'alel hich te bin ut'il j'elec' .
52005005	Como apisilic yal-snich'nabex te sacal q'uinal soc yal-snich'nabex te c'ahc'alel . Ma ba yu'unotic te ahc'abal soc ma ba yu'unotic te yihc'al q'uinale .
52005006	Ha yu'un ma me xwayotic hich te bin ut'il te yantique , wiq'uiluc me jsitic soc p'ijuc me x'ayinotic .
52005007	Como te mach'atic ya xwayic , ta ahc'abal ya xwayic , soc te mach'atic ya xyacubic , ta ahc'abal ya xyacubic .
52005008	Yan te ho'otic te yu'unotic te c'ahc'alel , p'ijuc me x'ayinotic , ac'a jlaptic te smahquil jtahntic , ha te sch'uhunel co'tantic soc te sc'uxul co'tantic , soc ac'a jlaptic te smahquil joltic , ha te smuc'ul co'tantic yu'un te colele .
52005009	Como te Dios ma ba la stsahotic yu'un ya quich'tic castigo , ha la stsahotic yu'un te ya jtahtic colel ta scuenta te Cajwaltic Jesucristo ,
52005010	ha te mach'a laj cu'untic scuenta yu'un teme cuxulotic o wayem jbaq'uetaltic a pajal ya xcuxajotic soc .
52005011	Ha yu'un talel c'axel me xamuc'ubtesbe aba q'uinal awa'iyic soc talel c'axel me xawa'be aba yip awo'tanic , hich nix te bin ut'il yac apasbelique .
52005012	Ya calbeyexcotic wocol , quermanotac , ich'ahic ta cuenta te mach'atic yacalic ta a'tel ta awohlilic , te ya scuentahinex ta scuenta Cajwaltic soc te ya stsitsexe .
52005013	Ich'ahic ta muc' soc c'ux me xawa'iyic ta awo'tanic ta scaj te ya'telique . Lamaluc me q'uinal ta awohlilic .
52005014	Soc ya calbeyexcotic wocol , quermanotac , tsitsahic te mach'atic ch'ajic , a'beyahic smuc'ul yo'tanic te mach'atic mayuc yip yo'tanic , coltayahic te mach'atic mayuc yipic , soc cuhchuc me awu'unic spisilic .
52005015	Tsahtayahic te mayuc mach'a ya sutbe spacol te bin chopol ya xpasbot , pero spisil ora talel c'axel xapasbe abahic te bin lec soc nix spisil te yantique .
52005016	Spisiluc me ora tse'el awo'tanic .
52005017	A'telinahic me sc'oponel Dios .
52005018	Halbeyahic wocol Dios ta spisil bintic ya xc'oht ta pasel ta atojol , yu'un hich ya sc'an yo'tan Dios ta atojolic ta scuenta Cristo Jesús .
52005019	Ma me xatup'ic te Espíritu .
52005020	Ma me xap'ajic te sc'op-jalwanej .
52005021	Tsahtayahic spisil , ich'ahic te bin leque .
52005022	Coma abahic yu'un spisil bintic chopol .
52005023	Te Dios yu'un lamal q'uinal ts'acal ac'a sch'ultesex ; soc ac'a yich' canantayel spisil acuxlejalic , ha te espíritu awu'unic , ach'uhlelic soc abaq'uetalic , te mayuc amulic a te c'alal ya xtal te Cajwaltic Jesucristo .
52005024	Stalel jun yo'tan te Mach'a ya yiq'uex ta stojol , ya me xc'oht ta pasel yu'un .
52005025	Quermanotac , c'opombotcotic me Dios .
52005026	Patbeya yo'tanic spisil te quermanotactic ta scuenta ch'ul uts'uyel .
52005027	Tulan ya calbeyex ta scuenta Cajwaltic te ya me yich'ic ilel te carta ini ta stojol spisil te quermanotactique .
52005028	Ac'a sjoquinex te yutsil yo'tan te Cajwaltic Jesucristo . Hichuc .
53001001	Pablo , Silvano soc Timoteo , ta stojol te iglesia yu'un te Tesalonicahetic te ayic ta stojol te Jtatic Dios soc ta stojol te Cajwaltic Jesucristo :
53001002	Ayuc me yutsil-o'tanil soc lamal q'uinal awu'unic te ya xtal ta stojol te Jtatic Dios soc te Cajwaltic Jesucristo .
53001003	Ya sc'an te spisil ora ya calbecotic wocol Dios ta acuentahic , quermanotac , como hich ya sc'an pasel , como behbe muc'ubel te sch'uhunel awo'tanique , soc te sc'uxul awo'tanic yac ta p'ohlel ta stojol yantic .
53001004	Ha scuentahil te soc yutsil co'tantic ya calbecotic te iglesiahetic yu'un Dios te yutsil ac'oblalic , ha te bin ut'il ay sch'uhunel awo'tanic soc te cuhchem awu'unic spisil te uts'inel soc te wocol awu'unique .
53001005	Ha ini ya yac' ta ilel te stojil chahpanel yu'un te Dios , te ha stojil te ya x'ochex ta cuentahinel yu'un Dios , te ha nix yac ta c'axel awocolic yu'une .
53001006	Ha stojil ta stojol Dios te ya ya'be stoj ta wocol te mach'atic ya ya'beyex awocolic ,
53001007	soc te ha'ex te ay awocolic ya ya'beyex acux awo'tanic soc ho'otcotic te c'alal ya xchicnaj cohel tal ta ch'ulchan ta yohlil yat c'ahc' te Cajwaltic Jesús soc te ch'ul a'batetic yu'un te ay yipic ,
53001008	yu'un ya ya'be castigo te mach'atic ma ba la sna'beyic sba te Dios soc ma ba ya sch'uhunic spasel te lec yach'il c'op yu'un te Cajwaltic Jesucristo .
53001009	Ha me castigo ya x'a'botic te ch'ayel ya xbahtic sbahtel q'uinal , loq'uesbilic ta stojol te Cajwaltic soc te yutsil yu'el ,
53001010	c'alal ya sta sc'ahc'alel te ya xtal yu'un ya xhalbot yutsil sc'oblal ta scuenta te mach'atic yu'un te ch'uhltesbilic soc ya x'ich'ot ta muc' yu'un spisil te mach'atic sch'uhunejic . Te ha'ex la ach'uhunic te bin la jcalcotic ta testigo c'op ta awohlilique .
53001011	Ha scuentahil te spisil ora ya jc'opombeyexcotic Dios te ha'uc lec yo'tan awu'unic yu'un te la yiq'uex , soc ta scuenta yu'el te ts'acaluc ya sc'ohtes ta pasel spisil te bintic lec chapal awu'unic soc spisil te awa'telic yac apasic ta scuenta sch'uhunel awo'tanic .
53001012	Ta scuenta yutsil yo'tan te Dios cu'untic soc te Cajwaltic Jesucristo hich ya xhalbot yutsil sc'oblal a te sbihil te Cajwaltic Jesucristo ta acuentahic , soc hich ya xhalot yutsil ac'oblalic ta scuenta .
53002001	Te bin ut'il ay sc'oblal te ya xtal te Cajwaltic Jesucristo soc te ya jtsohb jbahtic soque , ya calbeyexcotic wocol , quermanotac ,
53002002	te ma me xyanij ta ora te snopojibal awu'unic soc ma me xiw awo'tanic yu'un sc'op-jalwanej o yan c'op o carta te sjel ta cu'uncotic te ya yal te c'ohtix sc'ahc'alel te Cajwaltique .
53002003	Ma me ayuc mach'a ya slo'loyex ta biluc nax ut'il , como ma ba ya xtal ha to teme c'ohtix ta pasel te tsobol ya yihquitayic sch'uhunel Dios soc te ya xchicnaj te winic yu'un mulil , ha te mach'a ch'ayel ya xbaht ,
53002004	te ya scontrahin soc ya stoy sba ta stojol spisil bintic a'bot sbihilin Dios o te bintic ay ta ch'uhuntayel ; ya x'och shuhcan sba ta templo yu'un Dios , ya yac' sba ta cuyel ta Dios .
53002005	¿ Ma bal yacuc ana'ic te hich nix la jcalbeyex a te c'alal joquex to ahe ?
53002006	Yo'tic ana'ojic binti a te combil yu'un , scuenta yu'un ha to ya xchicnaj a te c'alal ya sta yorahil .
53002007	Como hahchemix ta a'tel te bin muquen ay yu'un te bin chopole ; ha nax ay mach'a yac ta scomel ta ora ini ha to c'alal ya yich' loq'uesel bahel .
53002008	Tey ya xchicnaj a te mach'a chopol , ha te mach'a ya xjihnot yu'un te Cajwaltic ta sahb nax ye soc te ya xlajinot yu'un te sts'anabul c'alal ya xtale .
53002009	Te mach'a chopol te ya xtale , ya x'a'tej ta scuenta yip te Satanás , ya me xtal spas muc'ul a'tel te ay yip , soc señahiletic soc jchahp a'teliletic scuenta lo'loyel ,
53002010	soc spisil lo'loyel yu'un mulil ta stojol te mach'atic ch'ayel ya xbahtic , ta scaj te ma ba c'ux ta yo'tanic te smelelil c'op te ya xhu' ya xcolic yu'un .
53002011	Ha scuentahil te Dios la sticombe tal lo'loyel te ay yip , yu'un hich ya sch'uhunic a te lotiyel ,
53002012	scuenta yu'un hich ya xbahtic ta ch'ayel spisil te mach'atic ma ba la sch'uhunic te smelelil c'op , te ha la smulanic spasel te bintic ma stojiluc .
53002013	Ya sc'an te spisil ora ya calbecotic wocol Dios ta acuentahic , quermanotac te c'uxex ta yo'tan te Cajwaltic , te bin ut'il ta shahchibal to tsahbilex yu'un Dios yu'un ya xcolex ta scuenta te ch'ultesel yu'un te Espíritu soc ta scuenta sch'uhunel te smelelil c'ope .
53002014	Ha scuentahil te la yiq'uex ta scuenta te lec yach'il c'op la jcalcotic , scuenta yu'un hich yac atahic a te yutsilal te Cajwaltic Jesucristo .
53002015	Ha yu'un , quermanotac , junuc me awo'tanic soc canantayahic te nohptesel te a'botex anopic , teme ta c'op o ta carta cu'uncotique .
53002016	Ha nix te Cajwaltic Jesucristo soc te Jtatic Dios , te ha la sc'uxultayotic soc la ya'botic yip co'tantic scuenta sbahtel q'uinal soc smuc'ul co'tantic ta scuenta yutsil yo'tan ,
53002017	ac'a ya'beyex yip awo'tanic soc ac'a scoltayex ta spasel soc ta yalel spisil bintic lec .
53003001	Ta slajibal , quermanotac , c'opombotic Dios scuenta yu'un yacuc xpuhc xan ta lec te sc'op Cajwaltic soc yacuc x'ich'ot ta muc' , hich te bin ut'il c'ohemix ta pasel ta awohlilic ,
53003002	soc te manchuc ya x'ipajotcotic ta sc'ab te mach'atic bohloben yo'tanic soc chopol yo'tanic , como ma spisiluc ay sch'uhunel yo'tanic .
53003003	Pero stalel jun yo'tan ta jtojoltic te Cajwaltic , ya me ya'beyex yip awo'tanic soc ya me scanantayex yu'un te bin chopole .
53003004	Ta scuenta Cajwaltic sch'uhunej co'tancotic te hich nix yac apasbelic a soc hich ya xc'oht ta pasel awu'unic te bin la jpasexcotic ta mandare .
53003005	Te Cajwaltic ac'a stojobtesbeyex bahel awo'tanic ta stojol te sc'uxul yo'tan Dios soc te slamalil yo'tan Cristo .
53003006	Quermanotac , ya jpasexcotic ta mandar ta scuenta te Cajwaltic Jesucristo te yacuc apit abahic ta stojol spisil quermanotic te ma sc'an ya x'a'tejic soc te ma ba ya spasic te bin la jca'beyexcotic anopic .
53003007	Ha'ex nix ana'ojic bin ut'il ya sc'an yac anopbotic co'tancotic ; ma ba hich nax ayinotcotic ta awohlilic ,
53003008	mayuc mach'a hich nax la jc'ambecotic jwe'elcotic . Melel c'ahc'al ahc'abal ma ba la jcux co'tancotic , tulan a'tejotcotic scuenta yu'un mayuc mach'a la jca'becotic swocol .
53003009	Ma yu'unuc te ma xhu' te hich ya jpascotic , ha nax la jpascotic yu'un te hich la jca'beyexcotic awilic yu'un hich yac anopbotcotic co'tancotic a .
53003010	Hich nix la jpasex ta mandar te c'alal joquexcotic to a : Te mach'a ma sc'an ya x'a'tej , ma me xwe' , xchihotcotic .
53003011	Como ca'iyejcotic te ay ta awohlilic te mach'atic ma x'a'tejic , ha nax ya yotses sbahic ta banti ma yochelicuc .
53003012	Te mach'atic hich yac spasbelic ya jpascotic ta mandar soc ya jtsitscotic ta scuenta te Cajwaltic Jesucristo te lamaluc yo'tan ya x'a'tejic ta slehel te swe'elique .
53003013	Te ha'ex , quermanotac , ma me xluhbex ta spasel te bin leque .
53003014	Teme ay mach'a ma ba ya sch'uhun spasel te bin ya calcotic ta scuenta te carta ini , na'beyahic sba mach'a a soc ma me xajoquinic , scuenta yu'un hich ya xq'uexawan a .
53003015	Pero ma me xap'is hichuc acontra , lec nax me xatsitsic te bin ut'il awermano abahique .
53003016	Te Cajwaltic yu'un lamal q'uinal ac'a ya'beyex ta spisil ora te lamal q'uinale . Ac'a sjoquinex apisilic te Cajwaltique .
53003017	Ho'on Pablohon ta jc'ab nix ya jts'ihbabeyex te spatil awo'tanic cu'un , te ha nix seña cu'un ta spisil te cartahetic cu'une . Hich ya sts'ihbajon .
53003018	Ac'a sjoquinex ta apisilic te yutsil yo'tan te Cajwaltic Jesucristo . Hichuc .
54001001	Pablo , jpuc-c'op yu'un te Jesucristo ta scuenta smandar Dios te Jcoltaywanej cu'untic , soc te Cajwaltic Jesucristo te ha smuc'ul co'tantic ,
54001002	ta stojol Timoteo , te mero jnich'an ta scuenta sch'uhunel-o'tanil : Ayuc me awu'un yutsil-o'tanil , sc'uxul-o'tanil soc lamal q'uinal yu'un te Jtatic Dios soc te Cajwaltic Cristo Jesús .
54001003	C'alal bohon ta Macedonia , la jcalbat wocol te yacuc xhilat ta Éfeso scuenta yu'un yac apasticlan ta mandar cha'oxtuhlic te manchuc ya yaq'uic ta nopel te bin ma stojiluc ta ch'uhunel ,
54001004	soc te manchuc ya xbaht ta yo'tanic sna'el namey c'opetic te ay ta halel soc te bihililetic yu'un ts'umbalil te ma xlaj ta halel , te ha ya shach c'op , te ma ba ya yac' muc'ubuc te ya'tel Dios te ay ta scuenta sch'uhunel-o'tanil .
54001005	Te bin scuentahil te mandar ini ha te c'uxul-o'tanil te hahchem tal ta o'tanil te mayuc yabacul , ta o'tanil te mayuc bin ya yal yu'un , soc ta sch'uhunel-o'tanil te melel ay .
54001006	Ay mach'atic howiyic bahel ta stojol ini , ha ya yalic c'opiletic te mayuc scuentahil .
54001007	Ya sc'anic te ha maestrohetic ya xc'ohtic yu'un te Ley , pero ma sna'beyic scuentahil te bin ya yalic o te bin ya yaq'uic ta nopel te ha smelelil ta sc'opic .
54001008	Jna'ojtic te lec ay te Ley teme stojil ya yich' tuhunel ,
54001009	teme na'bil cu'untic te Ley ma ha'uc a'bot ta scuenta te mach'atic toj ayic , ha a'bot ta scuenta te jc'axun-mandaretic soc jtoybahetic , te bohloben sc'oblalic soc jmulawiletic , te ma x'ich'awanic ta muc' soc jbohlobteswanejetic , te mach'atic ya smil te static o snanic , te jmilawetic ,
54001010	j'antsiwejetic soc j'antsineletic , te mach'atic smohlol nix ta winiquil te ya sjoquin sbahic soc , te mach'atic ya snaq'uic ants-winiquetic , jlotetic soc mach'atic ya spasic lot ta stojol Dios , soc biluc yan te ya scontrahin te lequil nohptesel ,
54001011	hich ya yal te t'ujbil lec yach'il c'op yu'un te Dios te bayel yutsil , te ha a'bilon ta jcuentahe .
54001012	Ya calbe wocol te Cajwaltic Cristo Jesús te la ya'bon yip co'tan , como la yil te jun co'tan , hich la ya'bon quich' ca'tel ta stojol ,
54001013	aunque ha jbohlc'optaywanejon , j'uts'inwanejon soc j'ixta'c'optaywanejon ta nahil to ; pero la jquich' c'uxultayel yu'un te ma ba la jna' bin la jpas soc mayuc sch'uhunel co'tan a .
54001014	C'ax bayel yutsil yo'tan te Cajwaltic c'oht ta jtojol soc sch'uhunel-o'tanil soc sc'uxul-o'tanil te ayic ta stojol te Cristo Jesús .
54001015	Ha stojil c'op ini te ya sc'an ch'uhunel yu'un spisilic : ha te xtaluquix ta bahlumilal te Cristo Jesús ta swehtesbeyel scolel jmulawiletic , te c'ax hich jmulawilon a te bin ut'il spisil te yantique .
54001016	Pero ha scuentahil te la jquich' c'uxultayel , scuenta yu'un te Jesucristo ya xhu' ya yac' ta ilel te lec yo'tan te mayuc slajibal , te hich chican ta jcuenta , ho'on te c'ax bayel jmul , scuenta yu'un hich ya sna'ic a te mach'atic patil ya sch'uhunic Cristo soc ya yich' scuxlejalic scuenta sbahtel q'uinal .
54001017	Ha yu'un ac'a ich'ec ta muc' soc ayuc me yutsil sc'oblal sbahtel q'uinal te Ajwalil te sbahtel q'uinal ay , te stalel cuxul , te ma chicanuc ta ilel , te ha nax Dios stuquel . Hichuc .
54001018	Jnich'an , Timoteo , ya ca'bat te mandar ini , te hich nix halbilix ac'oblal ta sc'op-jalwanej ta nahlilal , scuenta yu'un yac awac' te lequil tsaltamba ta scuenta te c'opetic ini ,
54001019	te ma xch'ay te sch'uhunel awo'tan soc mayuc bin ya xhalbotat ta awo'tan a . Ay mach'atic la yihquitayic ini , hich jihn te sch'uhunel yo'tanic .
54001020	Hich te bin ut'il la spasic te Himeneo soc te Alejandro , te la jcaq'uic ta sc'ab Satanás scuenta yu'un ya snopic te ma me sbohlc'optayic te Diose .
54002001	Ha nahil ya jtsits spisilic te ya me sc'oponic Dios , te ay bintic ya sc'ambeyic soc te ya yalbeyic wocol Dios yu'un spisil ants-winiquetic ,
54002002	soc te ajwaliletic soc spisil mach'atic ay ya'telic , scuenta yu'un lamaluc me q'uinal ya x'ayinotic soc junuc co'tantic ta sch'uhunel Dios soc lecuc jc'oblaltic a .
54002003	Como ha lec ini soc ha lec yo'tan Dios yu'un , te Jcoltaywanej cu'untic ,
54002004	te yo'tanuc ya xcol spisil ants-winiquetic soc te yacuc xc'oht ta yo'tanic te smelelil-c'ope ;
54002005	yu'un jtuhl nax Dios ay soc jtuhl nax te mach'a ya xc'opoj yu'un ants-winiquetic ta stojol te Diose , ha te winic Jesucristo ,
54002006	te la yac' sba ta lajel yu'un smambeyel scolel spisilic , ha te la yich' halel ta testigo c'op te c'alal la sta yorahil .
54002007	Ha scuentahil te la jquich' ca'tel ta yalel sc'op Dios soc ta jpuc-c'op soc ta maestro yu'un te jyanlumetic yu'un ya ca'be sna'ic bin ay ta ch'uhunel soc bin a te smelelil c'ope . Melel te bin ya cal ta stojol Cristo , ma jlotuc .
54002008	Ha yu'un ya jc'an te ya sc'oponic Dios ta bayuc te winiquetic , te mayuc ilimba soc mayuc hach-c'op a ya shach sch'ul c'abic .
54002009	Soc te scuentahiluc ya slap sc'u'-spaq'uic te antsetic , te stojiluc soc ma ba c'ax bayel ch'albilic : ha te ma ba c'ax ch'albil sjolic , o te ch'albil ta oro , perla , o slapojic c'u'ul pac'aletic te bayel stojolic ,
54002010	ac'a sch'ahl sbahic a te ta lequil a'teliletic , hich te bin ut'il ya sc'an pasel yu'un antsetic te sch'uhunejic te Diose .
54002011	Te ants ac'a slahman sba ta snopel soc peq'ueluc yo'tan .
54002012	Ma ba ya cac' te ya xp'ijubteswan te ants ta stojol winic o te ya scuentahin ; ya me slahman sba .
54002013	Como ha nahil la yich' pasel te Adán , patil te Eva ;
54002014	soc ma ha'uc lo'loyot te Adán , ha lo'loyot te ants , hich la sta smul a .
54002015	Pero ya xcol ta scuenta alajel , teme ay sch'uhunel yo'tan , sc'uxul yo'tan , ch'ultesbil soc lamal yo'tan ya x'ayin .
54003001	Ha mero smelelil c'op ini : Teme ay mach'a yo'tanuc ya yich' ya'tel ta anciano , buen lec a'tel te ya sc'ane .
54003002	Te anciano ya sc'an te mayuc bin ya sutot ta c'op yu'un , te jtuhl nax yihnam , ya stsahtay sba , ya xhu' scombel sba , lec stalel , ya x'otseswan ta sna , ya xhu' yu'un p'ijubteswanej ,
54003003	ma xyacub , lec yo'tan , ma orahuc ya x'ilin , lamaluc yo'tan soc ma xbic'taj yo'tan yu'un c'uhlejalil .
54003004	Ya sc'an te sbehlal ya scuentahin mach'atic ay yu'un ta sna , te ya xch'uhumbot smandar yu'un te yal-snich'nab soc ich'bil ta cuenta yu'unic .
54003005	( Como te mach'a ma sna' scuentahinel te mach'atic ay yu'un ta sna , ¿ bin ut'il c'an hu'uc yu'un scuentahinel te iglesia yu'un Dios ? )
54003006	Ma ocheluc to ta sch'uhunel Dios , teme repente ya stoy sba , te hich pajal ya x'a'bot stoj smul soc te pucuje .
54003007	Soc ya sc'an te lec sc'oblal yu'un te mach'atic ma ba sch'uhunejic Dios , scuenta yu'un hich ma xbohlob sc'oblal soc ma xyacot yu'un te pucuje .
54003008	Ha nix hich te diáconohetic , ya sc'an te lec sc'oblalic , smelelil bin ya yalic , ma sna'ic yacubel , soc ma xbic'taj yo'tanic yu'un slehel taq'uin te ma stojiluc ;
54003009	ya sc'an te mayuc bin ya xhalbot ta yo'tanic a ya sch'uhunic te bin muquen ay yu'un te bin ay ta ch'uhunel .
54003010	Nahil ac'a yich'ic tsajel ; patil ya xhu' ya yich' ya'telic ta diáconohil , teme mayuc bin smulinejic .
54003011	Ha nix hich te antsetic , ya sc'an te lec sc'oblalic , ma xlehawanic ta c'op , ya sc'an ya sna'ic stsahtayel sbahic soc jun yo'tanic ta stojol spisil bintic ay ta scuentahic spasele .
54003012	Te diáconohetic ya sc'an te jtuhl nax yihnam , soc te ya sna'ic scuentahinel ta lec te yal-snich'nabic soc mach'atic ay yu'un ta sna .
54003013	Como te mach'atic lec ya x'a'tejic ta diáconohil ya stahic ich'el ta cuenta soc ya stahic bayel yip yo'tanic ta sch'uhunel te Cristo Jesús .
54003014	Aunque sc'oblal ya xtal quilat ta ora , pero la jts'ihbabat ini
54003015	scuenta yu'un , teme ma ba ora c'ohone , ya me ana' bin ya sc'an yac apas ta sna te Diose , ha te iglesia yu'un te cuxul Dios , te yoyal soc te yich'o-ip yu'un te smelelil c'ope .
54003016	C'ax muc' sc'oblal te bin muquen ay ta ch'uhunel te Diose , hich te bin ut'il ya yal : Ha chicnaj ta ch'ich'-baq'uet , ac'ot ta na'el yu'un te Espíritu te toj yo'tan , ilot yu'un te ch'ul a'batetic , halbot sc'oblal ta yohlil te jyanlumetic , ch'uhunot ta bahlumilal , ic'ot mohel ta utsilal .
54004001	Pero jamal ya yal te Espíritu te ta nopol slajibal c'ahc'al ay mach'atic ya yihquitayic sch'uhunel Dios , ya me st'unic jlo'loywanej espírituhetic soc te bintic ya yaq'uic ta nopel pucujetic .
54004002	Te bintic ya yaq'uic ta nopel ini ha ya xtal ta scuenta chebalc'optayel yu'un jlotetic , te tsajuben ta c'ahc' c'ohem te bin ya yal te yo'tanique .
54004003	Ya xcomawanic ta nuhpunel soc ya yalic mandar te ay we'elil te ma me swe'ic , te ha nix pasbil yu'un Dios te ya swe'ic ta scuenta halbeyel wocol Dios te mach'atic sch'uhunejic soc te sna'ojic te bin melele .
54004004	Como lec spisil bintic pasbil yu'un Dios , mayuc bin ay ta p'ajel , teme ya yich' halbeyel wocol Dios yu'un ,
54004005	como ch'ultesbil ta scuenta te sc'op Dios soc ta scuenta sc'oponel Dios .
54004006	Teme hich yac awa'be snop te quermanotactic , lequil a'batat yu'un Jesucristo ya xc'ohat , te yipinej awo'tan yu'un te bintic ay ta ch'uhunel soc te lequil nohptesel te at'unoje .
54004007	Ma xawich' ta cuenta te c'opetic scuenta bahlumilal soc te showilc'opic nax me'eletic . Pasa tulan ta slecubtesel acuxlejal ta stojol Dios ,
54004008	aunque ay stuc te slecubtesel baq'uet , ha bayel xan stuc te slecubtesel o'tanil , yu'un ay bin ya jtahtic yu'un ta cuxlejal ini soc ta patil te ya xtale .
54004009	Ha smelelil c'op ini soc ya sc'an ch'uhunel yu'un spisilic .
54004010	Ha scuentahil te ya x'a'tejotic soc ya ca'betic yipal , como ha smuc'ulinej co'tantic te cuxul Dios , te ha Jcoltaywanej yu'un spisil ants-winiquetic , pero ha mero Jcoltaywanej yu'un te mach'atic ya sch'uhunique .
54004011	Hala ta mandar soc ac'a ta nopel ini .
54004012	Ma me ayuc mach'a ma xyich'at ta cuenta yu'un te jcolel winicat , a'beya yilic bin lec ta pasel te mach'atic ya sch'uhunic , a'beya yilic ta scuenta ac'op , atalel , sc'uxul awo'tan , sch'uhunel awo'tan soc te ma x'ana' slehel mulil .
54004013	Te c'alal ma to ba ya xtalon , a'telina yilel te Shun Dios , soc a'telina tsitsaw soc p'ijubteswanej .
54004014	Ma me xawac' pehc'ajuc te mahtanil awich'oj , te a'botat ta scuenta sc'op-jalwanej c'alal la scajambat sc'abic ta atojol ta schahpal te ancianohetique .
54004015	A'telina spasticlanel ini ; ha me xbaht ta awo'tan , scuenta yu'un hich me ya xchicnaj ta comonsitil a te behbe yac ta hu'el awu'une .
54004016	Tsahtaya aba soc tsahtaya te bin yac awac' ta nopele ; o'tantaya , como teme hich yac apase , hich ya xcolat a soc te mach'atic ya ya'iybat te ac'ope .
54005001	Ma me xatij ta c'op te mamal , hichuc yac atsits bin ut'il atat ; te mach'a queremetic , hichuc me ta awo'tan te bin ut'il awihts'inabe ;
54005002	te me'eletic , hichuc me ta awo'tan te bin ut'il anan , soc te ach'ixetic , hichuc me ta awo'tan te bin ut'il awihts'inab , tojuc me awo'tan ta stojolic .
54005003	Ayuc ta cuenta awu'un te me'ba' antsetic te melel me'ba'etic nix a .
54005004	Yan teme ay yalatac o teme ay yil-alatac te me'ba' antse , ha nahil ac'a snopic sc'uxultayel te mach'atic ay yu'unic soc ac'a ya'beyic bin ya xtuhun yu'un te sme'static , como ha lec soc ha lec yo'tan Dios yu'un .
54005005	Yan te mach'a me'ba' ants te stuquel ay , ha smuc'ulinej yo'tan te Diose , soc c'ahc'al ahc'abal ya ya'telin yalel wocol soc sc'oponel Dios .
54005006	Yan te ants te ya yac' sba ta spasel te bin mulantic sba , cuxul pero chamenix c'ohem .
54005007	Ha nix hich xapasticlan ta mandar , scuenta yu'un mayuc mach'a ya sutot ta c'op yu'un ,
54005008	como teme ay mach'a ma ba ya ya'be bin ya xtuhun yu'un te mach'atic ay yu'un , soc ha tulan xan sc'oblal te mach'atic ay yu'un ta sna , la smuc te sch'uhunel yo'tan soc c'ax hich chopol a te bin ut'il mach'a ma ba sch'uhunej te Diose .
54005009	Ha nax ya xhu' ya x'och ta ahtayel ta cuentahinel te me'ba' ants te ayix oxwinic ( 60 ) ya'bilal , te jtuhl nax smamalal c'ax soc ,
54005010	te lec sc'oblal yu'un te lec ya'tel : ha teme ay scoltesej yalatac , teme bayel yutsil yo'tan ya x'otseswan ta sna , teme ay la spocticlambe yoc mach'atic ch'uhltesbilic , teme ay la sc'uxultaylan mach'atic ay swocolic , teme ya'telinej spasel spisil lequil a'teliletic .
54005011	Yan te me'ba' antsetic te peq'uel to ya'bilalic , ma me xawahtay ta cuentahinel stuquel , como te c'alal ya x'u'untayotic yu'un te bin ya sc'an sbaq'uetalic yu'un ya sc'an ya xnuhpunic xan , ya yihquitayic ta yo'tanic te Cristo ,
54005012	ha smulic ya xc'oht te bin ut'il la sc'axuntayic te bin schapojic ta stojol ta nahil to .
54005013	Soc ya snopic ch'ajilal , ya xpaxiajic ta nahnatic ; soc ma ha'uc nax te ch'ajic , ya snopic le-c'op soc biluc nax ya sch'ic sbahic a , ya yalic te bin ma scuentahuc yalel .
54005014	Ha yu'un ya jc'an te ya xnuhpunic te me'ba' antsetic te peq'uel to ya'bilalic , ac'a scoltes yalataquic , ac'a scuentahin snahic , hich ma xweht te bin chopol ya yal yu'un te contra ,
54005015	como ay mach'atic suhtemix ta spatic ta st'unel te Satanás .
54005016	Teme ay mach'a te sch'uhunej Dios te ay me'ba' ants ta sna , ac'a scuentahin , scuenta yu'un ma ba ya ya'be swocol te iglesia , te hich mayuc ya spas falta yu'un a te mero me'ba' antsetic cuentahimbilic yu'un te iglesia .
54005017	Te ancianohetic te lec ya xcuentahinwan , bayel ac'a yich' ich'el ta muc' , ha mero hich ya sc'an ta stojol te mach'atic ya ya'telinic yalel sc'op Dios soc p'ijubteswanej ,
54005018	como hich ya yal ta Shun Dios : Ma me xawa'be sbolsahil sni' te j'a'tel-wacax c'alal yac ta sp'uyel trigo , xchi , soc : Te mach'a ya x'a'tej , ya me yich' stojol sc'ab yu'un te ya'tele , te xchihe .
54005019	Ma me xawich' ta cuenta teme ya xlehbot smul jtuhl anciano , ha to teme ay cheb oxeb testigohetique .
54005020	Te mach'atic ya ya'telinic spasel mulil , tsitsa ta comonsitil , scuenta yu'un hich me ya xiwic a te yantique .
54005021	Ya calbat tulan mandar ta stojol Dios soc te Cajwaltic Jesucristo soc ta stojol te tsahbil ch'ul a'batetic , te ya me apas spisil ini , ma me tsahbiluc nax mach'a yac ac'uxultay .
54005022	Ma me ayuc mach'a te ora nax yac acajan ac'ab ta stojol , soc ma me xawac' aba a te mach'a ay smul ; tojuc me x'ayinat .
54005023	Ma me ha'uc nax xawuch' ha' , uch'a jtebuc vino ta scaj te ach'uht soc te nopic yac awa'iy chamel .
54005024	Ay mach'atic chican ta ora te smulic te c'alal ma to x'ochic ta ich'el ta c'op yu'un a ; pero ay yantic te patil to ya xchicnaj .
54005025	Ha nix hich ya xchicnaj te lequil a'teliletic , soc te lequil a'teliletic te mucul ayic ya me sta yorahil te ya xchicnaj .
54006001	Spisil te mach'atic ayic ta mosohil ac'a me yich'ic ta muc' te yajwalic , scuenta yu'un ma ba ya xbohlob sc'oblal yu'un te sbihil te Dios soc te bin ay ta ch'uhunele .
54006002	Te mach'atic ay yajwal te sch'uhunejic Dios , ma me peq'ueluc sc'oblal ya xc'oht yu'unic te bin ut'il yermano sbahic ; lecuc xan ac'a yac' sbahic ta a'batinel yu'unic , como te mach'atic ay bin ya stahic yu'un te slequil ya'telic ha te mach'atic sch'uhunejic Dios soc te c'ux ta yo'tanique . Hich me xawac' ta nopel soc yac awa'iy tsitsaw .
54006003	Teme ay mach'a yan bin ya yac' ta nopel , te ma pajaluc soc te lequil c'opetic yu'un te Cajwaltic Jesucristo soc te nohptesel bin ut'il toj ta ch'uhunel te Diose ,
54006004	ha stoyoj sba soc mayuc bin ya sna' , ha nax ay ta yo'tan shachel c'op soc tentamba-c'op te ya yac' hahchuc bic'tal-o'tanil , tsaltamba-c'op , bohlc'op , te chopol ya yil yan ,
54006005	soc te tulan ya stsac sbahic ta c'op te mach'atic chopol spensaric , te ma sna'ic bin ut'il ay te smelelil c'op , te ha ya spasic ganar a te bin stojil ay ta ch'uhunel te Diose .
54006006	Pero ha bayel ganar te bin stojil ta ch'uhunel Dios soc te jun yo'tan ay ,
54006007	como mayuc bin quich'ojtic tal te c'alal ayinotic li' ta bahlumilal , soc mayuc bin ya xhu' ya quich'tic bahel .
54006008	Ha yu'un teme ay jwe'el cuch'eltic soc jc'u' jpac'tic , junuc co'tantic yu'un .
54006009	Yan te mach'atic ya sc'an ya xc'uhlejubic ya xyahlic ta sujel soc ta yaquil , soc ta banti bayel bintic chopol te ya sc'an yo'tanic soc te ya xjinawan , te ya yac' ochuc ta jinel soc ta ch'ayel te winiquetique .
54006010	Como te slohp' spisil te bintic chopole ha te sbic'sitayel taq'uin . Ay mach'atic la sbic'sitayic taq'uin , hich la yihquitayic sch'uhunel Dios soc ha'ic nix la ya'be sba bayel swocolic yu'un .
54006011	Yan te ha'ate , winicat yu'un Dios , ahnan loq'uel ta stojol spisil ini , t'una te bin toj ta pasel , te lec sch'uhunel Dios , sch'uhunel-o'tanil , c'uxultaywanej , te ya xcuhch awu'un , soc manso-o'tanil .
54006012	A'beya te lequil tsaltamba yu'un te sch'uhunel-o'tanil ; u'untaya te cuxlejal scuenta sbahtel q'uinal , te ha nix ic'bilat yu'un soc te ha ta scuenta te la awal te lequil testigo-c'op ta stojol tsobol testigohetic .
54006013	Ya calbat mandar ta stojol Dios , te ha ya ya'be scuxlejal spisil bintic ay , soc ta stojol te Jesucristo , te la yal lequil testigo-c'op ta stojol te Poncio Pilato ,
54006014	ma me ayuc yabaquil soc ma me ayuc bin ya xhalbotat yu'un a te yac ach'uhun te mandar ini , ha to c'alal ya xchicnaj tal te Cajwaltic Jesucristo ,
54006015	te ha ya xc'oht ta pasel ta yorahil yu'un te Dios te ay yutsil soc te stuquel ay ta ajwalil , ha Ajwalil yu'un ajwaliletic soc Yajwal principaletic ,
54006016	te ha nax stuquel ma xcham , te nahinem ta sacal q'uinal te ma xhu' ochel tey a , te mayuc mach'a yiloj soc ma xhu' ya yil . Ha ac'a ich'ec ta muc' soc ayuc yu'el sbahtel q'uinal stuquel . Hichuc .
54006017	Halbeya mandar te jc'uhlejetic te ma me stoy sbahic soc ma me xyac' smuc'ulin yo'tanic a te ta sc'uhlejalic te ma staleluc aye ; ha ac'a smuc'ulin yo'tanic te cuxul Dios , te c'ax bayel bin ya ya'botic spisil yu'un ya jmulantic .
54006018	Halbeya mandar te ac'a spasic te bin lec , ha'uc me sc'uhlejalic te lequil a'teliletic , soc te bayeluc bintic ya yaq'uic soc orahuc ay bin ya sq'uebenic .
54006019	Hich ya stsob sc'uhlejalic scuenta tulan yich'o-ip te ya xtuhun yu'unic ta patil , soc hich ya stahic te smelelil scuxlejalique .
54006020	Timoteo , canantaya te bin a'bilat acuentahin ; ma xawac' aba a te banti yac ta halel howilc'opetic te mayuc scuentahil soc te banti yac ta halel c'opetic cuybil ta p'ijil-c'op .
54006021	Ay mach'atic yalojic te ay p'ijil-c'op yu'unic , hich la yihquitayic te bin ay ta ch'uhunel . Ac'a sjoquinex te yutsil-o'tanil . Hichuc .
55001001	Pablo , jpuc-c'op yu'un te Jesucristo ta scuenta sc'anojel yo'tan Dios , ta scuenta bin ut'il halbilix ta jamal te ay cuxlejal ta scuenta Cristo Jesús ,
55001002	ta atojol , Timoteo , te jnich'an te c'uxat ta co'tan : Ayuc me ta atojol yutsil-o'tanil , sc'uxul-o'tanil soc lamal q'uinal yu'un te Jtatic Dios soc te Cajwaltic Jesucristo .
55001003	Ya calbe wocol te Dios , te jun co'tan cac'oj jba ta a'batinel yu'un hich te bin ut'il te jme'jtat ta namey , c'ahc'al ahc'abal ma xquehchaj jna'belat te c'alal ya jc'opon te Diose .
55001004	C'alal ya jna' te ya'lel asit , co'tanuc ya quilat yu'un ya xtal bayel stse'elil co'tan a .
55001005	Ya xtal ta co'tan te sch'uhunel awo'tan te melel ay ta awo'tan , te nahil ay ta yo'tan te achuchu'me'el Loida soc ta yo'tan te anan Eunice , soc ya jna' te ha nix hich ay ta awo'tan .
55001006	Ha yu'un ya calbat te ya me awac' tihluc xan te mahtanil yu'un Dios te awich'oj ta scuenta te la jcajambat jc'ab ta atojol ,
55001007	como te Dios ma ha'uc la ya'botic te espíritu yu'un xiwel , ha la ya'botic te espíritu yu'un yu'el , yu'un c'uxul-o'tanil soc te ya xhu' scomel jbahtic .
55001008	Ha yu'un ma me xq'uexawat ta yalel ta testigo c'op te sc'oblal Cajwaltic , soc ma me xq'uexawat cu'un te bin ut'il ayon ta chuquel ta scuenta , pero ta scuenta te yu'el Dios joquinawon ta sc'asesel wocol ta scuenta te lec yach'il c'ope .
55001009	Dios la scoltayotic soc la yic'otic ta scuenta te ch'ul iq'uel yu'un , ma ha'uc ta scuenta ca'teltic , ha ta scuenta te hich snopoj soc ta scuenta te yutsil yo'tan te la ya'botic ta scuenta Cristo Jesús te c'alal ma to ayuc bin ay a ,
55001010	pero ta ora ini ac'bilix ta na'el te bin ut'il chicnaj te Jcoltaywanej cu'untic , ha te Jesucristo , te ta scuenta te lec yach'il c'op la slajin te lajel soc la yac' ta sacal q'uinal te cuxlejal te ma xlaje .
55001011	Te lec yach'il c'op ini ac'oton ta yalbeyel sc'oblal , soc ha jpuc-c'opon soc maestrohon yu'un ,
55001012	soc ha scuentahil te yac ta c'axel jwocol yu'une . Pero ma xq'uexawon , como jna'oj Mach'a a te jch'uhunej , soc sch'uhunej co'tan te ay yu'el ta scanantayel te bin ca'beyej scanantaybon ha to c'alal ya sta sc'ahc'alel .
55001013	Canantaya te lequil c'op awa'iyej ta jtojol , soc ayuc me sch'uhunel awo'tan soc sc'uxul awo'tan ta scuenta te Cristo Jesús .
55001014	Ta scuenta te Ch'ul Espíritu te nahinem ta co'tantic , canantaya te bin lec a'botate .
55001015	Ana'ojix te la spihtesonic hilel spisil te mach'atic ayic ta Asia soc nix te Figelo soc te Hermógenes .
55001016	Ac'a yich' c'uxultayel yu'un Cajwaltic sjunal sna te Onesíforo , como bayel buelta la smuc'ubtesbon q'uinal ca'iy soc ma ba q'uexaw yu'un te bin ut'il chuculon ta cadena .
55001017	Pues te c'alal ay ta Roma la yac' fuersa slehbelon ha to c'alal la stahon .
55001018	Ac'a me yich' c'uxultayel yu'un te Cajwaltic te c'alal ya sta yorahil ya xtale . Soc ana'oj ta lec bin ut'il bayel la scoltayotic ta Éfeso .
55002001	Ha'at , jnich'an , ayuc me yip awo'tan ta scuenta te yutsil-o'tanil te ay ta scuenta te Cristo Jesús .
55002002	Te bintic awa'iyej cu'un ta stojol tsobol testigohetic ha me xawa'be snop winiquetic te jun yo'tanic , te ya xhu' ya ya'beyic snop yantic .
55002003	Cuhchuc me awu'un te wocol hich te bin ut'il lequil soldado yu'un Jesucristo .
55002004	Mayuc mach'a te ochem ta soldadohil te ya xchuc sba ta spasel te bintic yan ay ta pasel ta cuxlejalil li' ta bahlumilal , yu'un ya sc'an te lec yo'tan yu'un te mach'a cuentahimbil yu'une .
55002005	Ha nix hich te mach'a ya ya'iy tsaltamba ta ixta' , ma xhu' ya yich' spremio teme ma stojiluc ya spase .
55002006	Te mach'a tulan ya x'a'tej ta q'uinal , nahil ya sc'an ya x'a'tej , patil ya stuhumbe sit .
55002007	Nopilana te bin la jcalbat , ha ya scoltayat ta sna'el spisil te Cajwaltique .
55002008	Na'a me te Jesucristo , te ha sts'umbal David , te cha'cuxaj tal ta yohlil mach'atic chamenic , hich te bin ut'il ya yal te lec yach'il c'op yacon ta yalel ,
55002009	te yac ta c'axel jwocol yu'un , asta chuculon ta cadena hich te bin ut'il mach'a bayel smul stahoj . Pero te sc'op Dios ma ba chucul stuquel .
55002010	Ha yu'un spisil ya xcuhch cu'un scuenta yutsil slequil te mach'atic tsahbilic , scuenta yu'un ha'ic nix ya xhu' ya stahic te colel te ay ta scuenta Cristo Jesús , soc te ya sta yutsilalic sbahtel q'uinal .
55002011	Ha smelelil c'op ini : Teme pajal chamotic soc , ha nix hich pajal ya xcuxajotic soc ;
55002012	teme ya xc'ax jwocoltic , ha nix hich pajal ya x'ochotic ta cuentahinwanej soc . Teme ya jmuc ta co'tantic , ha nix hich ya smucotic ta yo'tan ;
55002013	teme ma junuc co'tantic , stalel jun yo'tan stuquel , como ma xhu' ya smuc sba ta yo'tan stuquel .
55002014	Ac'ticlambeya sna'ic ini , tsitsticlana ta stojol Cajwaltic te manchuc ya sten sbahic ta scuenta c'op ; mayuc bin ya xtuhun a , ha nax ya sjimbe yo'tanic a te mach'atic ya ya'iyique .
55002015	Ayuc bin ut'il lec ac'oblal te c'alal yac atehc'an aba ta stojol Dios , hich te bin ut'il mach'a ya x'a'tej te mayuc bin ya xq'uexaw yu'un , te stojil ya sna' stuhunel te smelelil c'ope .
55002016	Ma me xawac' aba a te banti ay howil c'op scuenta nax bahlumilal te mayuc scuentahil , como ha ya yac' te c'unc'un ya yihquitayic hilel ta ch'uhunel te Diose ,
55002017	soc te bin ya yaq'uic ta nopel ya xpuhc bahel hichuc c'a'el . Hich c'oht te Himeneo soc te Fileto ,
55002018	te la yihquitayic hilel te smelelil c'ope . Ya yalic te c'axemix te cha'cuxajel , hich ya sjimbeyic sch'uhunel yo'tanic yantic a .
55002019	Pero stalel ay te yich'o-ip yu'un Dios soc yich'oj te sellohil ini : Te Cajwaltic ya sna'be sba te mach'atic yu'une , xchi , soc : Ihquitayahic te bin chopol spisil mach'atic ya yich'ic ta muc' sbihil te Cristo , xchi .
55002020	Ta muc'ul na ma ha'uc nax ay bintic ya xtuhun te pasbil ta oro soc ta plata , ay nix tey a te pasbil ta te' soc ta ahch'al ; ay bintic ich'bil ta cuenta te banti ya yich' tuhunel , ay yantic te ma ich'biluc ta cuenta te banti ya yich' tuhunele .
55002021	Ha yu'un te mach'a ya spoc sba yu'un te bintic chopol ini , ha ya yich' tuhunel yu'un spasel te bin bayel sc'oblal , ch'ultesbil ya xc'oht , ya xtuhunot yu'un te Cajwaltic soc chapal ta spasel spisil lequil a'telil .
55002022	Ahnan loq'uel ta stojol te bin ya smulan spasel sbaq'uetal te ach'ix-queremetic , t'una te bin stojil ta pasel , te sch'uhunel-o'tanil , sc'uxul-o'tanil soc lamal q'uinal , ha xat'un soc te mach'atic pocbil yo'tanic a ya yalbeyic wocol te Cajwaltique .
55002023	Ma me xawich' ta cuenta te tentamba c'op te mayuc scuentahil , como ana'oj te ha nax ya xhahch c'op yu'une ,
55002024	como te a'bat yu'un te Cajwaltic ma xpas ya shach c'op ; ha ya sc'an te lecuc yo'tan ta stojol spisil yantic , te ya xhu' yu'un p'ijubteswanej , soc te spisil bin ya xcuhch yu'une .
55002025	Soc yutsil yo'tan ya stojobtes mach'atic ya scontrahinic , yu'un ayuc bin ut'il ya sutesbot yo'tanic yu'un Dios yu'un hich ya xhu' ya sna'beyic scuentahil te smelelil c'op ,
55002026	soc hich ya x'ahnic loq'uel ta syac te pucuj te banti chucbilic yu'un ya spasic te bin ya sc'an yo'tan stuquel .
55003001	Soc ya sc'an te yac ana' ini : Ta slajibal c'ahc'al bahel ya xtal yorahil wocol .
55003002	Ay mach'atic te ha nix c'ux ya ya'iy sbahic , xbiq'uet ta yo'tanic taq'uin , ya stoybe sba sc'oblalic , jbohlc'optaywanejetic , ya sc'axuntaybeyic smandar sme'static , ma sna'ic yalel wocol , chopolic ,
55003003	mayuc sc'uxul yo'tanic , mayuc perdón ta yo'tanic , jlehawetic ta c'op , ma scom sbahic , j'uts'inwanejetic , ihlaybil yu'unic te bintic lec ,
55003004	j'ac'awetic ta c'abal , ma sna'ic stsahtayel sbahic , stuquel nax muc' ya scuy sbahic , c'ax hich c'ux ta yo'tanic a te bintic ay ta ac'oltayel ta bahlumilal te bin ut'il c'ux ta yo'tanic te Diose ,
55003005	sjel te stojil yaquic ta sch'uhunel Dios yilel , pero ya smuc ta yo'tanic te ay yu'el . Jc'axel ma me xajoquin .
55003006	Ha'ic te ya yochintayic nahetic , ya sjuquic bahel antsetic te bayel smulic , te jteb nax stahelic ta spasel bayel ta chahp chijil-o'tanil ,
55003007	te spisil ora yaquic ta snopel pero mayuc bin ora ya xhu' ya sna'beyic scuentahil te smelelil c'ope .
55003008	Hich te bin ut'il la scontrahinic Moisés te Janes soc te Jambres , ha nix hich ya scontrahinic te smelelil c'ope ; ha winiquetic te chopol spensaric , mayuc sch'uhunel yo'tanic .
55003009	Pero mayuc binti bayel ya xhu' yu'unic spasel , como ya xchicnaj ta ilel ta comonsitil te sbohlilic , hich te bin ut'il te cheb winiquetique .
55003010	Yan te ha'ate at'unoj te nohptesel cu'un , te bin yilel jtalel , te bin jnopoj ya jpas , te sch'uhunel co'tan , te sc'uxul co'tan , te ya xcuhch cu'un spisil ,
55003011	bayel uts'inel soc wocol , hich te bin ut'il c'ax ta jtojol ta Antioquía , Iconio soc ta Listra . Bayel c'ax jwocol ta uts'inel , pero ha la scoltayon ta spisil te Cajwaltique .
55003012	Ha nix hich ya me xc'ax swocolic ta uts'inel spisil te mach'atic ya sc'an ya yo'tantayic sch'uhunel te Cristo Jesús .
55003013	Yan te mach'atic chopolic soc te jlo'loywanejetic behbe bohlobelic stuquel , ya xlo'loywanic soc ha nix lo'loybilic .
55003014	Yan te ha'ate teyuc ay awo'tan spisil ora a te bin anopoj soc te bin c'ohem ta awo'tan , como ana'oj mach'a ya'beyejat anop ,
55003015	soc te ta awalalil to ana'oj bin ts'ihbabil ta sch'ul Shun Dios , te ha ya xhu' ya ya'bat ap'ijil scuenta colel ta scuenta sch'uhunel awo'tan ta stojol Cristo Jesús .
55003016	Spisil te bin ts'ihbabil hilel ta Shun hich nix la sc'an Dios te ya yich' ts'ihbayel , soc ya xtuhun scuenta nohptesel , tsitsel , tojobtesel soc yaq'uel ta nopel bin stojil ta pasel ,
55003017	scuenta yu'un te winic yu'un Dios chapal ya xc'oht yu'un spasel spisil lequil a'teliletic .
55004001	Ta stojol Dios soc ta stojol te Cajwaltic Jesucristo , te ya me yich' ta c'op te mach'atic cuxajtic soc mach'atic chamenic c'alal ya xchicnaj tal ta cuentahinwanej , ya ca'bat apas ini :
55004002	hala te sc'op Dios , a'telina spasel ta yorahil o teme ma yorahiluc . A'iya comaw , coma soc tsitsa ta scuenta lamal awo'tan soc ta scuenta nohptesel ;
55004003	como ya sta yorahil te ma ba ya sc'an ya ya'iyiquix te lequil nohptesel , ya sac'ub schiquinic , hich ya stsob bayel maestrohetic yu'unic te ya xnoptesotic yu'un te bin ya smulanic ,
55004004	q'uejel ya me yac' schiquinic ta stojol te smelelil c'op , ya suhtic bahel ta stojol cuentohetic .
55004005	Yan te ha'ate , na'a me stsahtayel spisil , cuhchuc me awu'un awocol , puca bahel te lec yach'il c'op , hu'tesa spisil te awa'tele .
55004006	Te ho'one nopol ya sta yorahil te milbil smahtan Dios ya xc'ohon , nopol ya stahix yorahil ya xhil cu'un te bahlumilale .
55004007	La jca'beyix te lequil tsaltamba , hu'ix cu'un te ahnimal , jcanantayej te bin ay ta ch'uhunel .
55004008	Ta ora ini q'uejbilix ta jtojol te corona yu'un toj-o'tanil te ya ya'bon te Cajwaltic , te stojil Jchahpanwanej , ta sc'ahc'alel . Ma jtuqueluc nax , ha nix hich ya ya'be spisil te mach'atic toyol yo'tanic yac smahliybelic ya xtal te Cajwaltique .
55004009	Ayuc bin ut'il ya xtal awilon ta ora ,
55004010	como te Demas la sch'ayonix hilel ta yo'tan , te bin ut'il bic'tajem yo'tan yu'un te bin scuenta bahlumilal , bahtix ta Tesalónica . Te Crescente bahtix ta Galacia , te Tito bahtix ta Dalmacia .
55004011	Ha xanix sjoquinejon te Lucas . Ic'a tal ajoquin te Marcos , yu'un ya xtuhun cu'un ta spasel te a'tele .
55004012	La jticonix bahel ta Éfeso te Tíquico .
55004013	Te c'alal ya xtalat , ich'bon talel te jnahtil c'u' hilem cu'un ta sna Carpo ta Troas , soc ich'bon talel te librohetic , ha bayel sc'oblal ta co'tan te balbil hunetique .
55004014	Te Alejandro te jten-taq'uin , la ya'bon c'axuc bayel jwocol ; ya me x'a'bot stoj yu'un Cajwaltic te bin la spase .
55004015	Ha nix hichat tsahtaya me aba ta stojol , como bayel scontrahinej te bin la jcaltique .
55004016	Te shahchibal buelta te tehc'anoton ta ich'el ta c'op mayuc mach'a ay ta jts'ehl , spisilic la yihquitayonic hilel ; manchuc me x'a'bot smulinic .
55004017	Pero ay ta jts'ehl te Cajwaltic soc la ya'bon quip , scuenta yu'un hich ts'acal la yich' halel te Sc'op Dios ta jcuenta , yu'un hich me ya ya'iyic spisil a te jyanlumetique . Hich colon ta ye jti'awal choj .
55004018	Te Cajwaltic ya me scoltayon loq'uel ta spisil chopol a'teliletic soc ya me yic'on bahel ta banti te cuentahinel yu'un ta ch'ulchan . Ac'a yich' halbeyel yutsil sc'oblal sbahtel q'uinal . Hichuc .
55004019	Halbon xcoltanuc te Prisca soc Aquila , soc ta sjunal sna te Onesíforo .
55004020	Te Erasto hil ta Corinto , te Trófimo ay ta chamel a la jquihquitay hilel ta Mileto .
55004021	Ayuc bin ut'il ya xtalat te ma to stahojuc yorahil te scomil c'ahc'ale . Xcoltanucat laj yu'un te Eubolo , Pudente , Lino , Claudia soc spisil te quermanotactique .
55004022	Te Cajwaltic Jesucristo ac'a sjoquimbat te espíritu awu'un . Ac'a sjoquinex te yutsil-o'tanil . Hichuc .
56001001	Pablo , a'bat yu'un Dios soc jpuc-c'op yu'un te Jesucristo yu'un ya sta sch'uhunel yo'tanic a te mach'atic tsahbilic yu'un Dios soc yu'un ya sna'ic te smelelil c'op te hich toj ya sc'an ch'uhunel te Diose ,
56001002	te ha ya yac' smuc'ul co'tantic ta smahliyel te cuxlejal scuenta sbahtel q'uinal . Te Dios , te ma xya'iy lot , te c'alal ma to ayuc bintic ay a la yal ta jamal te ya me xchicnaj te cuxlejal ini ,
56001003	soc ta mero yorahil yu'un la yac' chicnajuc te bin la yal , ha la spas ta scuenta yalel te sc'op Dios te a'boton ta scuenta smandar te Cajwaltic Dios .
56001004	Ta stojol Tito , te mero jnich'an ta scuenta te bin ay ta ch'uhunel ta comon . Ayuc me ta atojol te yutsil-o'tanil , xc'uxul-o'tanil soc lamal q'uinal yu'un te Jtatic Dios soc te Cajwaltic Jesucristo , te Jcoltaywanej cu'untique .
56001005	La jquihquitayat hilel ta Creta scuenta yu'un yac ahu'tes ta chahpanel te bintic quechel ta pasel soc te yac awac'ticlambe yich' ya'telic ancianohetic ta jujun pueblo , hich te bin ut'il la jpasat hilel ta mandar .
56001006	Te anciano ya sc'an te mayuc bin ya sutot ta c'op yu'un , te jtuhluc nax yihnam , te sch'uhunej Dios te yal-snich'nab soc ma ba ya xhalbot sc'oblalic te ha chopol stalelic soc jc'axun-mandaretic .
56001007	Te anciano ya sc'an te mayuc bin ya sutot ta c'op yu'un , como ha scuentahinej te bin ay yu'un Dios ; ma sc'an te ya stoy sba , te ya x'ilin ta ora , ya sc'an te ma xya'iy yacubel , ma ba ya shach c'op , ma ba ya sbic'sitay te bin ma stojiluc ta stahel taq'uin .
56001008	Ha ya sc'an te ya x'otseswan ta sna , te c'ux ta yo'tan te bin lec , te ya stsahtay sba , toj yo'tan , ch'ultesbil , soc ya xhu' scomel sba .
56001009	Ya sc'an te jc'axel yac'oj ta yo'tan te lequil c'op te a'bot snop , scuenta yu'un hich ya xhu' yu'un stsitsel ta scuenta lequil nohptesel soc ya xhu' yu'un sutbeyel sc'op te mach'atic ya xcontrac'optayot yu'une .
56001010	Como ay tsobolic ya sutawanic ta c'op , jlomlomc'opetic soc jlo'loywanejetic ; ha bayel hich ya spasic te mach'atic ayic ta scuenta circuncisión .
56001011	Ya sc'an ya yich' macbeyel yehic , como yac sjimbel nahetic , yu'un ta scaj sbic'sitayel taq'uin ya yaq'uic ta nopel te bin ma xtuhune .
56001012	Ay hich yaloj jtuhl jalwanej yu'unic te jun slumalic soc : Te Cretahetic , stalel jlotetic , bohl chambahlametic , ch'ajic , bahem ta yo'tanic we'el uch'el , xchi sc'oblalic .
56001013	Melel nix a te bin halbil sc'oblalique . Ha yu'un tulan me xatsits , scuenta yu'un lecuc me te sch'uhunel yo'tanic
56001014	soc ma me xyich'ic ta cuenta te cuentohetic yu'un judíohetic soc te smandar winiquetic te yihquitayejic te smelelil c'ope .
56001015	Spisil mach'atic lec yo'tanic , lec sc'oblal yu'unic spisil bintic ay , yan te mach'atic bohloben yo'tanic soc te ma sch'uhunic Dios , mayuc bin lec sc'oblal yu'unic , como bohloben sjolic soc yo'tanic .
56001016	Ya sna'beyic sba Dios ta sc'opic , pero chican ta ya'telic te ma hichuc , te bin ut'il ihlaybilic , jc'axun-c'opetic , soc ma sna'ic spasel lequil a'telil .
56002001	Te ha'ate , ac'a ta nopel te bin lec ta nopel .
56002002	Te mamaletic ya sc'an ya stsahtay yo'tanic , te ya x'ich'awanic ta cuenta , ya stsahtay sbahic , te ay lec sch'uhunel yo'tanic , te ay sc'uxul yo'tanic soc te ya xcuhch yu'unic spisil .
56002003	Ha nix hich te me'eletic ya sc'an te ya x'ich'awanic ta cuenta bin ut'il ya x'ayinic ta q'uinal , te ma xlehawanic ta c'op soc ma ba mosohimbilic yu'un vino , ha ya yaq'uic ta nopel te bin leque .
56002004	Ac'a ya'beyic snopic te jcolel antsetic te c'uxuc ac'a ya'iy ta yo'tanic te smamalalic soc yalataquic ,
56002005	te yacuc stsahtay sbahic , te sacuc yo'tanic , yacuc yo'tantayic ya'tel ta snahic , lecuc yo'tanic , te yacuc yac' sbahic ta cuentahinel yu'un te smamalalic , scuenta yu'un hich ma xbohlob sc'oblal a te sc'op Diose .
56002006	Ha nix hich ya me atsits te queremetic te yacuc stsahtay sbahic .
56002007	Ta spisil ac'a ta ilel ta yohlilic te bin lec ta pasele . C'alal yac awa'iy p'ijubteswanej ac'a ta ilel te jun ay te awo'tan , te ay sc'oblal ta awo'tan ,
56002008	soc lequil c'op xawal te ma xhu' ta contrahinel , scuenta yu'un ya sta q'uexlal a te acontra soc ma xweht bin chopol ya yalbotic jc'oblaltic .
56002009	Tsitsa te mosohetic te yacuc sch'uhumbeyic smandar te yajwalic , te lecuc yo'tanic ta stojolic , ma me sutawanic ta c'op .
56002010	Ma me xyelc'anic te yajwalic , ac'a me yaq'uic ta ilel te jun yo'tanic ta stojol , scuenta yu'un hich me lec ya xc'oht sc'oblal yu'unic a te bin ay ta nopbeyel sc'oblal Dios , te Jcoltaywanej cu'untique .
56002011	Como chicnajemix te yutsil yo'tan Dios scuenta yu'un ay colel ta stojol spisil ants-winiquetic ,
56002012	soc ya snohptesotic te yacuc xhil cu'untic spisil bintic chopol soc bintic mulantic sba ta pasel ta bahlumilal , te tsahtaybiluc co'tantic ya x'ayinotic ta ora ini , te tojuc ya x'ayinotic soc te ayuc ta co'tantic spisil ora te Diose ,
56002013	te c'alal yacotic ta smahliyel te bin smuc'ulinej co'tantic te bayel yutsil , ha te ya xchicnaj tal soc yutsilal te muc'ul Dios soc Jcoltaywanej cu'untic , ha te Jesucristo .
56002014	Ha la yac' sba ta lajel cu'untic yu'un la smanotic loq'uel ta stojol spisil bintic chopol soc yu'un ya sch'ultes jun pueblo te yu'un ya xc'oht , te ya yo'tantayic spasel lequil a'teliletic .
56002015	Ha me xawalbe ya'iyic , ya me atsits soc ya me acom ta scuenta spisil yip awa'tel . Ma me ayuc mach'a ya sp'ajat .
56003001	A'beya xan sna'ic te ac'a yac' sbahic ta cuentahinel yu'un te ajwaliletic soc te mach'atic ay ya'telic , ac'a sch'uhumbeyic smandar , te chapaluc ta spasel spisil lequil a'teliletic .
56003002	Ma me ayuc mach'a ya sbohlobtesbeyic sc'oblal , soc ma me xya'iyic hach-c'op , ayuc me yutsil yo'tanic , yacuc yaq'uic ta ilel te manso yo'tanic ta stojol spisil ants-winiquetic .
56003003	Ta nahil to ha nix hichotic , ma ba la jna'tic q'uinal , jc'axun-c'opotic , howiyemotic , mosohimbilotic yu'un chijil-o'tanil soc spisil ta chahp bintic mulambil cu'untic spasel , ca'telinejtic lablab-o'tantaywanej soc ti'ti'o'tantaywanej , ihlaybilotic soc talel c'axel la jquihlay jbahtic .
56003004	Pero te c'alal chicnaj te lec yo'tan soc te sc'uxul yo'tan Dios , te Jcoltaywanej cu'untic , ta stojol spisil ants-winiquetic ,
56003005	la scoltayotic , ma ha'uc yu'un te lec ca'tel jpasojtic , ha nax ta scuenta sc'uxul yo'tan , ta scuenta te poquel yu'un cha'ayinel soc ta scuenta te ach'ubtesel yu'un te Ch'ul Espíritu .
56003006	Te Dios bayel la smal ta jtojoltic te Ch'ul Espíritu ta scuenta Jesucristo , te Jcoltaywanej cu'untic ,
56003007	scuenta yu'un , te bin ut'il lec ilotiquix yu'un Dios ta scuenta yutsil yo'tan , ya xc'oht ta jcuentatic yich'el te cuxlejal scuenta sbahtel q'uinal te yacotic ta smahliyel .
56003008	Ha stojil c'op ini , soc ya jc'an te tulan sc'oblal yac awa'be sna'ic , scuenta yu'un te mach'atic sch'uhunejic Dios ya me ya'telinic spasel lequil a'teliletic , te ha lec soc te ya xtuhun yu'un te ants-winiquetique .
56003009	Pero ma me xawac' aba a te tentamba ta c'op te mayuc scuentahil , te xtiq'uet ta halel bihililetic yu'un ts'umbalil , tijtamba c'op soc shach c'op ta scuenta te Ley , como ma xtuhun soc mayuc bin ya xloc' a .
56003010	Teme ay mach'a ya yac' jatamba , teme la atsits jun cheb buelta , loq'uesa ,
56003011	como yac ana' te bohloben , soc te ay smul soc ha nix ya yac' sba ta stojel te smule .
56003012	Te c'alal ya jticon tal ta atojol te Artemas o Tíquico , ayuc te ya xtal awilon ta ora ta Nicópolis , yu'un jnopoj te tey ya xc'ax cu'un a te yorahil sic .
56003013	Coltaya ta spisil bintic ya xtuhun yu'unic te Zenas te maestro yu'un Ley , soc te Apolos , scuenta yu'un mayuc bin ya xpasotic falta yu'un .
56003014	Te mach'atic pajal jch'uhunejtic Dios soc ya sc'an ya snopic spasel lequil a'teliletic ta stojol te mach'atic ay falta yu'unic , scuenta yu'un hich ay scuentahil te scuxlejalique .
56003015	Xcoltanucat laj yu'un spisil te mach'atic li' joquinej . Halbon xcoltanuc te mach'atic c'uxotic ta yo'tanic ta scuenta bin ut'il pajal ay sch'uhunel co'tanic . Ac'a sjoquinex te yutsil yo'tan te Diose . Hichuc .
57001001	Pablo , te ayon ta chuquel ta scuenta Jesucristo , soc te quermanotic Timoteo , ta stojol Filemón , te c'uxat ta co'tan soc te jmohlol jbahtic ta a'tel ,
57001002	soc ta stojol te quermanatic Apia , soc Arquipo te jmohlol jbahcotic ta soldadohil soc te iglesia te ay ta anahe :
57001003	Ayuc ta atojolic te yutsil-o'tanil soc lamal q'uinal yu'un te Jtatic Dios soc te Cajwaltic Jesucristo .
57001004	Spisil ora ya calbe wocol te Dios cu'un te c'alal ya jna'at ta stojol Dios ,
57001005	yu'un ca'iybeyej sc'oblal te sc'uxul awo'tan soc te sch'uhunel awo'tan ta stojol te Cajwaltic Jesús soc ta stojol spisil te mach'atic ch'ultesbilique ;
57001006	soc ya jc'ambe Dios te ha ta scuenta te jun ayotic ta sch'uhunel , yacuc ana' spisil te bintic lec ay cu'untic ta scuenta Cristo .
57001007	Bayel stse'elil co'tancotic soc smuc'ul co'tancotic yu'un te sc'uxul awo'tan , como ha'at ta acuenta , hermano , te yich'oj yip yo'tanic te mach'atic ch'ultesbilique .
57001008	Ha yu'un , aunque ya xhu' ya jpasat ta mandar ta scuenta Cristo yu'un spasel te bin lec ya sc'an pasele ,
57001009	ya calbat wocol ta scuenta sc'uxul awo'tan , ho'on , Pablohon , te mamalonix soc te ayon ta chuquel ta ora ini ta scuenta te Jesucristo .
57001010	Ya jc'oponat yu'un te jnich'an Onésimo , te ha jnich'an c'oht te c'alal ayon ta chuquele .
57001011	Ma ba tuhun awu'un ta nahil to , pero ta ora ini ya xtuhun cu'untic ta jchebaltic .
57001012	Ha ya jticombatix suhtel ta atojol ; ic'a ta atojol hichuc bin ut'il la awic'onix te ho'one .
57001013	Co'tanuc ya quic' joquin scuenta ajelol ya xc'oht te ya yac' sba ta a'batinel cu'un te bin ut'il ayon ta chuquel ta scuenta te lec yach'il c'ope .
57001014	Pero ma jc'an te hich ya jpas teme ma hichuc awo'tan , scuenta yu'un te coltayel awu'un ma sujeluc yac awa'iy , pero hich sc'anojel awo'tan .
57001015	Ha wan scuentahil te ay c'ahc'al loq'uem ta atojol , scuenta yu'un ha awu'un ya xhil spisil ora ,
57001016	ma hichuquix te bin ut'il moso , c'axuquix hich sc'oblal a te bin ut'il moso , hich te bin ut'il awermano te c'ux ta awo'tan , te ha nix hich bayel c'ux ya ca'iy ta co'tan te ho'one , pero c'axuc to xan hich ya xc'oht ta awo'tan , te bin ut'il jtuhl winic soc te bin ut'il awermano ta stojol Cajwaltic .
57001017	Ha yu'un teme jmohlol jbahtic , ic'a ta atojol hichuc te bin ut'il ho'on .
57001018	Teme ay bin chopol la spasbat , o teme ay sbet awu'une , ho'on me xawa'bon jtoj .
57001019	Ho'on Pablohon la jts'ihbay ta jc'ab : Ho'on ya jtojbat ( ma ha'uc ya jtahbat ta halel te ay abet cu'un te ha'ate ) .
57001020	Hich , hermano , ayuc bin ya jta awu'un ta scuenta te Cajwaltic ; muc'ubtesbon co'tan ta scuenta te Cajwaltique .
57001021	La jts'ihbabat yu'un sch'uhunej co'tan te yac ach'uhumbon jc'op , soc ya jna' te c'ax hich yac apas a te bin ut'il la jcalbate .
57001022	Soc chahpambon banti ya xc'ohon ta ohlanel ta ana , como sch'uhunej co'tan te ya x'ac'otonix bahel yu'un ya quilex , te bin ut'il yaquex ta sc'oponel Dios ta jcuenta .
57001023	Xcoltanucat laj yu'un te Epafras , te jmohlol ta chuquel ta scuenta te Cristo Jesús .
57001024	Soc xcoltanucat laj yu'un te Marcos , Aristarco , Demas soc te Lucas , te jmohloltac ta a'tel .
57001025	Te yutsil yo'tan te Cajwaltic Jesucristo ac'a sjoquin te espíritu awu'unic . Hichuc .
58001001	Te Dios bayel buelta soc bayel bin ut'il la sc'opon te antiguo jme'jtatic ta namey ta scuenta te jalwanejetic ;
58001002	pero ta ora yo'tic te slajibal c'ahc'al ayotic , ha la sc'oponotiquix ta scuenta te Snich'an , ha te la ya'be yu'untay spisil bintic ay , soc ha nix ta scuenta te la spas spisil bintic ay .
58001003	Ha sts'anabul yutsilal te Diose , ha mero slop'tayej sba a , soc spisil bintic ay ipajem ta scuenta yu'el te sc'ope . Te c'alal hu' yu'un stup'belotic stuquel te jmultic , la shuhcan sba ta swa'el-c'ab te Mach'a c'ax bayel yutsilal ta toyol ,
58001004	soc hich toyol xan c'oht yu'un te ch'ul a'batetic te bin ut'il c'ax toyol xan ay te sbihil a'bot yich' te bin ut'il yich'oj te ch'ul a'batetique .
58001005	Como ¿ mach'a ch'ul a'batil te hich halbot yu'un te Diose : Ha'at Jnich'anat , nax to nax ayinat cu'un , te xchi sc'oblale ? Soc la yal xan : Ho'on staton ya xc'ohon , soc ha jnich'an ya xc'oht , xchi .
58001006	Soc te c'alal Dios la sticon tal ta bahlumilal te Ba-nich'anil , hich la yal : Spisil te ch'ul a'batetic yu'un Dios ac'a sch'uhuntayic , xchi .
58001007	Soc hich la yalbe sc'oblal te ch'ul a'batetic : Ya yac' te pajal soc ic' ya xc'oht te ch'ul a'batetic yu'un , pajal soc yat c'ahc' ya xc'oht te a'batetic yu'une , xchi .
58001008	Pero hich ya yalbe sc'oblal te Nich'anil : Dios , te muc'ul-huctajibal awu'un sbahtel q'uinal ay . Te bastón yu'un te cuentahinel awu'un , ha bastón yu'un bintic toj ta pasel .
58001009	C'ux ta awo'tan te bin stojil ta pasel soc yac awihlay te bin chopole . Ha yu'un Dios , te Dios awu'un , la smalat ta aceite yu'un tse'el-o'tanil , xchi .
58001010	Soc la yal xan : Ha'at , Cajwal , ta shahchibal la awa'be yich'o-ip te bahlumilal , soc ha ya'tel ac'ab te ch'ulchane .
58001011	Ya xlajic , yan te ha'ate , atalel ayat ; spisil hich ya xpoco'ubic te bin ut'il muc'ul-c'u'ul ;
58001012	yac apac hich te bin ut'il c'u'ul ; yac ajeltay hich te bin ut'il mach'a ya sjeltay sc'u'-spac' . Yan te ha'ate atalel ayat atuquel , mayuc slajibal te awa'bilal , xchi sc'oblal .
58001013	¿ Mach'a ch'ul a'batil te hich halbot yu'un Dios : Huclan ta jwa'el-c'ab ha to c'alal ya cac' ta scajtajib awoc te acontra , te xchi sc'oblale ?
58001014	¿ Ma bal meleluc te spisil te ch'ul a'batetic ha espírituhetic te ayic ta a'batinel , te ticombilic ta scoltayel te mach'atic ya yich'ic te colele ?
58002001	Ha yu'un ya me sc'an te spisil co'tantic ya quich'tic ta cuenta te bintic ca'iyejtic , te manchuc ya xhowiyotic bahel .
58002002	Como teme ay yip te c'op te halbil ta scuenta te ch'ul a'batetic , soc te a'botic stojil castigo spisil te mach'atic la sch'ayic soc la sc'axuntayic mandar ,
58002003	¿ bin ut'il c'an ahnucotic loq'uel teme ma ba ya quich'tic ta cuenta te muc'ul colele ? Te colel ini , te nahil halbot sc'oblal yu'un te Cajwaltic , la yalbotic te melel te mach'atic la ya'iyic ,
58002004	soc ha nix Dios la yac' ta na'el te melel ta scuenta señahiletic , xchamet yo'tanic yu'un , jchahp a'teliletic , soc mahtaniletic yu'un te Ch'ul Espíritu te la spucticlan ha chican bin ut'il la sc'an yo'tan stuquel .
58002005	Te Dios ma ha'uc la ya'be scuentahin ch'ul a'batetic te yach'il bahlumilal te talel yac , te yacotcotic ta yalbeyel sc'oblale .
58002006	Pero ay banti mach'a hich la yal : ¿ Bin a te ants-winic yu'un te yac ana' , te yal-snich'an ants-winiquetic te yac acanantay ?
58002007	La apas jteb ma pajaluc soc ch'ul a'batetic , la awa'be scoronahin yutsilal soc ich'el ta muc'
58002008	soc la awac' spisil ta ye'tal yoc , xchi . Te bin ut'il la yac' spisil ta ye'tal yoc , mayuc bin la yihquitay te ma ba la ya'be scuentahin , aunque ma to ba ya quiltic te ay ta cuentahinel yu'un spisil bintic ay .
58002009	Pero ya quiltic te Jesús , te peq'uel xan ac'ot jtebuc yu'un te ch'ul a'batetic , te a'botix yutsilal soc ich'el ta muc' ta scaj te c'ax swocol ta lajel , scuenta yu'un ya ya'iy lajel yu'un jpisiltic ta scuenta yutsil yo'tan Dios .
58002010	Te Dios te spasoj soc te scuentahinej spisil bintic ay , ha stojil te la yac' te ts'acal c'oht ta scuenta swocol te mach'a la swehtesbe scolelic , te hich ya xhu' ya yic' bahel ta utsilal tsobol al-nich'anetic .
58002011	Como te mach'a ya xch'ulteswan soc te mach'atic ya yich'ic ch'ultesel , junax Static ; ha yu'un ma xq'uexaw te Jesús ta yalel te ha yermanotac ,
58002012	hich la yal : Ya calbe abihil te quermanotac ; ya jc'ayojtaybat awutsilal ta yohlil mach'atic stsoboj sbahic , xchi .
58002013	Soc hich la yal xan : Ya cac' smuc'ulin co'tan te Diose , xchi . Soc hich la yal xan : Li' ayon soc te al-nich'anetic la ya'bon te Diose , xchi .
58002014	Te bin ut'il ch'ich'-baq'uet te al-nich'anetic , ha nix hich la yac' sba te Jesús scuenta yu'un , ta scuenta te laj stuquel , tey ya slajin a te mach'a scuentahinej te lajele , ha te pucuje ,
58002015	soc tey ya yac' ta libre spisil mach'atic ayic ta mosohil ta spisil scuxlejalic ta scaj te ya xi'ic te lajele .
58002016	Jamal chican te ma ha'uc tal scoltay te ch'ul a'batetic , ha tal scoltay te sts'umbal Abraham .
58002017	Ha scuentahil te la sc'an te spisil pajal ay soc te yermanotac , scuenta yu'un muc'ul sacerdote ya xc'oht te ya xc'uxultaywan soc te jun yo'tan ta spasel te ya'tel Dios , yu'un ya stojbe smul te pueblo .
58002018	Te bin ut'il c'ax swocol yu'un te la ya'iy tsajel , hich ya xhu' yu'un scoltaybel mach'atic ayic ta tsajel .
58003001	Ha yu'un , quermanotac te ch'ultesbilex , te pajal ic'bilotic yu'un Dios , na'a me te Jesús , te jpuc-c'op soc muc'ul sacerdote , te ya caltic ta jamal te ha jch'uhunejtic ,
58003002	te jun yo'tan ta stojol te mach'a a'bot yich' ya'tel yu'un , hich te bin ut'il jun yo'tan te Moisés ta stojol spisil te na yu'un Dios .
58003003	Te Jesús c'ax hich ay ta ich'el ta muc' a te bin ut'il te Moisés , hich te bin ut'il c'ax hich ay ta ich'el ta muc' a te jpas-na te bin ut'il te nahe .
58003004	Como spisil nahetic ay mach'a pasot yu'un , pero ha Dios te la spas spisil bintic ay .
58003005	Te Moisés , te bin ut'il ha a'bat , jun yo'tan ay ta spisil te na yu'un Dios , soc la yal ta testigo-c'op te bin ya yich' halel ta patil .
58003006	Yan te Cristo , te bin ut'il ha nich'anil , jun yo'tan scuentahimbeyej te na yu'un Dios . Ho'otic te snahotic , teme stalel ay c'alal ta slajibal c'ahc'al te smuc'ul co'tantic soc te ya xtohy q'uinal ca'iytic yu'un te bin yacotic ta smahliyel .
58003007	Ha yu'un , hich te bin ut'il ya yal te Ch'ul Espíritu : Teme yac awa'iybeyic sc'op yo'tic ,
58003008	ma me tulanuc xawac' awo'tanic , hich te bin ut'il la stoy sbahic ta yorahil tsajel ta jochol taquin q'uinal ,
58003009	te banti la stsajon yilic te antiguo ame'atatic , la spasonic ta prueba soc cha'winic ( 40 ) ha'bil la yilbonic te ca'tele .
58003010	Ha scuentahil te ilinon ta stojol te jcaj ts'umbalil ini , hich la jcal : Jc'axel howiyem yo'tanic , ma sna'beyic sba te behetic cu'un , xchihon .
58003011	Ha yu'un la jcal ta jamal ta scuenta quilimba : Mayuc bin ora ya x'ochic ta banti ay te cux-o'tanil cu'une , xchi .
58003012	Ha yu'un tsahtaya me abahic , quermanotac , te ma me ayuc mach'a ay chopol yo'tan te ma sch'uhun , te ya spit sba ta stojol te cuxul Dios .
58003013	Jujun c'ahc'al talel c'axel a'beya abahic yip awo'tanic , te c'alal yac to ta halel : Yo'tic , te xchihe , scuenta yu'un ma me ayuc mach'a ya xtulanub yo'tan ta scuenta lo'loyel yu'un mulil ,
58003014	como jun c'ohemotic soc Cristo teme quich'ojtic c'alal ta slajibal c'ahc'al te smuc'ul co'tantic te ay cu'untic ta shahchibal .
58003015	Hich te bin ut'il la yich'ix halel : Teme yac awa'iybeyic sc'op yo'tic , ma me tulanuc xawac' awo'tanic , hich te bin ut'il la stoy sbahic , xchi .
58003016	¿ Mach'atic a te la ya'iyic soc te la stoy sbahic ta stojol ? ¿ Ma bal ha'uc spisil te mach'atic ic'otic loq'uel tal ta sq'uinal Egipto yu'un te Moisés ?
58003017	Soc ¿ mach'atic a te ilinem Dios ta stojolic cha'winic ( 40 ) ha'bil ? ¿ Ma bal ha'uc te mach'atic la sta smulic , te hil sbaq'uetalic ta jochol taquin q'uinal ?
58003018	Soc ¿ mach'atic a te jc'axel halbotic yu'un Dios te ma ba ya x'ochic ta cux-o'tanil yu'une ? ¿ Ma bal ha'uc te mach'atic la sc'axuntaybeyic te sc'ope ?
58003019	Ha yu'un ya quiltic te ma ba hu' yochelic ta scaj te ma ba la sch'uhunique .
58004001	Ha yu'un , te bin ut'il cuxul to te bin yaloj ta jamal , te ya xhu' ya x'ochotic te banti ay te cux-o'tanil yu'une , ac'a jtsahtay jbahtic te ma me ayuc mach'a ma ba ya sta sc'ohel .
58004002	Como hich nix halot ca'iytic te lec yach'il c'op , hich te bin ut'il halbot ya'iyique ; pero tojol c'oht te la ya'iyic , como ma ba la snuhp'in soc sch'uhunel yo'tanic te bin halbot ya'iyique .
58004003	Yan te jayebotic te jch'uhunejtiquix ya xhu' ya x'ochotic ta banti ay te cux-o'tanil , hich te bin ut'il yaloj te Diose : Ha yu'un la jcal ta jamal ta scuenta quilimba : Mayuc bin ora ya x'ochic ta banti ay te cux-o'tanil cu'une , xchi , aunque hu'emix ya'tel c'alal to ta shahchibal te bahlumilale ,
58004004	como ay banti hich la yalbe sc'oblal te shuquebal c'ahc'al : Ta shuquebal c'ahc'al la scux yo'tan Dios yu'un spisil ya'tel , xchi .
58004005	Soc hich ya yal yan buelta : Ma x'ochic ta banti ay te cux-o'tanil cu'une , te xchihe .
58004006	Ha yu'un ya to sc'an te ay mach'atic ya x'ochic te banti ay te cux-o'tanil , yan te mach'atic nahil halbot ya'iyic te lequil c'op , ma ba ochic ta scaj te la sc'axuntayic mandar .
58004007	Ha yu'un Dios la slehbe yan sc'ahc'alel , ha'ix te : Yo'tic , xchi , te halbot sc'oblal yu'un David bayel ha'bil ta patil , te c'alal hich la yal : Teme yac awa'iybeyic sc'op yo'tic , ma me tulanuc xawac' awo'tanic , te xchihe .
58004008	Te ha'uc te Josué la yac'ticlambe cux-o'tanil te israeletic , te Dios ma ba la yalbe sc'oblal yan sc'ahc'alel te hichuque .
58004009	Ha yu'un ay to te cux-o'tanil yu'un te pueblo yu'un Dios ,
58004010	como te mach'a ochemix ta cux-o'tanil ya scuxix yo'tan yu'un te ya'tel , hich te bin ut'il la scux yo'tan Dios yu'un te ya'tele .
58004011	Ha yu'un ac'a me cac'tic fuersa te yacuc x'ochotic ta banti ay te cux-o'tanil , scuenta yu'un mayuc mach'a ya xyahl ta scuenta sc'axuntayel c'op hich te bin ut'il la spasique .
58004012	Cuxul te sc'op Dios soc ay yu'el ya x'a'tej , c'ax hich ya xbojawan a te bin ut'il espada te scha'bunjehchel ay ye te ya sta c'ohel ta c'ubul banti ya sjat te ch'uhlelal soc te espíritu , ya sjat te sts'acomba baq'uet soc stanahul , ya stsahtay te jpensartic soc bintic ya sc'an ya spas te co'tantique .
58004013	Mayuc bin pasbil te ma ba ya x'ilot yu'un Dios ; spisil jamal chican ta ilel ta sit te Mach'a ya xc'ohotic ta pasbeyel cuenta yu'une .
58004014	Ha yu'un , te bin ut'il ay muc'ul sacerdote cu'untic te sohl bahel ta ch'ulchan , ha te Jesús te Snich'an Dios , ma me xquihquitaytic te bin jch'uhunejtique .
58004015	Como te muc'ul sacerdote cu'untic ma yu'unuc ma sna'botic yo'bolil jbahtic yu'un te mayuc quiptic , como hich nix la ya'iy tsajel ta spisil hich te bin ut'il te ho'otic , pero ma ba stahoj smul stuquel .
58004016	Ha yu'un junuc co'tantic ac'a nopojucotic bahel ta stojol te muc'ul-huctajibal yu'un Dios banti ay yutsil-o'tanil , scuenta yu'un ya jtahtic c'uxultayel soc yu'el te ya scoltayotic ta yorahil te jwocoltique .
58005001	Spisil te muc'ul sacerdotehetic tsahbilic ta yohlil winiquetic soc yich'oj ya'telic te ya xc'opoj yu'unic ta stojol Dios soc te ya ya'behic Dios mahtaniletic soc milbil mahtaniletic yu'un stojel mulil .
58005002	Ya xhu' ya xcuhch yu'un te mach'atic ma sna'ic stsahtayel sbahic soc te mach'atic ya xhowiyic , como ha nix hich mayuc yip ,
58005003	ha scuentahil te ya sc'an ya yac' milbil mahtaniletic yu'un stojel smul soc stojel te smul te pueblo .
58005004	Mayuc mach'a stuquel-o'tan nax ya yac' sba ta muc'ul sacerdotehil , ya sc'an ya x'ic'ot yu'un Dios , hich te bin ut'il ic'ot te Aarón .
58005005	Ha nix hich te Cristo , ma ba la sle yutsilal stuquel yu'un ya yotses sba ta muc'ul sacerdote , pero hich halbot yu'un Dios : Ha'at jnich'anat ; nax to nax ayinat cu'un , xchi sc'oblal .
58005006	Soc hich te bin ut'il ya yal ta yan lugar : Ha'at sacerdotehat sbahtel q'uinal , hich te bin ut'il te Melquisedec , xchi .
58005007	Te c'alal ay ta bahlumilal ta scuxlejal a te Cristo , tulan awon soc oc' ta sc'oponel te Mach'a ya xhu' ya x'ac'to ta libre yu'un lajel , soc a'iybot sc'op ta scaj te peq'uel la yac' sba .
58005008	Aunque ha Nich'anil , tey la snop sch'uhunel mandar a ta scuenta te c'ax bayel swocol ;
58005009	soc te c'alal ts'acal c'oht , ha J'ac'-colel c'oht scuenta sbahtel q'uinal yu'un te mach'atic ya sch'uhumbeyic smandar ,
58005010	soc a'bot yich' ya'tel yu'un Dios ta muc'ul sacerdotehil hich te bin ut'il Melquisedec .
58005011	Ay to bayel bin ya jc'an ya calbecotic sc'oblal , pero wocol ta jambeyel sc'oblal como ma ba ya xnohp awu'unic ta ora .
58005012	Ya sc'an te ha'uquex yac awa'iyiquix p'ijubteswanej te bin ut'il ayix ora te ach'uhunejique , pero ya sc'an te yac awich'ic xan p'ijubtesel a te bin ut'il ay te shahchibal ta nopel te sc'op Diose . Ya to xtuhun awu'unic chu'ul , ma ha'uc te tulan we'elil .
58005013	Spisil te mach'atic cuxulic to ta chu'ul ma sna'beyic scuentahil te nohptesel yu'un te bin lec ta pasel , como alal to .
58005014	Yan te mach'atic muq'uiquix ha ya xtuhun yu'unic te tulan we'elil , ha te mach'atic ta scuenta spasulanel la snopic stsahtayel te bintic lec soc te bintic ma lecuque .
58006001	Ha yu'un ac'a hiluc cu'untic te bintic shahchibal ay ta nopbeyel sc'oblal Cristo , behbehucotic me ta muc'ubel bahel , ma me jcha'pastic xan te yich'o-ip , ha te suhtesel-o'tanil yu'un a'teliletic te ya x'ac'awan ta lajel , te sch'uhunel Dios ,
58006002	snopbeyel sc'oblal ich'-ha' , scajanel c'abal ta stojol yan , te cha'cuxajel yu'un mach'atic chamenic , soc castigo scuenta sbahtel q'uinal .
58006003	Hich me ya jpastic , teme hich ya sc'an te Diose .
58006004	Te mach'atic sacub q'uinal ta stojolic , te la ya'iybe sbuhts' te mahtanil yu'un ch'ulchan , te a'bot yich'ic te Ch'ul Espíritu ,
58006005	soc te la ya'iybeyic yutsil te sc'op Dios soc te yip te yach'il bahlumilal te talel yac ,
58006006	teme ya xcha'yahlic , ma xhu'ix ta suhtesbeyel yo'tanic , como ha'ic nix la scha'aq'uic xan ta lajel ta cruz te Snich'an Dios soc la yaq'uic xan ta labanel ta comonsitil .
58006007	Te lumq'uinal te ya yuch' te ha'al te bayel buelta ya xco tal tey a , soc te ya yac' ts'unub awaletic te ya xtuhun yu'un te mach'atic la schahpanic te lume , ya yich' bendición yu'un Dios .
58006008	Yan te lumq'uinal te ya xcol ch'ix soc ha'mal tey a mayuc bin ya xtuhun a , soc quechel yich'bel bohlc'optayel soc ya me yich' chiq'uel .
58006009	Aunque hich ya calcotic , te ha'ex te c'uxex ta co'tancotic , jna'ojcotic te lec xan ac'oblalic soc te ayex ta scuenta te colele .
58006010	Ma yu'unuc te ma tojuc yo'tan te Dios , te ya sch'ay ta yo'tan te awa'telic soc te sc'uxul awo'tanic te la awaq'uic ta ilel ta scuenta sbihil , te bin ut'il la awac' abahic ta a'batinel ta stojol te mach'atic ch'uhltesbilic , soc te hich nix yaquex ta spasel c'alal ora .
58006011	Pero ha ya jc'ancotic te tuhlutuhlex hich nix yac awo'tantayic spasel c'alal to ta slajibal ora , scuenta yu'un hich me ya xc'oht ta acuentahic a te bin jun awo'tanic yac amahlibelic ,
58006012	scuenta yu'un ma ba ya xch'ajubex , ha yac anopbeyic yo'tan te mach'atic te ta scuenta sch'uhunel yo'tanic soc te jun yo'tanic yaquic ta mahlab , ya yich'ic te bintic yaloj ta jamal te Diose .
58006013	Como te Dios , c'alal la yalbe te Abraham te ay bin ya ya'be , te bin ut'il mayuc yan mach'a toyol xan ay te ya yal ta jamal ta scuenta , la yal sba ta jamal ta scuenta stuquel , te hich la yal :
58006014	Ya me ca'bat bayel bendición soc ya me cac' p'ohluc ats'umbal , xchi .
58006015	Te bin ut'il te Abraham jun yo'tan la smahliy , la sta te bin halbote .
58006016	Te ants-winiquetic ay bin ya yalic ta jamal ta scuenta te mach'a toyol xan ay yu'unic , soc te bin la yich' halel ta jamal ya yac' ta na'el te ha melel , hich ya xlaj c'op abi .
58006017	Ha nix hich te Diose , te bin ut'il la sc'an te jamal ya ya'be sna'ic te mach'atic ya xbaht yich'ic te bin halbil yu'un te ma xyanij te bin snopoj ta yo'tan , la yal ta jamal te ha melel .
58006018	Ha yu'un ta scuenta te cheb ini te ma xyanij sc'oblal , te ma xhu' ya spas lot yu'un te Diose , te ho'otic te jnohpojemotic bahel ta stojol ay bayel yip co'tantic te ya cu'untaytic te smuc'ul-o'tanil te ay ta jtojoltique .
58006019	Te smuc'ul-o'tanil ini ha ancla c'ohem yu'un te jch'uhleltic , te stalel ay soc ma syuc' sba , te ya x'och bahel c'alal ta yutil te stsalul pac' ta templo ,
58006020	ta banti nahil och bahel cu'untic te Jesús ta jcuentatic , te yich'oj ya'tel ta muc'ul sacerdote sbahtel q'uinal , hich te bin ut'il te Melquisedec .
58007001	Te Melquisedec , ha ajwalil yu'un Salem soc sacerdote yu'un te Dios te mero toyol ay ; ha loc' sta ta be te Abraham te c'alal suht tal ta stsalel te ajwaliletic , soc la ya'be bendición .
58007002	Hich te Abraham la ya'be te Melquisedec jun ta slajunebal ta spisil . Te bin ya sc'an ya yal te sbihile , ha ajwalil yu'un te bin stojil ta pasel , xchi , soc te bin ut'il ajwalil yu'un Salem , ha ajwalil yu'un lamal q'uinal , xchi .
58007003	Ma chicanuc sme' stat soc ma chicanuc sts'umbal ; ma chicanuc shahchibal soc ma chicanuc slajibal . Hich pajal soc te Snich'an Dios , sbahtel q'uinal ay ta sacerdotehil .
58007004	Na'ahic me te bin ut'il mero muc' sc'oblal te Melquisedec , te ha a'bot yu'un te tatil Abraham jun ta slajunebal te bin spojoj talele .
58007005	Melel te sts'umbal Leví te ay ya'telic ta sacerdotehil , pasbilic ta mandar ta yich'el jun ta slajunebal te bin ay yu'un te pueblo , ha te yermanotac , aunque ha'ic nix sts'umbalic Abraham te yermanotaque .
58007006	Yan te Melquisedec , te ma junuc sts'umbal soc stuquel , la yich' ta sc'ab Abraham te jun ta slajunebal soc la ya'be bendición te mach'a ay ta scuenta te bin yaloj te Diose .
58007007	Soc spisilic ya sna'ic , te mach'a peq'uel ay ya x'a'bot bendición yu'un te mach'a toyol xan aye .
58007008	Te levitahetic ha winiquetic te ya xlajic , ya yich'ic te jun ta slajibal , yan te Melquisedec te ya xhalot ta testigo-c'op te cuxul , ha la yich' te jun ta slajunebal .
58007009	Ya xhu' ya caltic , te Leví , te ya yich' te jun ta slajunebal , ha la ya'be te Melquisedec ta scuenta Abraham te jun ta slajunebal ,
58007010	como te Leví ay to ta sbaq'uetal a te Abraham te c'alal loc' ta tahel ta be yu'un Melquisedec .
58007011	Te ha'uc lec c'ohtic ta scuenta te ya'tel ta sacerdotehil yu'un Leví ( te ha ta scuenta la yich' te Ley te pueblo ) ¿ bin yu'unix a te weht yan mach'a la yich' ya'tel ta sacerdotehil hich te bin ut'il Melquisedec , te ma hichuc te bin ut'il Aarón ?
58007012	Como teme ya xjelon te ya'tel ta sacerdote , ha nix hich ya sc'an ya xjelon te ley .
58007013	Te Cajwaltic , te mach'a hich halbil sc'oblal , ha yan jchahp ts'umbalil a , mayuc mach'a tey ay a te a'tej ta scajtajib ta chiq'uel mahtanil .
58007014	Como chican te Cajwaltic ha sts'umbal Judá , te mayuc bin la yal te Moisés te ya yich' ya'tel ta sacerdotehil .
58007015	Ha jamal xan ya xchicnaj te bin yacotic ta yalel teme ya xhahch yan sacerdote te pajal soc Melquisedec ,
58007016	te ma ba la yich' ya'tel ta sacerdotehil ta scuenta te ley yu'un winiquetic , pero ha ta scuenta te yip te cuxlejal te ma xlaje .
58007017	Hich ya xhalot ta testigo-c'op : Ha'at sacerdotehat sbahtel q'uinal , hich te bin ut'il te Melquisedec , te xchihe .
58007018	Hich laj sc'oblal te mandaril ay ta nahil to ta scaj te mayuc yip soc mayuc bin tuhun yu'un a ,
58007019	( como mayuc bin jc'axel lecub yu'un te Ley ) , hich chicnaj yan smuc'ul-o'tanil te ha lec xan , te ha ta scuenta te ya xnohpojotic ta stojol te Diose .
58007020	Hich c'oht ta pasel ta scuenta te bin la yal ta jamal te Diose ; yan te sacerdotehetic ma ba a'bot yich' ya'telic ta scuenta te bin la yal ta jamal ;
58007021	pero te Jesús la yich' ya'tel ta sacerdote ta scuenta te bin la yich' halel ta jamal , te c'alal hich halbot : Jamal yaloj te Cajwaltic , ma ba ya sut sc'op : ha'at sacerdotehat sbahtel q'uinal , hich te bin ut'il te Melquisedec , xchi sc'oblal .
58007022	Ha yu'un te Jesús la yac' c'ohtuc ta pasel chapbil-c'op te c'ax lec xan a .
58007023	Te yantic sacerdotehetic ay bayelic , yu'un ma ba hu' ya xhilic xan ta a'tel ta scaj te ya xchamic ;
58007024	yan te Jesús te stalel ay , ma xyanij te sacerdotehil yu'une .
58007025	Ha scuentahil te ya xhu' ya scoltay sbahtel q'uinal te mach'atic ya xnohpojic ta stojol Dios ta scuenta , como stalel cuxul yu'un ya xc'opoj ta scuentahic .
58007026	Ya xtuhun cu'untic te muc'ul sacerdote te ch'ultesbil , te mayuc smul , parte ay yu'un jmulawiletic soc c'ax hich toybot sc'oblal a te bin ut'il te ch'ulchane .
58007027	Ma hichuc ay te bin ut'il te yantic muc'ul sacerdotehetic te jujun c'ahc'al nahil ya ya'be milbil mahtaniletic scuenta stojel smulic , patil ya ya'be yu'un te pueblo ; como te Jesús junax buelta la yac' milbil mahtanil scuenta sbahtel q'uinal te c'alal la yac' sba ta lajel .
58007028	Como te Ley ya yotses ta muc'ul sacerdote winiquetic te mayuc yipic ; pero te bin la yich' halel ta jamal , te ha patil yu'un te Ley , ha la yotses te Nich'anil te c'ax lec c'oht sbahtel q'uinal .
58008001	Yo'tic , te bin tulan sc'oblal te yacotcotic ta yalel , ha te ayix te muc'ul sacerdote cu'untic te c'oht shuhcan sba ta swa'el-c'ab ta smuc'ul-huctajib te Mach'a c'ax bayel yutsilal ta ch'ulchan .
58008002	Ayix ta a'tel ta ch'ul awilal , ha te smelelil nahilpac' templo te pasbil yu'un Cajwaltic , ma ha'uc pasbil yu'un winiquetic .
58008003	Spisil te muc'ul sacerdotehetic tsahbilic yu'un ya ya'beyic mahtaniletic soc milbil mahtaniletic te Diose , ha scuentahil te la sc'an te ha nix hich ay bin la ya'be smahtanin Dios te Jesucristo .
58008004	Te li'uc ay ta bahlumilal , ma ba ay ta sacerdotehil te hichuque , como ay sacerdotehetic te ya'telinejic ya'beyel smahtan Dios hich te bin ut'il ya yal te Ley .
58008005	Te ya'telic ha seña soc ha yaxinal te bintic ay ta ch'ulchan , hich te bin ut'il a'bot sna' te Moisés c'alal hahch spas te nahilpac' templo , te hich halbot : Ilawil , pasa spisil hich te bin ut'il ay te seña la jca'bat awil ta wits , te xchihe .
58008006	Pero yo'tic c'ax lec xan te ya'tel yich'oj Jesús , hich te bin ut'il c'ax lec xan te chapbil-c'op te ha Jc'asesej-c'op yu'une , te la yich' aq'uel ta scuenta te bin yaloj Dios te ha c'ax lec xane .
58008007	Te yu'unuc mayuc bin jihnem yu'un te shahchibal chapbil-c'op , ma ba la yich' chapel te schebal te hichuque .
58008008	Hich la yal te Dios te c'alal la stij ta c'op te israeletique : Ya me sta yorahil , xchi te Cajwaltic , te ya jchap yach'il chapbil-c'op soc te na yu'un Israel soc yu'un Judá .
58008009	Ma hichuc te bin ut'il te chapbil-c'op la jchap soc te antiguo sme'static te c'alal la jnit loq'uel ta sc'abic ta sq'uinal Egipto . Como ma ba jun yo'tanic ta stojol te chapbil-c'op , ha yu'un la jquihquitayic hilel , xchi te Cajwaltique .
58008010	Ha yu'un hich ay te chapbil-c'op ya jpas soc te na yu'un Israel ta patil , xchi te Cajwaltic : Ya cac' ta spensaric te leyetic cu'un , ya jts'ihbabe ta yo'tanic ; ho'on Dioson yu'unic ya xc'ohon , soc ha pueblo cu'un ya xc'ohtic .
58008011	Mayuc mach'a ya snohptes te spat-xuhc , soc mayuc mach'a hich ya yalbe te yermano : Na'beya sba te Cajwaltic , te ya yute , como spisilic ya me sna'bonic jba , muc' biq'uitetic .
58008012	Yu'un ya jpasbe perdón yu'un te bintic ma stojiluc ya spasic soc ma jaymehl ya jna'be xan te smulique , xchi te Diose .
58008013	Te bin ut'il la yal : Yach'il chapbil-c'op , te xchihe , yu'un nix lajix sc'oblal a te bin nahil chapbile ; te bin lajix sc'oblal soc te ya xpoco'ub , nopol ya xch'ayix bahel .
58009001	Te nahil chapbil-c'op yich'oj mandariletic yu'un ch'uhuntayel te Dios soc ay ch'ul awilal ta bahlumilal ,
58009002	como hich chahpambil te Nahilpac' Templo : te sba-tsahlal , te Ch'ul Awilal sbihil , tey ay a te scajtajib c'ahc' , te mesa soc te panetic ac'bilic ta stojol Dios .
58009003	Ta spat te schebal stsahlul pac' ay te Mero Ch'ul Awilal sbihil
58009004	te banti ay te schic'ojbil pom pasbil ta oro soc te scaxahul te chapbil-c'op te swohlol potsbil ta oro , ta banti q'uejticlambil jun oxom pasbil ta oro te yich'oj te maná , soc tey ay a te snahbate' Aarón te nichin soc te cha'pehch ton yu'un te chapbil-c'ope .
58009005	Ta sba te scaxajul ay querubinetic yu'un te yutsilal Dios te la yaxintesic te yawil stahel perdón . Ma xhu' ya calbecotic sc'oblal spisil ta ora ini .
58009006	Te c'alal chahpambil ta spisil , ta sba-tsahlal te Nahilpac' Templo jujun c'ahc'al ya x'ochic tey a te sacerdotehetic ta spasel te ya'telic yu'un sch'uhuntayel te Diose .
58009007	Pero ta scha'tsahlal junax buelta ta jujun ha'bil ya x'och tey a te muc'ul sacerdote , ya yich' ochel ch'ich' te ya yac' ta stojol Dios yu'un stojel smul soc yu'un smul te pueblo te ma yolojuc la spasique .
58009008	Hich ac'ot ta na'el yu'un te Ch'ul Espíritu te ma to chicanuc sbehlal te Mero Ch'ul Awilal , te c'alal teq'uel to te sba-tsahlal te Nahilpac' Templohe .
58009009	Ha seña c'ohem cu'untic ta ora ini , te bin ut'il te smahtan Dios soc te milbil mahtaniletic ma xhu' ya slecubtesbe yo'tan te mach'a ya sch'uhuntay te Diose ,
58009010	como ha nax sc'oblal we'el-uch'el , te bintic ut'il la spoc sbahic , soc te mandariletic scuenta baq'uet ; ha ac'bilic ha to c'alal ya sta yorahil te ya yich' ach'ubtesel te bintic aye .
58009011	Pero c'alal chicnaj te Cristo , te muc'ul sacerdote yu'un te bintic lec talel yaque , tey och a ta nahilpac templo te c'ax muc' soc te c'ax lec , te ma pasbiluc ta c'abal , te ma li'uc ay ta bahlumilal .
58009012	Ma ba och ta scuenta sch'ich'el tat tentsunetic o jcolel wacaxetic , ha och ta scuenta sch'ich'el nix stuquel , och bahel junax buelta ta Mero Ch'ul Awilal , te bin ut'il wehtemix yu'un te colel scuenta sbahtel q'uinal .
58009013	Como te sch'ich'el torohetic soc tat tentsunetic soc te stanul te jcolel wacax te la yich' tsihtsinel ta stojol te mach'atic bohloben sc'oblalic , teme la slecubtesbe sbaq'uetalic ,
58009014	¿ ha'uc to balix a te sch'ich'el te Cristo , te ha ta scuenta te Espíritu sbahtel q'uinal ay la yac' sba ta lajel ta stojol Dios scuenta milbil mahtanil te mayuc bin jihnem , ya spocbeyex awo'tanic yu'un awa'telic scuenta lajel , scuenta yu'un yac awac' abahic ta a'batinel ta stojol te cuxul Diose ?
58009015	Ha scuentahil te ha Jc'asesej-c'op yu'un yach'il chapbil-c'op te Cristo , scuenta yu'un te mach'atic ic'bilic ya x'a'bot yich'ic sbahtel q'uinal te bin yaloj te Diose . Hich ya xc'oht ta pasel yu'un te laj te Cristo yu'un ya yac'ticlan ta libre yu'un te mulil spasojic c'alal cuentahimbilic to yu'un te nahil chapbil-c'op .
58009016	Como teme pasbil hilel jun testamento , ha to ya xc'oht ta pasel a teme cham te mach'a la spas ,
58009017	como ha to ya xc'oht ta pasel a te c'alal ya xcham te mach'a la spas , ma to ayuc sc'oblal a te c'alal cuxul to .
58009018	Ha scuentahil te ay ch'ich' la yich' malel c'alal la yich' chapel te nahil chapbil-c'op ,
58009019	como te c'alal laj yo'tan te Moisés ta yalbeyel ya'iyic spisil te pueblo te mandariletic , la stsac ta sc'ab te sch'ich'el jcolel torohetic soc tat tentsunetic , soc la yich' talel ha' soc tsajal stsotsel tuminchij soc hisopo-te' , la stsihtsin a te libro yu'un te mandariletic soc spisil te pueblo ,
58009020	hich la yal : Ha ch'ich' ini yu'un te chapbil-c'op te yalbeyejex ta mandar te Diose , xchi .
58009021	Soc ha nix hich la stsihtsin ta ch'ich' te Nahilpac' Templo soc spisil bintic tuhun yu'un te ya'tele .
58009022	Como ya yal te Ley te jteb ma spisiluc ya sc'an ya yich' lecubtesel ta ch'ich' ; teme ma ba ya yich' malel ch'ich' , mayuc perdón .
58009023	Hich la sc'an ya yich'ic lecubtesel te bintic señahiletic yu'un te bintic ayic ta ch'ulchan ; yan te bintic ayic ta ch'ulchan la sc'an milbil mahtanil te c'ax lec xan a .
58009024	Como te Cristo ma ba och bahel ta ch'ul awilal pasbil ta c'abal , te ha seña te smelelil ch'ul awilal , tey nix och bahel ta ch'ulchan , yu'un ya stehc'an sba ta stojol Dios ta jcuentatic .
58009025	Ma yu'unuc te bayel buelta ya yac' sba ta lajel , hich te bin ut'il jujun ha'bil te muc'ul sacerdote ya x'och bahel ta Mero Ch'ul Awilal soc ch'ich' te ma ha'uc yu'une .
58009026	Te hichuque , la sc'an te bayel buelta ya xc'ax swocol te Cristo yalel c'alal ta shahchibal to tal bahlumilal . Pero yo'tic te slajibalix ha'biletic , jmehl nax xtaluc yac' sba ta lajel ta sch'ayel mulil .
58009027	Jmehl nax ya xchamic ants-winiquetic , patil ay ich'el ta c'op ,
58009028	ha nix hich te Cristo , jmehl nax la yac' sba ta lajel yu'un sch'aybeyel smul tsobolic ; soc ya xcha'tal xan , pero ma yu'unuc sch'ayel mulil , ha ya xtal scoltay te mach'atic yac smahliybelic .
58010001	Como te Ley , te bin ut'il ha yaxinal te bintic lec te talel yac , te ma ha'uc mero smelelil te bintic aye , ma xhu' yu'un ya slecubtes te mach'atic ya xnopojic ta scuenta te milbil mahtanil ya yich' aq'uel ta jujun ha'bil .
58010002	Te hichuque , ya xlaj ta aq'uel te mahtanil , como te mach'atic ya sch'uhuntayic , teme pocbiliquix , ma ba ya ya'iyiquix ta yo'tanic te ay smulique .
58010003	Pero te milbil mahtanil te ya yich' aq'uel jujun ha'bil ya ya'be sna'ic te muliletic ,
58010004	como ma xhu' yu'un sch'ayel mulil te sch'ich'el torohetic soc tat tentsunetic .
58010005	Ha scuentahil hich la yal te Cristo te c'alal hul ta bahlumilal : Ma ba la ac'an milbil mahtanil soc yan mahtanil ; ha la achahpambon jbaq'uetal .
58010006	Ma ba lec awo'tan yu'un chic'bil mahtaniletic soc te mahtaniletic yu'un stojel mulil .
58010007	Ha yu'un la jcal : Ilawil , talemon , Dios cu'un , yu'un ya jpasbat bin ya sc'an awo'tan , hich te bin ut'il ts'ihbabil jc'oblal ta balbil hun , xchi .
58010008	Te bin ut'il nahil la yal : Ma ba la ac'an soc ma ba lec awo'tan yu'un milbil mahtaniletic , yan mahtaniletic , soc mahtaniletic scuenta stojel mulil , ( aunque ya yal ta mandariletic te hich ya sc'an aq'uele ) ,
58010009	soc ta patil la yal : Ilawil , talemon , Dios cu'un , yu'un ya jpasbat te bin ya sc'an awo'tan , xchi , hich la sloq'ues te bin nahil ay , yu'un ya yich' hahchel te schebale .
58010010	Ta scuenta te hich la sc'an yo'tan te Jesucristo , la jquich'tic lecubtesel ta scuenta te jmehl nax la yac' ta milbil mahtanil te sbaq'uetal ta scuenta sbahtel q'uinal .
58010011	Spisil te sacerdotehetic jujun c'ahc'al ya ya'telinic yac'ticlanel te milbil mahtaniletic te ma xhu' ya xch'ay mulil yu'une .
58010012	Yan te Cristo jmehl nax la yac' sba scuenta milbil mahtanil yu'un muliletic , patil la shuhcan sba ta swa'el-c'ab te Diose .
58010013	Ta hich ora bahel yac ta smahliyel te ha scajtajib yoc ya xc'oht te scontratac ,
58010014	como ta scuenta junax milbil mahtanil la slecubtes sbahtel q'uinal te mach'atic ch'ultesbilique .
58010015	Ha nix hich ya yalbotic ta testigo-c'op te Ch'ul Espíritu , como nahil la yal :
58010016	Ha ini te chapbil-c'op ya jpas soc te c'alal ya sta sc'ahc'alel , xchi te Cajwaltic : Ya ca'be ta yo'tanic te mandariletic cu'un , soc ya jts'ihbabe ta spensaric , xchi .
58010017	Soc hich la yal xan : Ma jaymehl ya jna'be xan te smulic soc te sc'axun-mandaric , xchi .
58010018	Ha yu'un te banti pasbilix perdón yu'unic , ma xtuhunix yan milbil mahtanil yu'un stojel mulil .
58010019	Ha yu'un , quermanotac , jun co'tantic ya xhu' ya x'ochotic bahel ta Mero Ch'ul Awilal ta scuenta sch'ich'el te Jesucristo ,
58010020	ta scuenta te yach'il be te cuxul ay , te la sjambotic ochel ta tsahlul pac' , ha te sbaq'uetale .
58010021	Soc ay muc'ul sacerdote cu'untic te scuentahinej te na yu'un Dios .
58010022	Ha yu'un jun co'tantic ac'a nohpojucotic bahel ta stojol Dios soc lec sch'uhunel co'tantic , pocbiluc me loq'uel spisil sbohlil co'tantic soc pocbiluc ta lequil ha' te jbaq'uetaltique .
58010023	Ayuc me yip co'tantic spisil ora ta stojol te bin calojtic te yacotic ta smahliyel , ma me xchebetuc co'tantic , como ma xch'ay te bin yalojix te Diose .
58010024	Soc ac'a jnoptic bin ut'il talel c'axel ya juc jbahtic ta c'uxultaywanej soc ta spasel lequil a'teliletic ,
58010025	ma me jquehchantic te ya jtsobilan jbahtic , hich te bin ut'il ay c'ahyemic ta spasel , talel c'axel ac'a jtsits jbahtic ; soc c'axuc hich ay sc'oblal awu'unic a , te bin ut'il yac awilic te yac ta talel te yorahil ya xtal te Cajwaltique .
58010026	Teme colojtic ya jlehulan jmultic te bin ut'il jna'ojtiquix te smelelil c'ope , mayuquix yan milbil mahtanil yu'un stojel te muliletic ,
58010027	ha xanix te castigo te xiweltic sba soc te c'ahc' te xpululet ta tihlel te ya slajinlan mach'atic scontrahinejic te Diose .
58010028	Te mach'a ya sc'axuntaybe te Ley yu'un Moisés jc'axel ya x'ac'ot ta lajel ta scuenta cheb oxeb testigo .
58010029	¿ Ma bal c'axemuc to xan hich castigo ya yich' a te mach'a ya sts'o'ts'o'tec' te Snich'an Dios , soc te chopol sc'oblal ya ya'iy te sch'ich'el te chapbil-c'op te yich'oj ch'ultesel a , soc te ya scontrac'optay te Espíritu yu'un yutsil-o'tanil ?
58010030	Como ya jna'betic sba te mach'a hich yaloj : Ho'on ay ta jcuenta spaquel c'abal , ho'on ya ca'be stoj , xchi , soc te hich la yal xan : Te Cajwaltic ya me yich' ta c'op te pueblo yu'une , te xchihe .
58010031	¡ Xiweltic sba teme ay mach'a ya x'ipaj ta sc'ab te cuxul Diose !
58010032	Pero na'ahic me te bin c'oht ta atojolic ta nahil to , te c'alal ochemexix ta sacal q'uinal a , te cuhch awu'unic awocol ta tsaltamba ;
58010033	ay la awich'ic ixta'c'optayel soc uts'inel ta comonsitil , soc ay la ajoquinic te mach'atic hich nix c'ax swocolic .
58010034	Ha nix hich la ana'beyic yo'bolil sbahic te mach'atic chuculic , soc tse'el awo'tanic c'ax awocolic te la awich'ic pojbeyel abiluquic , como la ana'ic te c'ax hich yutsil a te bintic yac awich'ic te ma xlaje .
58010035	Ha yu'un ma me xch'ay awu'unic te smuc'ul awo'tanic , te ay muc'ul mahtanil yu'une .
58010036	Ya sc'an te ya xcuhch awu'unic , scuenta yu'un te c'alal apasojiquix te bin ya sc'an yo'tan te Dios , ya me awich'ic te bin yaloje .
58010037	Como jteb xanix ya sc'an te ya xtal te Mach'a talel yac , ma ba halix .
58010038	Te mach'a toj yo'tan ya xcuxaj ta scuenta sch'uhunel yo'tan ; yan teme ya suht ta spat , ma ba lec co'tan yu'un , xchi .
58010039	Pero te ho'otique , ma ho'ucotic te ya suhtotic ta jpatic yu'un ya xch'ayotic , ho'otic ay sch'uhunel co'tantic yu'un hich ya xcol jch'uhleltic .
58011001	Te sch'uhunel-o'tanil , ha te ya jna'tic te ya me xc'oht ta pasel te bin yacotic ta smahliyel , ha te jna'ojtic te smelelil te bin ma chicanuc ta ilele .
58011002	Ha nix ta scuenta te lec c'oht sc'oblalic te antiguo me'iltatiletique .
58011003	Ta scuenta sch'uhunel co'tantic ya jna'tic te ta scuenta smandar Dios la yich' pasel te ch'ulchan bahlumilal , te bin chican ta ilel la yich' pasel a te bin ma chicanuc ta ilele .
58011004	Ta scuenta sch'uhunel yo'tan te Abel c'ax hich yutsil a te milbil mahtanil la yac' te bin ut'il la yac' te Caín . Hich halbot sc'oblal te toj yo'tan , te bin ut'il Dios la yal te lec yo'tan yu'un te smahtan la yaq'ue . Aunque chamenix te Abel , ya to xc'opoj ta scuenta te sch'uhunel yo'tan .
58011005	Ta scuenta sch'uhunel yo'tan te Enoc cuxul a ic'ot bahel scuenta yu'un ma ba ya xcham ; ma ba weht ta lehel , como ic'ot bahel yu'un Dios . Te c'alal ma to x'ic'ot bahel a , halbot sc'oblal te lec yo'tan Dios yu'un .
58011006	Teme mayuc sch'uhunel-o'tanil , ma xhu' te lec yo'tan Dios yu'un , como te mach'a ya xnohpoj ta stojol Dios ya sc'an ya sch'uhun te ay Dios soc te ya ya'be smahtan te mach'atic ya xlehot yu'une .
58011007	Ta scuenta sch'uhunel yo'tan te Noé , c'alal halbot yu'un Dios sc'oblal bintic ma to chicanuc ta ilel , jun yo'tan la spas te barco te banti col soc te mach'atic ay yu'une . Ta scuenta sch'uhunel yo'tan la yalbe smul te bahlumilal soc a'bot yich' te stojil-o'tanil te ya xtal ta scuenta sch'uhunel-o'tanil .
58011008	Ta scuenta sch'uhunel yo'tan te Abraham , c'alal ic'ot yu'un Dios , la sch'uhun mandar te ya xbaht ta yan lugar te ya x'a'bot yich' ; hich loc' bahel , ma ba sna'oj te banti yac ta bahele .
58011009	Ta scuenta sch'uhunel yo'tan hich nahin te bin ut'il jbehyom ta yan q'uinal te halbot ya x'a'bot yich' , la snahin nahilpac' soc Isaac soc Jacob , te ha nix yu'unic ya xc'oht te bin yaloj te Diose ,
58011010	como te Abraham yac smahliybel te pueblo te ay tulan yich'o-ip , te la yich' nopel yu'un Dios bin yilel ya xc'oht soc te pasbil yu'une .
58011011	Ha nix hich ta scuenta sch'uhunel yo'tan te Sara , aunque jma'al , a'bot yip yu'un ya xhahch yal ; hich ayin yal aunque c'axemix ya'bilal a , como la sch'uhun te stalel jun yo'tan te mach'a yaloj te hich ya xc'oht ta pasele .
58011012	Ha yu'un ta scuenta jtuhl winic te c'ax mamalix , tsobol loq'uic a hich te bin ut'il eq'uetic ta ch'ulchan soc hich te bin ut'il shi'al mar te ma xhu' ta ahtayel .
58011013	Ta spisilic ini ay sch'uhunel yo'tanic a c'alal chamic , ma ba la yich'ic te bin halbot ya yich'ic , namal to la yilic , la sch'uhunic soc tse'el yo'tanic yu'un . Jamal la yalic te ha jyanlumetic soc jbehyometic ta bahlumilal .
58011014	Te mach'atic hich ya yalic , jamal ya yaq'uic ta na'el te yac slehbelic yan slumalic ,
58011015	como te ha'uc yacalic ta sna'el te banti loq'uic talel , hu' yu'unic te suhtic bahel te hichuque .
58011016	Pero la yahnuytayic te bin lec xan , ha te ch'ulchane . Ha yu'un te Dios ma ba q'uexaw te ya xhalot te ha Dios yu'unic , como ha la schahpambe jun muc'ul pueblo yu'unic .
58011017	Ta scuenta sch'uhunel yo'tan te Abraham , c'alal tsajot yu'un Dios , la yac' ta milbil mahtanil te Isaac , ha te mach'a ya xbaht yich' te bintic yaloj Dios , la yac' ta milbil mahtanil te hip jtuhl snich'an ,
58011018	aunque hich halbot yu'un Dios : Ta scuenta Isaac ya xchicnaj ats'umbal , te xchi sc'oblale .
58011019	Como te Abraham sch'uhunej te ay yu'el te Dios te ya xhu' ya scha'cuxajtes ta yohlil mach'atic chamenic ; soc hich ya'iyel te tey nix la scha'ic' a te snich'ane .
58011020	Ta scuenta sch'uhunel yo'tan te Isaac la ya'be bendición te Jacob soc Esaú te ya xtal ta patil .
58011021	Ta scuenta sch'uhunel yo'tan te Jacob , te c'alal nopol ya xchamix a , la ya'be bendición ta tuhlutuhl te snich'nab José , soc yich'oj yip ta snahbate' a , la sch'uhuntay te Diose .
58011022	Ta scuenta sch'uhunel yo'tan te José , te c'alal nopol ya xchamix a , la yal te ya me xloq'uic bahel ta Egipto te israeletic , soc la yal hilel mandar te sc'oblal te sbaquele .
58011023	Ta scuenta sch'uhunel yo'tanic , te sme'stat te Moisés la snaq'uic oxeb u te c'alal ayin , como la yilic te buen t'ujbil alal , soc ma ba la xi'ic te bin yaloj ta mandar te ajwalile .
58011024	Ta scuenta sch'uhunel yo'tan te Moisés , te c'alal muc'ul winiquix a , ma ba la sc'an ya xhalot te ha yal te yantsil-nich'an faraón ,
58011025	ha lec xan la ya'iy a te pajal ya xc'ax swocol soc te pueblo yu'un Dios te bin ut'il ya smulan te yac'oltayel mulil te jc'axel nax ay ;
58011026	ha bayel xan sc'oblal ta yo'tan te bohlc'optayel ta scuenta Cristo te bin ut'il te sc'uhlejal te egipciohetic , como yac'oj sit tey a te mahtanile .
58011027	Ta scuenta sch'uhunel yo'tan la yihquitay hilel te Egipto , ma ba la xi' te yilimba te ajwalil , como la yich' yip yo'tan yu'un te yac yilbel ya'iyel te Mach'a ma chicanuc ta ilele .
58011028	Ta scuenta sch'uhunel yo'tan la spas te Q'uin Pascua soc la stsihtsin ta ch'ich' te puertahetic , scuenta yu'un ma ba ya xtahotic yu'un te mach'a ya smil te ba-alaletique .
58011029	Ta scuenta sch'uhunel yo'tanic te israeletic c'axic ta Mar Rojo , sjel ta taquin lum ; pero te c'alal hich nix c'an spasic te egipciohetic , tey la sjiq'uic ha' spisilic a .
58011030	Ta scuenta sch'uhunel yo'tanic hemts'uj cohel te sts'ahcul te Jericó te c'alal la sjoyintayic huqueb c'ahc'al .
58011031	Ta scuenta sch'uhunel yo'tan te Rahab te j'antsinel-ants la yic' ochel ta sna te jtsahtaywanejetic , hich ma ba pajal laj soc te mach'atic jc'axun-c'opetique .
58011032	¿ Bin xan ya cal ? Mayuc tiempo cu'un te ya calbe sc'oblal te Gedeón , Barac , Sansón , Jefté , David , soc nix te Samuel soc te jalwanejetic ,
58011033	te ha ta scuenta sch'uhunel yo'tanic hu' yu'unic stsalel ajwaliletic , toj la ya'iyic chahpanwanej , la stahic te bin halbotic sc'oblal , la smacbeyic ye chojetic ,
58011034	la stup'ic te xpulet ta tihlel c'ahc' , ma ba la yich'ic milel ta espada , a'bot yipic te c'alal lajem yipic a , tulan la ya'iyic tsalaw ta guerra , soc la snutsic bahel jyanlum soldadohetic .
58011035	Ay antsetic la yiq'uic te mach'atic chamen yu'unic , ta scuenta te cha'cuxajtesbotic tal . Pero ay yantic te c'ax swocolic ta uts'inel , ma ba la sc'an scoltayelic , scuenta yu'un ya yich'ic te lequil cha'cuxajtesel .
58011036	Ay yantic la yich'ic bohlc'optayel soc majel ; soc xan ay la yich'ic chuquel ta cadena soc otsesotic ta cárcel .
58011037	Ay lajic ta ch'ojel ta ton , ay la yich'ic xot'el ta serrucho , ay la yich'ic tsajel , ay lajic ta espada . Xyahl xmohic ta behel , sc'u'inejic snuhculel tuminchij soc tentsun , pobrehetic , ay swocolic ta uts'inel .
58011038	Te winiquetic ini , mayuc mach'a ya xpajbot yutsilalic ta bahlumilal , bayuc behenic ta jochol taquin q'uinal , ta witsiltic , ta ch'entiquil soc ta lehch-ch'entiquil .
58011039	Ta spisilic ini , aunque la stahic te halot lec sc'oblalic ta scuenta sch'uhunel yo'tanic , ma ba la yich'ic te bin yaloj te Diose ,
58011040	como ay bin c'ax hich lec a te schapoj Dios te ya ya'botic , ha te pajal ya yich'ic lecubtesel soc te ho'otique .
58012001	Ha yu'un , te bin ut'il joytaybilotic yu'un tsobol ta tuhl testigohetic , ac'a quihquitaytic hilel spisil te bin ya smacotic soc te bin mulil ya sbech'otic , junuc co'tantic ac'a ahnumajucotic bahel te banti bahel yacotic ,
58012002	ac'a jt'ojan jsitic ta Jesús , te mach'a la shach soc te ya shu'tes te sch'uhunel co'tantic , ha te mach'a la sc'ases swocol ta cruz yu'un la sna' te ya sta bayel yutsil yo'tan ta patil , mayuc sc'oblal ta yo'tan te q'uexlal yu'une , soc la shuhcan sba ta swa'el te smuc'ul huctajib te Diose .
58012003	Na'ahic me te Jesús te c'ax bayel swocol ta contrahinel yu'un jmulawiletic , scuenta yu'un ma xluhbex soc ma xch'ay te yip awo'tanic ,
58012004	como ma to ayuc amaloj ach'ich'elic yu'un scontrahinel te mulile .
58012005	Soc ch'ay wanix ta awo'tanic te tsitsel awich'ojic te bin ut'il al-nich'anex , te hich ya yal : Jnich'an , ma me xap'ajbe te tojobtesel yu'un te Cajwaltic , soc ma me xpehc'aj awo'tan c'alal ya stsitsat ;
58012006	como te Cajwaltic ya stojobtes te mach'a c'ux ta yo'tan , soc ya smaj spisil te mach'atic ya yic' ta yal-snich'an , xchi .
58012007	Cuhchuc me awu'unic te tojobtesel , como Dios hich ya spasbeyex te bin ut'il al-nich'anex yu'un . ¿ Ay bal al-nich'anil te ma ba ya yich' tojobtesel yu'un te state ?
58012008	Yan teme ma ba yac awich'ic tojobtesel , hich te bin ut'il ya yich'ic spisilic , yu'un nix ma al-nich'anuquex abi .
58012009	La jquich'tic tojobtesel yu'un te jtatic ta bahlumilal , soc la jquich'tic ta cuenta . ¿ Bin yu'un ma ba c'ax hich ya quich'tic ta cuenta a te Jtatic ay ta ch'ulchan , te hich ya xcuxajotic ahe ?
58012010	Te jtatic cheb oxeb nax ch'ahc'al la stojobtesotic , ha chican bin lec la ya'iyic stuquelic , yan te tojobtesel yu'un Dios , scuenta jlequiltic , scuenta yu'un pajal ya quich'betic te sch'ul yutsilal .
58012011	Melel mayuc tojobtesel te tse'el co'tantic yu'un , c'ux ya ca'iytic ; pero ta patil ya yac' sit , ha te toj-o'tanil soc lamal-o'tanil yu'un te mach'atic la yich'ic tojobtesel yu'une .
58012012	Ha yu'un hacha ac'abic te luhbenic soc te sjol awacanic te mayuc yip ,
58012013	pasa toj behetic yu'un awoquic , scuenta yu'un ma ba ya xhowiy loq'uel ta be te coxo' , yu'un yacuc xlecub .
58012014	Lehahic bin ut'il lamal awo'tanic soc spisil ants-winiquetic , soc lehahic te ch'ultesele ; teme mayuc ch'ultesel , mayuc mach'a ya xhu' ya yil te Cajwaltique .
58012015	Tsahtayahic te mayuc mach'a ma ba ya sta te yutsil yo'tan te Diose , soc te ma ba ya xpuhlin slohp' te bin ch'a te ya ya'beyex wocol soc te ya sbohlobtes tsobolex .
58012016	Ma me ayuc mach'a ya ya'iy chijil-o'tanil , o te ma xyich' ta cuenta Dios , hich te bin ut'il Esaú , te ta scuenta junax we'elil la schon te sba-alalil .
58012017	Ana'ojic te aunque la sc'an ta patil te ya yich' xan te bendición , ma ba ich'otix ta cuenta , ma ba hu'ix yu'un suhtesbel yo'tan , aunque bayel la yoq'uetay sba yu'un .
58012018	Ma ba nohpojemex ta wits te ya xhu' ta piquel soc te yac ta tihlel c'ahc' tey a ; ma ba nohpojemex ta spimil yihc'al q'uinal , ta yihc'al q'uinal soc ta ic'al ha'al ,
58012019	ta stojol oq'uesinel corneta soc ta stojol te c'op yu'un mach'a c'opoj , ha te la yalbeyic wocol te mach'atic la ya'iyic te manchuc ya xc'opoj xan ,
58012020	como ma ba cuhch yu'unic te hich la yal ta mandar : Aunque chambahlam ya stec' te witse , ya me xlaj ta ch'ojel ta ton o ya me yich' lowel ta lanza , te xchihe .
58012021	Te bin ut'il c'ax xiweltic sba te bin la yilic , hich la yal yu'un te Moisés : Yacon ta nihquel yu'un xiwel , xchi .
58012022	Pero te ha'exe nohpojemex bahel ta wits Sión , ta muc'ul pueblo yu'un te cuxul Dios , ha te Jerusalén scuenta ch'ulchan , ta stojol tsobol ta mil ch'ul a'batetic ,
58012023	ta banti stsoboj sbahic te ba-nich'aniletic te ts'ihbabil sbihilic ta ch'ulchan . Nohpojemex ta stojol Dios , te Jchahpanwanej yu'un spisilic , ta stojol te espírituhetic yu'un te mach'atic toj bin la spasic te ts'acal pasotic ta toj ,
58012024	ta stojol Jesús , te Jc'asesej-c'op yu'un te yach'il chapbil-c'op , soc ta stojol te ch'ich' te tsihtsimbil , te c'ax lec xan bin ya yal a te bin ut'il bin ya yal te sch'ich'el Abel .
58012025	Tsahtaya abahic te ma ba yac ap'ajic te mach'a yac ta c'op , como teme ma ba colic loq'uel ta c'abal te mach'atic la sp'ajic te mach'a tsitsotic yu'un ta bahlumilal , c'ax hich a te ho'otic teme ya jwalac'patiytic te mach'a ya stsitsotic c'alal ta ch'ulchan .
58012026	Ta hich ora la snihc sba te bahlumilal yu'un te c'opoj te Diose ; pero yo'tic hich yalojix : Jun xan buelta ya cac' nihcuc ma hipuc nax a te bahlumilal , ha nix hich ya cac' nihcuc te ch'ulchane , xchi .
58012027	Te bin ut'il la yal : Jun xan buelta , te xchihe , ha ya yal te ya me yich'ic loq'uesel te bintic ya xhu' ta nihquel , ha te bintic pasticlambil , scuenta yu'un ya xhil te bintic ma xhu' ta niquele .
58012028	Te cuentahinel yu'un Dios te yac quich'beltic ma xhu' ta niquel , ha yu'un ac'a me caltic wocol yu'un , soc ac'a cac' jbahtic ta a'batinel ta stojol Dios soc xiwel soc yich'el ta muc' , hich te bin ut'il lec yo'tan yu'une .
58012029	Como te Dios cu'untic , hich ay te bin ut'il c'ahc' te ya xlajinwan .
58013001	Spisiluc me ora talel c'axel c'ux yac awa'iy abahic te bin ut'il awermanohix abahique .
58013002	Ma me xch'ay ta awo'tanic te ya x'otseswanex ta anahic , como ay mach'atic hich la spasic te ma ba la sna'ic te la yic' ochel ta snahic ch'ul a'batetic .
58013003	Na'ahic me te mach'atic ayic ta chuquel , hichuc me ta awo'tanic te bin ut'il pajal ayex ta chuquel soc ; soc na'ahic me te mach'atic ayic ta uts'inel , hichuc me xawa'iyic te bin ut'il pajal yac awich'belic uts'inele .
58013004	Apisilic ich'biluc me ta muc' awu'unic te nuhpunel , ma socuc mulil te yac awic' abahique . Ya me x'ich'otic ta c'op yu'un Dios te mach'atic ya ya'iyic chijil-o'tanil soc te ya ya'iyic antsiwej soc antsinel .
58013005	Ma me xbaht ta awo'tanic sbic'sitayel taq'uin , junuc me awo'tanic yu'un te bin ay awu'unic , como hich yaloj te Diose : Ma jaymehl ya jpihtesat ; mayuc bin ora ya quihquitayat , xchi .
58013006	Ha yu'un jun co'tantic ya caltic : Ha jcoltaywanej cu'un te Cajwaltic ; ma ba ya jxi' te bin ya xhu' ya spasbon te winique .
58013007	Na'ahic me te jcanan awu'unic , te la yalbeyex te sc'op Diose . Na'ahic me bin ut'il c'ohtic ta loq'uel yu'un te bin yilel te scuxlejalic , soc nopbeyahic te sch'uhunel yo'tanique .
58013008	Te Jesucristo stalel ay wojey , yo'tic soc sbahtel q'uinal .
58013009	Ma me xawac' slo'loyex te bintic yantic ay ta nopele . Ha lec te ya yipin co'tantic te yutsil yo'tan Dios , ma ha'uc te mandariletic scuenta we'elil , te mayuc bin la stahic a te mach'atic hich ya spasique .
58013010	Ay scajtajib milbil mahtanil cu'untic te ma xhu' ya xwe'ic tey a te mach'atic ya x'a'tejic ta Nahilpac' Templo .
58013011	Como te muc'ul sacerdote ya yich' ochel ta Mero Ch'ul Awilal te sch'ich'el chambahlametic scuenta milbil mahtanil yu'un stojel mulil , pero te sbaq'uetal te chambahlametic ya yich'ic chiq'uel ta sti'il te campamento .
58013012	Ha nix scuentahil a te Jesús c'ax swocol ta sti'il te pueblo scuenta yu'un ya sch'ultes te ants-winiquetic ta scuenta te sch'ich'ele .
58013013	Ha yu'un ac'a loc'ucotic bahel ta stahel ta sti'il te campamento , pajal ac'a cuhchuc cu'untic te p'ajel yu'une ,
58013014	como mayuc pueblo cu'untic li'i te stalel ay , ha yac jlehbeltic te pueblo te talel yaque .
58013015	Ha yu'un ta scuenta Jesús spisiluc me ora ac'a calbetic yutsil sc'oblal te Diose , te ha milbil mahtanil cu'untic c'ohem , ha te jc'optic te ya yalbe ta jamal te sbihile .
58013016	Soc ma me xch'ay ta awo'tanic spasel te bin lec soc te talel c'axel yac acoltay abahic , como hich yilel milbil mahtaniletic ini te lec yo'tan Dios yu'une .
58013017	Ch'uhumbeyahic smandar te mach'atic scuentahinejex , ac'a abahic ta cuentahinel yu'unic , como hich ya scanantaybeyex ach'uhlelic te bin ut'il mach'atic ya yaq'uic cuenta te ya'telique . Hich me xapasic scuenta yu'un tse'el yo'tanic ya x'a'tejic , te ma x'aletuc yo'tanic awu'unic , como mayuc bin lec yac atahic yu'un .
58013018	C'opombotcotic Dios ; jna'ojcotic te mayuc bin ya yalbotic te co'tancotic , yu'un ya jc'ancotic te lec spisil bintic ya jpascotique .
58013019	C'ax hich ya calbeyex wocol te yacuc ac'opombonic Dios scuenta yu'un ya xhu' ya suhton ta atojolic ta ora .
58013020	Te Dios yu'un lamal q'uinal , te ta scuenta te sch'ich'el te yach'il chapbil-c'op la scha'cuxajtes tal ta lajel te Cajwaltic Jesucristo , te muc'ul Jcanantaywanej yu'un te tuminchijetic ,
58013021	ac'a scoltayex ta spasel spisil bintic lec scuenta yu'un yac apasic te bin ya sc'an yo'tan , soc ta scuenta Jesucristo ac'a a'tejuc ta awo'tanic ta spasel te bin lec yo'tan yu'une ; ayuc me yutsilal te Cristo scuenta sbahtel q'uinal stuquel . Hichuc .
58013022	Quermanotac , ya calbeyex wocol te yacuc xcuhch awu'unic te c'op yu'un tsitsel , yu'un jteb nax la jts'ihbabeyex .
58013023	Ya jc'an yac ana'ic te colix ta chuquel te quermanotic Timoteo ; teme tal ta ora , ya xtal quilexcotic .
58013024	Halbon xcoltanuc spisil te jcuentahinwanejetic awu'unic soc spisil te mach'atic ch'ultesbilique . La sticombeyex spatil awo'tanic te mach'atic talemic ta Italia .
58013025	Ac'a sjoquinex ta apisilic te yutsil yo'tan Dios . Hichuc .
59001001	Santiago , ya'bat te Dios soc te Cajwaltic Jesucristo , ya jpatbeyex awo'tanic te lajchaychahp sts'umbal Israel te puhquemex ta bayuc .
59001002	Quermanotac , bayeluc me yutsil awo'tanic te c'alal ay bayel awocolic ta tsajel ,
59001003	como ana'ojic te c'alal ya yich' tsajel te sch'uhunel awo'tanic ya yac' te ya xcuhch awu'unic .
59001004	Ac'a shu'tes te ya'tel te ya xcuhch awu'unic , scuenta yu'un lec soc ts'acal ya xc'ohex yu'un , te mayuc bin ya spasex falta a .
59001005	Teme ay mach'a mayuc sp'ijil yo'tan , ac'a sc'ambe Dios , ma p'isbiluc nax ya yac' stuquel soc mayuc mach'a ya sp'aj , ya me x'a'bot yu'un .
59001006	Pero ac'a sc'ambe soc sch'uhunel yo'tan , ma me xchebetuc yo'tan ; como te mach'a xchebet yo'tan , hich c'ohem te bin ut'il stselajan mar te bayuc nax ya xtenot yu'un ic' .
59001007	Te mach'a hich ya spas , ma me scuy te ay bin ya x'a'bot yu'un te Cajwaltique .
59001008	Te mach'a xchebet yo'tan , ya sjelticlan spisil bintic ya spas .
59001009	Te quermanotic te peq'uel ay , ac'a stoybe sba q'uinal ya'iy yu'un te ay bayel sc'oblal .
59001010	Yan te mach'a jc'uhlej , ac'a sna' te peq'uel ay , como hich ya xc'ax bahel te bin ut'il snich ha'mal .
59001011	Como te c'alal ya xloc' tal c'ahc'al , ya xtaquij yu'un sq'uixinal , ya xluhbaj snich , ya xlaj yutsil . Hich nix ya xtaquij te mach'a jc'uhlej ta banti spisil te ya'tele .
59001012	Bayel me yutsil te mach'a ya xcuhch yu'un swocol ta tsajel , como teme cuhch yu'une , ya me x'a'bot yich' te corona yu'un cuxlejal te yaloj Dios ya yich'ic te mach'atic c'ux ya ya'iy ta yo'tanic .
59001013	Te mach'a ay ta sujel ta mulil , ma me scuy te ha ay ta sujel yu'un Dios , como te Dios ma xhu' ya sujot ta mulil yu'un , soc mayuc mach'a ya suj ta mulil ;
59001014	tuhlutuhl ya ya'iy sujel ta mulil yu'un te bin chopol ya sc'an yo'tan , te ya xnitot soc ya xmonot yu'une .
59001015	C'alal hahchemix te bin chopol ya sc'an yo'tan , ya yayintes mulil ; c'alal yich'ojix yip a te mulile , ya yayintes lajel .
59001016	Quermanotac te c'uxex ta co'tan , ma me xalo'loy abahic .
59001017	Spisil te bin lec a'bibilotic soc spisil lequil mahtanil talem ta toyol , ta stojol te Tatil yu'un sacal q'uinal , te ma xyanij hich te bin ut'il axinal .
59001018	Ta scuenta sc'anojel yo'tan la yac' te ya x'ayinotic ta scuenta te smelelil c'op , scuenta yu'un sba sit ya xc'ohotic yu'un spisil bintic pasbil yu'un .
59001019	Ha yu'un , quermanotac te c'uxex ta co'tan , chapaluquex me apisilic yu'un ya'iyel ta ora te bin ya yich' halel , ma me orahuc ya xc'opojex , soc ma me orahuc ya x'ilinex ,
59001020	como te yilimba ants-winiquetic ma ba ya yac' te ya spas te bin stojil ay ta pasel yu'un Dios .
59001021	Ha yu'un ihquitayahic spisil bin bohloben soc te bayel bin chopol ta pasele ; peq'ueluc me awo'tanic xawich'ic te c'op ts'umbil ta awo'tanic , te ha ya xhu' ya xcol ach'uhlelic yu'un .
59001022	Pasahic te bin ya yal te sc'op Dios , ma ha'uc nax te yac awa'iyic , te hich yac alo'loy abahic a .
59001023	Como te mach'a ya ya'iy te sc'op Dios , teme ma ba ya spas te bin ya yale , pajal c'ohem soc te mach'a ya yil te sit yelaw ta espejo ;
59001024	xlaj nax yilbel sba a ya xloc' bahel , ora ya xch'ay ta yo'tan te bin yilele .
59001025	Yan te mach'a t'ojol sit ya yil te lequil ley te ya x'ac'awan ta libre , teme hich ya spasulan , teme ma xch'ay ta yo'tan te bin ya ya'iy , teme ha ya spase , ha me bayel yutsil yu'un .
59001026	Teme ay mach'a sch'uhunej Dios ta sc'op , pero teme ma ba ya scom ye , ya slo'loy sba ta yo'tan , tojol te sch'uhunej Dios ya yale .
59001027	Te sch'uhunel Dios te lec soc te mayuc bin chopol tey a ya yil te Jtatic Dios , ha te yula'tayel te me'ba' alaletic soc me'ba' antsetic te ay swocolic , soc te ya scanantay sba te ma xbohlobtesot yu'un te bahlumilale .
59002001	Quermanotac , te ay sch'uhunel awo'tanic ta stojol te Cajwaltic Jesucristo te ay yutsilal , ma me tsahbiluc nax mach'a yac awich'ic ta cuenta .
59002002	Teme ya x'och tal ta banti atsoboj abahic te mach'a ay sch'ocow pasbil ta oro soc buen lec sc'u' spac' , soc teme ya x'och tal jtuhl pobre te poco'ix sc'u' spac' ,
59002003	teme ha lec yac awil te mach'a slapoj lec sc'u' spac' , soc teme hich yac awalbe : Huclan li'i ta banti lequil lugar , soc teme hich yac awalbe te pobre : Lum xatehc'an aba , o huhcana aba ta lum , teme yac awute ,
59002004	¿ ma bal tsahbiluc nax awu'unic te mach'a yac awich'ic ta cuenta ta awohlilic , soc jchahpanwanejex c'ohemex te chopol bin anopojique ?
59002005	Quermanotac te c'uxex ta co'tan , a'iya me awa'iyic : ¿ Ma bal ha'uc tsahbil yu'un Dios te pobrehetic ta bahlumilal te ha' c'uhlejetic ta scuenta sch'uhunel yo'tanic soc ya x'a'bot yich'ic te cuentahinel yu'un Dios te yaloj te ya yich'ic te mach'a c'ux ta yo'tanic te Diose ?
59002006	Pero ha'ex la ap'ajic te pobre . ¿ Ma bal ha'uc te jc'uhlejetic te ya yuts'inex , soc ma bal ha'uc te ya sjochex bahel ta stojol te chahpajibal ?
59002007	¿ Ma bal ha'uc te ya sbohlc'optaybeyic te yutsil sbihil te mach'a ayex ta scuentahe ?
59002008	Lec te bin yac apasic teme smelelil yac ac'ohtesic ta pasel te Ley te toyol ay , te hich ya yal ta Shun Dios : C'ux me xawa'iy ta awo'tan te apat-axuhc hich te bin ut'il c'ux yac awa'iy aba , te xchihe .
59002009	Yan teme tsahbil nax mach'a yac awich'ic ta cuenta , yac ata amulic soc ya yalbat te Ley te jc'axun-c'opex .
59002010	Como te mach'a ya scanantay spisil te Ley , pero teme ya sc'axuntay jp'ahluc , stahojix smul ta stojol spisil te Ley abi .
59002011	Como te mach'a la yal : Ma me xawa'iy antsiwej , te xchihe , ha nix hich la yal : Ma me xawa'iy milaw , xchi . Ha yu'un teme ma ba la awa'iy antsiwej , pero teme la awa'iy milaw , la ac'axuntay spisil te Ley abi .
59002012	Hich me xc'opojex soc hich me xapasic te bin ut'il mach'a ya x'ich'ot ta c'op yu'un te ley te ya x'ac'awan ta libre ,
59002013	como te mach'a ma ba la ya'iy c'uxultaywanej , ma ba ya yich' c'uxultayel te c'alal ya xc'oht ta ich'el ta c'op ; te c'uxultaywanej ya stsal te ich'el ta c'op .
59002014	Quermanotac , ¿ bin ya xloc' a teme ay mach'a ya yal te ay sch'uhunel yo'tan pero teme mayuc ya'telul ? ¿ Ya bal xhu' ya xcoltayot yu'un te sch'uhunel yo'tane ?
59002015	Ha xan teme ay awermano o awermana te mayuc sc'u' spac' soc mayuc swe'el scuenta jujun c'ahc'al ,
59002016	teme ay yac awalbe : Bahan , lamaluc me q'uinal xawa'iy , q'uixnaya aba , we'an uch'an , teme yac awute , pero teme ma ba yac awa'be te bin ya xtuhun yu'un ta sbaq'uetal , ¿ bin ya xtuhun a ?
59002017	Ha nix hich te sch'uhunel-o'tanil , teme mayuc ya'telul , chamen mehix abi .
59002018	Pero ay mach'a ya yal : Te ha'ate ay sch'uhunel awo'tan , te ho'one , ay ca'tel , xchi . A'bon quil te sch'uhunel awo'tan te mayuc ya'telul , te ho'one , ya ca'bat awil ta scuenta ca'tel te sch'uhunel co'tane .
59002019	Ha'at ach'uhunej te junax Dios ay ; lec ay . Ha nix hich sch'uhunej te pucujetic , soc ya xnihc yo'tanic yu'un .
59002020	Ma xana' q'uinal , ¿ ya bal ac'an yac ana' te ma xtuhun te sch'uhunel-o'tanil te mayuc ya'telul ?
59002021	¿ Ma bal ta scuentahuc ya'tel te jtatic Abraham te halbot te toj c'oht yu'un , te c'alal la yac' ta milbil mahtanil te snich'an , ha te Isaac , ta scajtajib ta chiq'uel mahtanil ?
59002022	¿ Ma bal yacuc awil te sch'uhunel yo'tan la snuhp'in sba soc te ya'tel , soc te ts'acal c'oht te sch'uhunel yo'tan ta scuenta te bin la spase ?
59002023	Ha c'oht ta pasel te bin ya yal te Shun Dios : Te Abraham la sch'uhun te bin la yal te Diose , ha ac'ot ta cuenta yu'un te toj ay , soc halbot sc'oblal te ha sc'uxultaywanej sba soc te Diose .
59002024	Ha yu'un yac awilic te toj ya x'ilot yu'un Dios te ants-winic ta scuenta te ya'tel , ma ha'uc nax ta scuenta sch'uhunel yo'tan .
59002025	Ha nix hich te Rahab , te j'antsinel-ants , ¿ ma bal ha'uc toj ilot yu'un Dios ta scuenta te ya'tel te c'alal la yic' ochel te jtsahtaywanejetic soc te la sticon bahel ta yan be ?
59002026	Hich te bin ut'il chamen baq'uet teme mayuc sch'uhlel , ha nix hich chamen te sch'uhunel-o'tanil teme mayuc ya'telule .
59003001	Quermanotac , ma me tsoboluquex te yac awa'iyic p'ijubteswanej , como ana'ojic te c'ax tulan xan ya quich'cotic ich'el ta c'op .
59003002	Jpisiltic bayel buelta ya xjelawotic . Teme ay mach'a ma ba ya xjelaw ta c'op , mero lec c'ohem , ya xhu' yu'un scomel spisil te sbaq'uetale .
59003003	Teme ya cotsesbetic freno ta ye te cawuhetic scuenta yu'un ya yich'otic ta cuenta a , hich ya xhu' ya jtojobtestic scohtol a te sbaq'uetale .
59003004	Ha nix hich te barcohetic , aunque muq'uic soc ya xtenotic yu'un tulan ic' , ta scuenta te stut timonal ya xtojobtesotic ta behel yu'un te mach'a yac ta stijel ha chican banti ya sc'an ya xbaht .
59003005	Ha nix hich te cac'tic , tut nax , pero bayel ya stoy sba ta c'op . Ilawil , ¡ jxuht' te c'ahc' te ya schic' te muc'ul tohyem te'etique !
59003006	Ha c'ahc' c'ohem te cac'tic , ha jun yawil nojel ta mulil te ay ta jbaq'uetaltic . Ya sbohlobtes spisil te jbaq'uetaltic , ya schic'botic spisil jcuxlejaltic , soc ha nix tihltesbil sc'ahc'al yu'un te infierno .
59003007	Spisil ta chahp chambahlametic , mutetic , chanetic soc bintic cuxajtic ta mar ya xc'ahyic , soc yich'ojic c'ahytesel yu'un ants-winiquetic ;
59003008	pero mayuc mach'a ya xhu' yu'un ya sc'ahytes te yac' , te ha chopol te ma xhu' ta comel , ha nojel ta svenenohil lajel .
59003009	Ha ya calbetic yutsil sc'oblal a te Jtatic Dios soc ha nix ya jbohlobtesbe sc'oblal a te ants-winiquetic te slop'tayej sba a te Diose .
59003010	Ta junax quetic ya xloc' te bin lec sc'oblal soc te bin chopol sc'oblale . Quermanotac , ma hichuc pasel ya sc'an .
59003011	¿ Ya bal xhu' te ta junax sloq'uib ha' ya xloc' chi'il ha' soc ch'ahal ha' ?
59003012	Quermanotac , ¿ ya bal xhu' ya yac' aceituna te higuera-te' , o ya bal xhu' ya yac' higo ta ts'usubiltic ? Ha nix hich te sloq'uib ha' ma xhu' ya yac' chi'il ha' soc ha' ay yats'amul .
59003013	¿ Mach'a a te ay sp'ijil yo'tan ta awohlilic soc te ay bin ya sna' ? Ac'a yac' ta ilel ta scuenta te lec stalel te bin ut'il ya spas ya'tel soc peq'uel yo'tan soc sp'ijil yo'tan .
59003014	Yan teme xti'ton awo'tanic soc teme ay tsaltamba ta awo'tanic , ma me xatoy abahic yu'un soc ma me xawa'iyic lot ta scontrahinel te smelelil c'ope .
59003015	Te p'ijil-o'tanil ini ma ha'uc te talem te toyol , scuenta nax bahlumilal , scuenta nax ch'ich'-baq'uet , ha yu'un pucuj .
59003016	Como te banti ay ti'ti'o'tantaywanej soc tsaltamba , ay jinel tey a soc spisil bintic chopol ta pasel .
59003017	Yan te p'ijil-o'tanil te ya xtal ta toyol , mayuc bin capal tey a , lamal yo'tan , manso yo'tan , bayel ya sna' yo'bolil jbahtic soc lec te sit ya yac' , ma tsahbiluc nax mach'a ay ta yo'tan , soc ma jchebal-o'tanuc .
59003018	Te sit te bin stojil ta pasel ya yich' ts'unel ta scuenta lamal q'uinal yu'un te mach'atic ya yaq'uic lahmajuc te q'uinale .
59004001	¿ Banti ya xtal te guerra soc te hach-c'op ta awoholilic ? ¿ Ma bal ha'uc ta scuenta te bintic ya smulan awo'tanic , te ha ya ya'iyic tsaltamba ta awo'tanique ?
59004002	Ay bin ya xbic'taj awo'tanic yu'un , pero ma ba yac atahic ; ya xmilawanex soc ay sbic'tal awo'tanic , pero mayuc bin yac atahic a ; yac atsal abahic soc ya xtsalawanex , pero ma ba yac atahic a te bin ya sc'an awo'tanic , como ma ba yac ac'ambeyic te Diose .
59004003	Yac ac'ambeyic , pero ma ba yac awich'ic , yu'un ma ba lec yac ac'ambeyic , ha nax yac ac'anic yu'un yac atuhunic yu'un te bintic ya smulan awo'tanique .
59004004	¡ J'antsinelex soc j'antsiwejex ! ¿ Ma bal ana'ojic te ha scontrahinel Dios teme jun awo'tan abahic soc te bahlumilale ? Te mach'a ya sc'an te jun yo'tan sba soc te bahlumilal , ha scontrahinej te Diose .
59004005	O ¿ ya bal acuyic te tojol hich ya yal te Shun Dios : Te espíritu te la yac' ayinuc ta co'tantic , ha bayel xut'et yo'tan , te xchihe ?
59004006	Pero c'ax bayel xan yutsil-o'tanil ya yac' te Diose . Ha scuentahil te hich ya yal : Dios ya scontrahin te mach'a ya stoy sba , pero ya sc'uxultay te mach'a peq'uel ay , xchi .
59004007	Ha yu'un ac'a abahic ta cuentahinel yu'un te Diose ; ma xawac' yochintayex te pucuje , hich ya xloc' ta ahnel ta atojolic .
59004008	Nohpojanic ta stojol Dios , hich ya xnohpoj ta atojolic . Jmulawiletic , poca ac'abic ; soc ha'ex te cheb awo'tanique , poca awo'tanic .
59004009	Mela awo'tanic , oq'uetaya abahic . Ac'a sutp'ijuc ta oq'uel te atse'ejic , soc ac'a sutp'ijuc ta mel-o'tan te stse'elil awo'tanique .
59004010	Pehc'ana abahic ta stojol te Cajwaltic , ha me ya stohytesbeyex ac'oblalic .
59004011	Quermanotac , ma me talel c'axeluc xawalbe abahic bin chopol . Te mach'a ya yalbe bin chopol te yermano o ya yich' ta c'op , ha ya yalbe chopol sc'oblal te Ley soc ha ya yich' ta c'op . Teme ha'at yac awich' ta c'op te Ley , ma ba yac apas te bin ya yal te Ley , ha jchahpanwanejat yu'un ya xc'ohat .
59004012	Jtuhl nax mach'a yac'oj te Ley soc te ha Jchahpanwanej yu'un , ha te mach'a ya xhu' ya xcoltaywan soc ya xch'ayawan . Pero te ha'ate ¿ mach'a yac acuy aba yu'un te yac awich' ta c'op yan ?
59004013	A'iya awa'iyic ini , ha'ex te hich yac awalic : Yo'tic o pajel ya xbohotcotic ta pueblo , ya xhalajotcotic jun ha'bil tey a , ya ca'iycotic mambajel , chombajel soc ya me jpascotic bayel ganar , te xchihexe .
59004014	Ma xana'ic bin ya xc'oht ta pasel pajel . ¿ Bin a te acuxlejale ? Ha sahb lum te jts'ihn nax ya xchicnaj , patil ya xch'ay bahel .
59004015	Ha ya sc'an te hichuc yac awalic : Teme hich ya sc'an te Cajwaltic , teme cuxulotcotic a , ya jpascotic ini o te yane , xchihex .
59004016	Yan te ha'exe yac atoy abahic ta scuenta awulwul-c'opic . Spisil toybahil hich te bin ut'il ini ma lecuc .
59004017	Te mach'a sna'oj te bin lec ta pasel , pero teme ma ba ya spas , ha smul abi .
59005001	A'iya me awa'iyic , jc'uhlejetic , oc'anic soc awetanic yu'un te wocoletic te ya xtal ta atojolique .
59005002	C'a'emix te ac'uhlejalic , soc huticlambilix ta chan te ac'u' apaq'uique .
59005003	Chuxubenix te oro soc te plata awu'unique . Te schux te ataq'uinic , ha ya scontrahinex ta testigo-c'op , soc ya me slajimbeyex abaq'uetalic hich te bin ut'il c'ahc' . Atsoboj ac'uhlejalic yu'un slajibal c'ahc'al .
59005004	A'iya me awa'iyic , yaquic ta aw ta scontrahimbelex te j'a'teletic te la stsobeyex sit te ats'unub awawalic , te ta scuenta lo'loyel ma ba la atojique . Te yawic te mach'atic la stsobic te sit ats'unub awawalic c'ohtix ta stojol te Cajwaltic te scuentahinej spisil .
59005005	Lec cuxulex li' ta bahlumilal soc la apasic te bintic la smulan awo'tanic . La ajuhp'tes abahic yu'un te sc'ahc'alel miltamba .
59005006	La awaq'uic ta lajel soc la amilic te mach'a toj yo'tan , ma ba la scomex .
59005007	Quermanotac , junuc me awo'tanic ta smahliyel ha to c'alal ya xtal te Cajwaltique . Ilawil bin ut'il te j'a'tel ta q'uinal ya smahliybe sit te sts'unub yawal , jun yo'tan ya smahliy te sba yahlelan ha'al soc te slajibal syahlel ha'ale .
59005008	Ha nix hichex , junuc me awo'tanic xamahliy soc ayuc me yip awo'tanic , como nopolix ya xtal te Cajwaltique .
59005009	Quermanotac , ma me talel c'axeluc xale abahic ta c'op , scuenta yu'un ma ba ya xc'ohex ta ich'el ta c'op yu'un . Ilawil , teq'uelix ta ti'nahil te Mach'a ya x'ich'awan ta c'op .
59005010	Quermanotac , ha me xanopbeyic yo'tan te jalwanejetic te c'opojic ta scuenta sbihil Cajwaltic , te cuhch yu'unic te swocolique .
59005011	Ya caltic te ha bayel yutsilic te mach'atic ya xcuhch yu'unic te swocolique . Awa'iyejic bin ut'il cuhch yu'un te Job , soc awilojic bin ut'il c'oht ta loq'uel ta patil yu'un te Cajwaltic , como te Cajwaltic bayel ya xc'uxultaywan soc ya sna'botic yo'bolil jbahtic .
59005012	Quermanotac , ha tulan sc'oblal te ma me ayuc bin yac awalic ta jamal ta scuenta te ch'ulchan , te bahlumilal , o biluc yan . Hich , xchihanic me teme hiche . Ma hichuc , xchihanic me teme ma hichuque , scuenta yu'un ma ba yac awich'ic ich'el ta c'op yu'un .
59005013	¿ Ay bal mach'a ay swocol ta awohlilic ? Ac'a sc'opon Dios . ¿ Ay bal mach'a buen tse'el yo'tan ? Ac'a c'ayojinuc .
59005014	¿ Ay bal mach'a te ay ta chamel ta awohlilic ? Ac'a yic' tal te ancianohetic yu'un te iglesia yu'un ya sc'opombeyic Dios , soc ac'a smalic ta aceite ta scuenta sbihil te Cajwaltique .
59005015	Teme ay sch'uhunel yo'tanic te ya sc'oponic Dios , ya xlecub te jchamel yu'un ; ya xhahchot yu'un te Cajwaltique . Soc teme ay stahoj smul , ya xpasbot perdón yu'un .
59005016	Talel c'axel halbeya abahic te amulique , soc talel c'axel c'opombeya abahic Dios , scuenta yu'un hich me ya xlecubex ta chamel a . Te ya sc'opon Dios te mach'a toj yo'tan , ay yu'el soc bayel bin ya xc'oht ta pasel yu'un .
59005017	Te Elías pajal mayuc quiptic soc , pero tulan la sc'opon Dios yu'un te manchuc ya xtal ha'al , hich ma ba tal ha'al ta bahlumilal j'ohlil schaneb ha'bil .
59005018	La scha'c'opon xan te Diose , hich la yac' tal ha'al te ch'ulchan , hich sitin ts'unub awaliletic ta q'uinal .
59005019	Quermanotac , teme ay mach'a ay ta awohlilic te howiyem loq'uel ta stojol te smelelil c'op , teme ay mach'a ya xtojobtesot tal yu'une ,
59005020	ac'a me sna' te bin ut'il te mach'a ya yac' te ya suht tal te jmulawil te ch'ayem ta be , ha ya scoltaybe loq'uel sch'uhlel ta lajel soc bayel muliletic ya xch'ay ta scuenta .
60001001	Pedro , jpuc-c'op yu'un te Jesucristo , ta stojol te mach'atic puhquemic bahel ta pueblohetic ta sq'uinal Ponto , Galacia , Capadocia , Asia , soc Bitinia ,
60001002	te tsahbilic ta scuenta te nahil na'bot sbahic yu'un te Jtatic Dios , ta scuenta te ch'ultesel yu'un te Espíritu , yu'un ya sch'uhumbeyic smandar te Jesucristo soc ya yich'ic tsihtsinel ta sch'ich'el : Bayeluc me yutsil-o'tanil soc lamal q'uinal ta atojolic .
60001003	Wocol yal te Dios te Stat te Cajwaltic Jesucristo , te ta scuenta smuc'ul sc'uxul yo'tan la yac' te cha'ayinotic ta scuenta te cha'cuxaj tal te Jesucristo ta yohlil te mach'atic chamenic , scuenta yu'un ay smuc'ul co'tantic te cuxul ,
60001004	soc scuenta yu'un ya x'ac'ot quich'tic te bin ma xjihn , te mayuc yabaquil soc te ma xtaquij , te q'uejbil ta ch'ulchan yu'un ha awu'unic ya xc'oht ,
60001005	ha'ex te ta scuenta sch'uhunel awo'tanic canantaybilex ta yu'el Dios ha to c'alal ya xtal te colel te chapalix te ya xchicnaj ta slajibal c'ahc'al .
60001006	Tse'el awo'tanic yu'un , aunque jts'ihn xanix ya sc'an te ya xc'ax awocolic ta chahpal chahp tsajel ,
60001007	scuenta yu'un teme la yich'ix tsajel te sch'uhunel awo'tanic , te c'ax hich yutsil a te bin ut'il oro , ( aunque ya xlaj , pero ya xtsajot ta c'ahc' ) , lec me sc'oblal ya xc'oht , soc ay me yutsilal soc ich'bil ta muc' ya xc'oht te c'alal ya xchicnaj tal te Jesucristo .
60001008	Aunque ma ba awilojic , c'ux yac awa'iy ta awo'tanic ; aunque ma ba yac awilic ta ora ini , yac ach'uhunic soc ay bayel yutsil te stse'elil awo'tanic te ma xhu' ta halbeyel sc'oblal ,
60001009	como yac awich'belic te bin scuentahil te sch'uhunel awo'tanic , ha te scolel ach'uhlelique .
60001010	Te jalwanejetic te la yalbeyic sc'oblal te yutsil-o'tanil te yac awich'ic , la sc'an la sna'beyic scuentahil soc la stsahtayic ta lec te colel ini ,
60001011	yo'tanuc la sna'ic mach'a a soc bin ora ya xc'oht ta pasel , te la yac' ta na'el te Espíritu yu'un Cristo te ay ta yo'tanic , te ha nahil la yalbe sc'oblal te wocoletic ya xc'oht ta stojol Cristo soc te utsilal te ya xtal ta patil .
60001012	A'bot sna'ic te ma ha'uc ya xc'oht ta scuentahic , ha ya xc'oht ta acuentahic te ha'exe . La yalbeyic sc'oblal te bintic la awa'iyiquix yu'un te mach'atic la yalbeyex te lec yach'il c'op ta scuenta te Ch'ul Espíritu ticombil tal ta ch'ulchan . Ha nix hich te ch'ul a'batetic , yo'tanuc xyilic te bin yac ta halbeyel sc'oblale .
60001013	Ha yu'un chahpana me apensaric ; tsahtaya me abahic , ac'a smuc'ulin awo'tanic te yutsil-o'tanil yac awich'ic te c'alal ya xchicnaj tal te Jesucristo .
60001014	Te bin ut'il al-nich'anex te yac ach'uhunic mandar , ma me pajaluc awo'tanic soc te bin la amulanic spasel ta nahil to te c'alal ma to ana'ojic q'uinal a .
60001015	Pero , hich te bin ut'il ch'ultesbil te Mach'a la yiq'uex , hichuc ch'ultesbiluquex ta spisil bintic yac apasic .
60001016	Como hich ts'ihbabil hilel : Ch'ultesbiluquex , como ho'on ch'ul Dioson , xchi .
60001017	Teme yac awal te ha Atat te mach'a pajal ya yich' ta c'op ta tuhlutuhl ha chican bin yilel ya'tel , ha yu'un socuc me xiwel ya xcuxajex te jayeb c'ahc'al jbehyomex ta q'uinal ;
60001018	como ana'ojic te ma ha'uc ta scuenta bin ya xlaj , hich te bin ut'il oro o plata , te mambilex loq'uel tal ta apoco' talelic te mayuc scuentahil , te awich'ojic yu'un te ame'atatique ,
60001019	pero ta scuenta sch'ul sch'ich'el te Cristo , te hich c'ohem te bin ut'il tuminchij te mayuc yabaquil soc mayuc bin jihnem yu'un .
60001020	Ha tsahbil te c'alal ma to pasbiluc a te bahlumilal , pero chicnaj ta slajibalix ayotic ini ta scuenta sc'uxulex ta yo'tan .
60001021	Ha nix ta scuenta te yac ach'uhunic Dios , ha te mach'a la scha'cuxajtes ta yohlil mach'atic chamenic soc la ya'be yutsilal , ha scuentahil te awac'oj sch'uhunel awo'tanic soc smuc'ul awo'tanic ta stojol te Diose .
60001022	Te bin ut'il la alecubtesbeyex ach'uhlelic ta scuenta te la ach'uhunic te smelelil c'op , ta scuenta te Espíritu , te hich c'ux yac awa'iy abahic ta awo'tanic ta melel , talel c'axel c'ux me xawa'iy abahic ta spisil awo'tanic ,
60001023	como cha'ayinemexix , ma ha'uc ta scuenta te ts'unubil te ya xlaj , ha ta scuenta te ts'unubil te ma xlaje , ha te sc'op Dios te cuxul soc te ma xlaj sbahtel q'uinal .
60001024	Como hich ya yal : Spisil ch'ich'-baq'uet hich ay te bin ut'il ac , soc spisil te yutsilal te ants-winic hich ay te bin ut'il snich ha'mal ; ya xtaquij te ac soc ya xluhbaj te nichim ,
60001025	yan te sc'op te Cajwaltic stalel ay sbahtel q'uinal , xchi .
60002001	Ha yu'un jc'axel me ac'a hiluc awu'unic spisil bintic chopol , lo'loyel , chebal-o'tanil , ti'ti'o'tantaywanej , soc spisil lehaw ta c'op .
60002002	C'anahic te lequil chu'ul yu'un te Espíritu , hich te bin ut'il alaletic te ayinelic to , yu'un hich me ya xmuc'ubex a ta scuenta te colel awu'unic ,
60002003	te bin ut'il la amulambeyiquix sbuhtste yutsil yo'tan te Cajwaltique .
60002004	Nopojanic ta stojol Cristo , ha te cuxul ton , te p'ajbil yu'un ants-winiquetic pero tsahbil yu'un Dios soc ha bayel sc'oblal ta yo'tan .
60002005	Ha nix hichex , te bin ut'il cuxul tonex , ac'a abahic ta pasel ta na scuenta espíritu soc ta ch'ultesbil sacerdotehil , scuenta yu'un yac awaq'uic mahtaniletic scuenta espíritu te ich'bilic ta cuenta yu'un Dios ta scuenta te Jesucristo .
60002006	Ha scuentahil te hich ts'ihbabil ta Shun Dios : Ilawil , ya cac' ta Sión te ton te ha yich'o-ip te xuhc na , te ha tsahbil soc te bayel yutsil ; te mach'a ha ya sch'uhun , ma ba ya sta q'uexlal , xchi .
60002007	Te ha'ex te ach'uhunejic , ha bayel sc'oblal ta awo'tanic te tone ; yan te mach'atic ma ba ya sch'uhunic : Te ton te p'ajbil yu'un te jpas-nahetic , ha sjol c'oht te yich'o-ip te xuhc nahe , xchi ,
60002008	soc : Ha ton scuenta c'ohchinojibal soc ha ton te ya xyahlteswan , xchi . Ha ya sc'ohchin sbahic a ta scaj te ma ba ya sch'uhunic te c'ope . ¡ Yu'un hich nix ya xc'ohtic ta loq'uel a !
60002009	Yan te ha'exe tsahbil pueblohex , sacerdotehex yu'un ajwalil , ch'ul nacionex soc pueblohex yu'un Dios , scuenta yu'un yac apuquic ta halel te yutsilal te Mach'a la yiq'uex loq'uel ta yihc'al q'uinal soc la yaq'uex ta sacal q'uinal yu'un te bayel yutsil .
60002010	Ta nahil to ma pueblohuquex yu'un Dios , pero yo'tic pueblohexix yu'un te Diose ; ta namey tal mayuquex ta c'uxultayel , pero yo'tic awich'ojiquix c'uxultayel .
60002011	Quermanotac te c'uxex ta co'tan , ya calbeyex wocol , te bin ut'il jyanlumex soc jbehyomex ta bahlumilal ini , te yacuc xhil awu'unic te bin mulambil ta pasel yu'un te abaq'uetalic te ya scontrahin te ach'uhlelique .
60002012	Lecuc me bin yac apasic ta stojol mach'atic ma ba sch'uhunejic Dios , aunque ya yalbeyex ac'oblalic te ha chopol bintic yac apasic , ya me yilbeyex te lec awa'telic , hich ya yalbe yutsil sc'oblal te Dios te bin c'ahc'alil ya xtale .
60002013	Ta scuenta Cajwaltic ac'a abahic ta cuentahinel yu'un spisil mach'atic yich'oj ya'telic ta bahlumilal , hich te bin ut'il te ajwalil te muc' ya'tel ,
60002014	soc te gobernadoretic te ha ticombilic yu'un ya'beyel castigo te mach'atic chopol bin ya spasic soc ta yalbeyel lec sc'oblal te mach'atic lec bin ya spasique .
60002015	Como ha ya sc'an te Dios te yac apasic te bin lec scuenta yu'un hich yac amacbeyic ye a te mach'atic ma sna'ic q'uinal .
60002016	Hich ac'a cuxajuquex te bin ut'il mach'a ay ta libre , pero ma me librehuc ayex ta spasel te bin chopole ; hich ac'a cuxajuquex te bin ut'il a'batetic yu'un Dios .
60002017	Ich'ahic ta muc' spisil yantic . C'ux me xawa'iy ta awo'tanic te awermanotac . Xi'ahic me te Diose . Ich'ahic me ta muc' te ajwalile .
60002018	A'batetic , ch'uhumbeyahic smandar te ajwaliletic awu'unic , soc ich'ahic ta muc' , ma ha'uc nax te mach'atic lec yo'tanic soc te ayex ta yo'tanique , ha nix hich te mach'atic tulan yo'tanic ta atojolique .
60002019	Ha lec sc'oblal te mach'a ya xc'ax swocol aunque mayuc smul , te ya xchuhch yu'un ta scaj te ya sna' ta yo'tan te Diose .
60002020	Pero ¿ bin awutsilalic yac atahic a teme jun awo'tanic yac ac'ases awocolic ta scaj amulic ? Yan teme yac ac'ases awocolic yu'un spasel te bin leque , ha lec yo'tan Dios yu'un .
60002021	Ha scuentahil te ic'bilex , como ha nix hich c'ax swocol te Cristo ta acuentahic , hich la ya'beyex hilel anopic yu'un hich yac at'unic bahel .
60002022	Mayuc la sle smul soc mayuc lotil c'op loc' ta ye .
60002023	Te c'alal la yixta'c'optayic , ma ba la sutbe ta ixta'c'op ; te c'alal c'ax swocol , ma ba la yal te ya sutbe spacol , ha la yac' sba ta sc'ab te mach'a toj ya xchahpanwan .
60002024	Ha nix la scuchbotic jmultic ta sbaq'uetal ta te' , scuenta yu'un ya xchamotic ta stojol te mulil soc ya xcuxajotic ta spasel te bin stojil ta pasele . ¡ Ha ta scuenta te yehchen te lecubex !
60002025	Como hichex te bin ut'il tuminchijetic te howiyemic , pero yo'tic suhtemexix tal ta stojol te Jcanantaywanej soc te Mach'a ya scanantaybeyex ach'uhlelique .
60003001	Ha nix hichex , antsetic , ac'a abahic ta cuentahinel yu'un te amamalalic , scuenta yu'un teme ay ma ba ya sch'uhunic te sc'op Dios , ya me sch'uhunic , ma ha'uc ta scuenta ac'opic , ha ta scuenta te bin yac apasic ,
60003002	te c'alal ya yilic te lec bin yac apasic soc te ya x'ich'awanex ta cuenta .
60003003	Te ach'ahlelic ma me ha'uc nax ta sba , hich te bin ut'il tesbil ajolic te ch'albil , te ach'ahlelic ta oro o lequil c'u'ul pac'al ,
60003004	ha'uc me ach'ahlelic te bin ay ta awo'tanic , te sch'ahlel te ma xlaj sc'oblal , ha te yutsil awo'tanic soc lamal awo'tanic , te ha lec yo'tan yu'un te Diose .
60003005	Como hich la sch'ahl sbahic a te ch'ul antsetic ta namey te la smuc'ulin yo'tanic te Dios soc la yac' sbahic ta cuentahinel yu'un te smamalalique .
60003006	Hich bin ut'il te Sara , la sch'uhumbe smandar te Abraham , te la yalbe : Cajwal , xchi ta stojol . Ha yantsil-alataquex teme yac apasic te bin lec ta pasel soc teme mayuc bin yac atojol-xi'ique .
60003007	Ha nix hichex , winiquetic , socuc sp'ijil awo'tanic ya x'ayinex soc te awihnamique ; ich'ahic ta muc' te ants hich te bin ut'il jun vaso te ora ya xwuy , soc te bin ut'il pajal yac awich'ic te cuxlejal te ay yutsil . Hich me xapas scuenta yu'un mayuc bin ya smaquex a te yac ac'oponic te Diose .
60003008	Ta scuenta slajibal , junuc me awo'tan abahic ta apisilic , na'a yo'bolil abahic , c'ux me xawa'iy abahic te bin ut'il awermano abahic , a'iyahic c'uxultaywanej soc peq'uel me xawac' abahic .
60003009	Ma me xasutbeyic ta bin chopol te mach'a chopol bin ya spasbeyex , soc ma me xasutbeyic chopol sc'oblal te mach'a la yalbeyex chopol ac'oblalic , ha xac'ambeyic bendición , como ana'ojic te ha ic'bilex yu'un yac awich'ic bendición ,
60003010	como hich ya yal : Te mach'a ya sc'an ya sc'uxultay te scuxlejal soc te ya yil te lec ya xc'ax jujun c'ahc'al yu'un , ac'a scom ye ta yalel bin chopol , soc ma me xloc' lo'loywanej ta ye .
60003011	Ac'a hiluc yu'un te bin chopol , ac'a spas te bin lec ; ac'a sle lamal q'uinal soc ac'a st'un .
60003012	Como t'ojol sit Cajwaltic ta stojol te mach'atic toj yo'tanic , soc ya ya'iybe sc'opic te c'alal ya xc'oponot , pero contra ya yil te mach'atic ya spasic te bin chopol , xchi .
60003013	¿ Mach'a c'an yuts'inex teme ha ya xbaht ta awo'tanic spasel te bin leque ?
60003014	Pero teme ay ya xc'ax awocolic ta scaj te bin stojil yac apasic , bayel me awutsilic yu'un . Ha yu'un ma xaxi'ic te bin ya xhu' ya spasbeyex , soc ma me xna'non awo'tanic yu'un .
60003015	Ha me xawich'ic ta muc' ta awo'tanic te Cristo te bin ut'il ha Ajwalil awu'unic , soc chapaluquex me spisil ora ta sjac'beyel sc'op te mach'a ya sjoc'obeyex te bin ut'il ay sc'oblal te smuc'ul awo'tanic , mansohuc me awo'tanic soc ich'biluc me ta cuenta hich yac apasic .
60003016	Lecuc me bin ya yalbat awo'tan , scuenta yu'un ya xq'uexawic te mach'atic chopol bin ya yalbeyic sc'oblal te bintic lec yac apasic te bin ut'il yu'unex Cristo .
60003017	Ha lec xan te ya xc'ax awocolic yu'un spasel te bin lec , teme hich ya sc'an Dios , te bin ut'il spasel te bin chopole .
60003018	Como ha nix hich te Cristo jmehl nax laj ta scuenta mulil , ha laj te mach'a toj ta scuenta te mach'atic ma tojuquic , yu'un ya yiq'uex bahel ta stojol Dios . Ac'ot ta lajel ta sbaq'uetal , pero cuxaj ta scuenta espíritu ,
60003019	te ha nix ta scuenta baht yalbe sc'op Dios te ch'uhlelaletic te chuculic ,
60003020	ha te mach'atic ta namey ma ba la sch'uhunic mandar te c'alal Dios la smahliy ta yorahil Noé te c'alal ay ta spasel a te barco , te banti waxactuhl nax colic ta ha' .
60003021	Te ha'e ha seña te ich'-ha' te ya xcolotic yu'un ( ma ha'uc te ya sloq'uesbe yabaquil baq'uet , ha te bin ya calbe wocol Dios yu'un te bin ut'il mayuc bin ya yalbotic te co'tantique ) . Ha ya xcolotic yu'un ta scuenta te cha'cuxaj te Jesucristo ,
60003022	te mach'a mohix ta ch'ulchan soc te ayix ta swa'el-c'ab te Diose ; ha scuentahinej ch'ul a'batetic soc te mach'atic ay ya'telic soc te ay yu'elique .
60004001	Ha yu'un , te bin ut'il c'ax swocol te Cristo ta sbaq'uetal ta jcuentatic , ya sc'an te hich nix ay te co'tantic te bin ut'il ay te yo'tane , como te mach'a c'axemix swocol ta sbaq'uetal lajix sc'oblal mulil ta yo'tan ;
60004002	hich te jayeb xan c'ahc'al cuxul ta bahlumilal ma ba ya spas te bintic ya smulan spasel te bin scuenta ch'ich'-baq'uet , ha ya spas te bintic ya sc'an yo'tan te Diose .
60004003	Tic'uquix a te yorahil te c'axix awu'unic ta spasel te bin ya smulanic spasel te mach'atic ma ba ya sna'be sba te Diose , ha te ma q'uexlalil , chijil-o'tanil , yacubel , pas-q'uin , yac'oltayel q'uinal , soc sch'uhuntayel lotil diosetic te ihlaybilique .
60004004	Jchahp ya ya'iyic a te ma ba yac ajoquinic ta spasel te biluc nax mulil ya smulanic spasele , ya slabanex yu'un .
60004005	Pero ya me yaq'uic cuenta ta stojol te mach'a chapal ya yich' ta c'op te mach'atic cuxajtic soc mach'atic chamenic .
60004006	Ha scuentahil te la yich'ic halbeyel te lec yach'il c'op te mach'atic chameniquix , scuenta yu'un , aunque ich'otic ta c'op scuenta sbaq'uetalic hich te bin ut'il spisil ants-winiquetic , ya xcuxajic ta scuenta sch'uhlelic hich te bin ut'il cuxul stuquel te Diose .
60004007	Nopol ya sta yorahil te ya xlaj spisil bintic ay ; ha yu'un na'ahic me q'uinal soc wic'sitaya me abahic scuenta yu'un ya xhu' yac ac'oponic Dios .
60004008	Ha tulan sc'oblal te talel c'axel c'ux xawa'iy abahic ta mero melel , como te c'uxul-o'tanil ya stup'be sc'oblal bayel muliletic .
60004009	Talel c'axel xawotses abahic ta anahic , ma me x'aletuc awo'tanic yu'un .
60004010	Te mahtanil a'bot yu'un Dios ta jtuhlutuhl , tuhunahic ta stojol yantic scuenta lequil jcanan yu'un te bayel ta chahp mahtaniletic ya yac' te Diose .
60004011	Teme ay mach'a ya xc'opoj , hich ac'a c'opojuc te bin ut'il mach'a yac ta yalel te bintic yaloj te Diose ; teme ay mach'a ya yac' sba ta a'batinel , ac'a me spas ta scuenta te yip te ya x'a'bot yu'un Dios , scuenta yu'un ta spisil ya xhalot yutsilal Dios ta scuenta te Jesucristo , te ha yu'un te utsilal soc te yu'el scuenta sbahtel q'uinal . Hichuc .
60004012	Ha'ex te c'uxex ta co'tan , ma me jchahpuc xawa'iyic yu'un te tsajel talem ta atojolic te hich sc'uxul te bin ut'il c'ahc' , ma me xacuyic te jchahp a te bin yac ta c'ohel ta atojolique .
60004013	Bayeluc me yutsil awo'tanic yu'un , como ha pajal yac ta c'axel awocolic soc te Cristo , scuenta yu'un hich me bayel yutsil awo'tanic a te c'alal ya xchicnaj tal yutsilal .
60004014	Teme ayex ta ixta'c'optayel ta scaj te sbihil te Cristo , bayel me awutsilic yu'un , como ay ta atojolic te Espíritu yu'un Dios te bayel yutsil .
60004015	Ha yu'un ma me ayuc mach'a ya xc'ax swocol ta scuenta milaw , elec' , chopol a'tel , o te ya yotses sba ta banti ma yocheluc .
60004016	Yan teme ay mach'a ya xc'ax swocol ta scuenta te sch'uhunej Cristo , ma me xq'uexaw yu'un , ac'a yalbe yutsil sc'oblal Dios yu'un .
60004017	Como yorahilix te ya xhahch ta ich'el ta c'op te mach'atic yu'un Dios ; teme ha nahil ya xhahch ta jtojoltic , ¿ bin ut'il ya xc'ohtic ta loq'uel te mach'atic ma sch'uhunic te lec yach'il c'op yu'un te Diose ?
60004018	Hich ya yal : Teme wocol ya xcol te mach'a toj yo'tan , ¿ bin ut'il ya xc'oht ta loq'uel te mach'a ma ba ya sch'uhun Dios soc te mach'a jmulawil ? xchi .
60004019	Ha yu'un te mach'atic ya xc'ax swocolic ta scuenta sc'anojel yo'tan te Diose , ac'a yac' sbahic ta sc'ab te Jpaswanej te stalel jun yo'tan , soc ha ac'a spas te bin leque .
60005001	Ya calbe wocol te ancianohetic ay ta awohlilic , te pajal ayon ta ancianohil soc , te ha testigohon yu'un te c'ax swocol te Cristo , te ha nix hichon ya quich' te utsilal te ya xchicnaj tale :
60005002	Canantayahic me te tuminchijetic yu'un Dios te ay ta awohlilic , ma ba ta scuenta sujel , ha'uc ta scuenta sc'anojel awo'tanic , ma ha'uc ta scuenta stahel taq'uin te ma stojiluc , ha'uc soc spisil awo'tanic .
60005003	Ma me xacuy abahic ta ajwalil ta stojol te mach'atic ayic ta acuentahic , ha me xawa'beyic yil ta scuenta te bintic yac apasique .
60005004	Hich te c'alal ya xchicnaj tal te muc'ul Jcanantaywanej ya me awich'ic te corona te ay yutsilal te ma xlaje .
60005005	Ha nix hichex , queremetic , ac'a abahic ta cuentahinel yu'un te ancianohetique . Ta apisilic , talel c'axel me xach'uhumbe aba amandaric , peq'uel me xawac' abahic , como hich ya yal : Dios ya scontrahin te jtoybahetic , pero ya sc'uxultay te mach'atic peq'uel yo'tanic , xchi .
60005006	Ha yu'un pehc'ana me abahic ta stojol sc'ab Dios te bayel yu'el , scuenta yu'un ha ya stoybeyex ac'oblalic te c'alal ya sta yorahil yu'une .
60005007	A'beya ta stojol spisil te bintic yac amel awo'tanic yu'un , como ayex ta canantayel yu'un .
60005008	P'ijanic me soc wic'sitaya me abahic , como te acontrahic , ha te pucuj , bayuc yac ta behel , hich te bin ut'il choj , ta slehel mach'a ya slajin .
60005009	Ma me xawac' yochintayex , ayuc me yip sch'uhunel awo'tanic , como ana'ojic te hich nix ay swocolic te awermanotac ayic ta swohlol bahlumilal .
60005010	Pero te Dios te ay bayel yutsil yo'tan , te ha ta scuenta Jesucristo la yic'otic ta utsilal yu'un te sbahtel q'uinal ay , te c'alal c'axix awocolic cheb oxeb c'ahc'al , ha ni me ya slecubtesex , ya ya'beyex awipic , ya ya'beyex yip awo'tanic soc te jun awo'tanic .
60005011	¡ Ac'a yich' halbeyel sc'oblal te yutsilal soc ayuc me yu'el scuenta sbahtel q'uinal ! Hichuc .
60005012	Ta scuenta te Silvano , te quermano te jun yo'tan , la jts'ihbabeyex cha'oxp'ahl c'op yu'un ya ca'beyex yip awo'tanic soc yu'un ya cal ta testigo-c'op te ha te smelelil yutsil yo'tan Dios ini , te jun awo'tanic ta stojol .
60005013	Xcoltanuquex laj yu'un te iglesia te ay ta Babilonia , te pajal tsahbilex soc , ha nix hich xcoltanuquex laj yu'un te jnich'an Marcos .
60005014	Talel c'axel xapatbe aba awo'tanic ta scuenta uts'uyel yu'un sc'uxul-o'tanil . Lamaluc me q'uinal ta apisilic te ayex ta stojol te Jesucristo . Hichuc .
61001001	Simón Pedro , a'bat soc jpuc-c'op yu'un te Jesucristo , ta stojol te mach'atic ta scuenta stojil yo'tan te Jesucristo te Dios soc Jcoltaywanej cu'untic , stahojic sch'uhunel yo'tanic te pajal st'ujbilal soc te cu'uncotique :
61001002	Ayuc bayel yutsil-o'tanil soc lamal q'uinal awu'unic ta scuenta bin ut'il yac ana'beyic sba te Dios soc te Cajwaltic Jesús .
61001003	Ta scuenta yu'el te Dios la ya'botic spisil te bintic ya xtuhun cu'untic ta jcuxlejaltic soc ta sch'uhunel Dios , ta scuenta te ya jna'betic sba te Mach'a la yic'otic ta scuenta te yutsilal soc t'ujbil ya'tel .
61001004	Ha nix ta scuentahic ini te ay bintic yalbeyejotic te Dios te c'ax t'ujbil soc te muc' sc'oblal , scuenta yu'un ta scuenta bintic yaloj , yac awich'beyic stalel te Dios soc ya x'ahnex loq'uel ta stojol te bin ya xjinawan te ay ta bahlumilal ta scaj chijil-o'tanil .
61001005	Ha yu'un ac'ahic fuersa te ya snuhp'in sba soc te sch'uhunel awo'tanic soc te lec atalelic ; teme lequix te atalelic , ya sc'an te ay bintic yac ana'ic ;
61001006	teme ay bintic ana'ojic , ya sc'an te yac ana' scomel abahic ; teme la ana' scomel abahic , ya sc'an te ya xcuhch awu'unic ; teme ya xcuhchix awu'unic , ya sc'an te lec yac ach'uhunic Dios ;
61001007	teme la ach'uhunic ta lec , ya sc'an te jun awo'tanic soc awermanotac ; teme jun awo'tanic soc awermanotac , ya sc'an te ay sc'uxul awo'tanic .
61001008	Teme awich'ojic ini soc teme yaquic ta p'ohlel ta awo'tanic , ya yaq'uic te ay bintic ya xhu' awu'unic spasel soc te ya sitinex , te bin ut'il yac ana'beyic sba te Cajwaltic Jesucristo .
61001009	Yan te mach'a mayuc yu'un ini , ma ba lec te site , ma xyil q'uinal , ch'ayem ta yo'tan te pocbotix loq'uel te smul la sta ta nahil to .
61001010	Ha yu'un , quermanotac , ac'ahic xan fuersa te smelelil ya xc'oht te iq'uel soc te tsahel awu'unic , como teme hich yac apasic , ma jaymehl ya xyahlex .
61001011	Hich me muc' ya xjambotex ochel sbehlal ta banti ay te cuentahinel sbahtel q'uinal yu'un te Cajwaltic Jesucristo , te Jcoltaywanej cu'untique .
61001012	Ha yu'un ma ba ya xlaj co'tan te ya calbeyex ini , aunque ana'ojiquix soc junix awo'tanic ta stojol te smelelil c'op awich'ojiquix .
61001013	Stojil ya ca'iy te ya hultesbeyex awo'tanic te jayeb xan c'ahc'al cuxulon soc jbaq'uetal ,
61001014	yu'un jna'oj te ma ba halix c'ahc'al ya quihquitay hilel te jbaq'uetal , hich te bin ut'il la ya'bon jna' te Cajwaltic Jesucristo .
61001015	Soc ya cac' fuersa te ayuc bin ut'il ya xhu' yac ana'ulanic spisil ora ha'i c'op ini te c'alal wayemix jbaq'uetal a .
61001016	Te c'alal la jca'beyexcotic ana'ic bin ut'il ay sc'oblal te ya xtal te Cajwaltic Jesucristo soc bin ut'il ay sc'oblal te yu'el , ma ba jt'umbeyejcotic nopbil cuentohetic , ho'otcotic nix la jquilcotic ta jsitcotic te smuc'ul yutsilale .
61001017	Ha ac'ot ta ich'el ta muc' soc a'bot yutsilal yu'un te Dios Tatil te c'alal chicnaj tal c'op ta stojol te Muc'ul Utsilal te hich la yal : Ha Jnich'an ini te c'ux ta co'tan , te bayel yutsil co'tan yu'un , xchi sc'oblal .
61001018	Ho'otcotic la jca'iycotic te c'op te tal ta ch'ulchan te c'alal joquinejcotic ta ch'ul wits .
61001019	Ha yu'un chican xan ta lec te ha smelelil te sc'op te jalwanejetique . Lec te yac awich'ic ta cuenta , hich te bin ut'il c'ahc' te yac ta tihlel ta yihc'al q'uinal , ha to c'alal ya sacub q'uinal soc te ya yac' sts'anabul ta awo'tanic te jsacubel ec' .
61001020	Ha bayel sc'oblal te yac ana'ic te mayuc sc'op-jalwanejetic ta Shun Dios te ay mach'a te stuquel nax ya xhu' ya sna'be scuentahil ;
61001021	como te sc'op-jalwanejetic ma ba talem ta scuenta sc'anojel yo'tan ants-winic , ha cuentahinotic yu'un te Ch'ul Espíritu te winiquetic te hich c'opojic ta scuenta Dios .
61002001	Ta namey ay lotil jalwanejetic ta yohlil te pueblo Israel , hich te bin ut'il ya me xchicnaj lotil jp'ijubteswanejetic ta awohlilic te muquen ya yotsesic bin ay ta nopel te ya xjinawan , soc ya smuc ta yo'tanic te Cajwaltic te mambil scolelic yu'une . Ha nix yac yich'belic tal castigo te ora ya xtal ta stojolic .
61002002	Ay tsobolic te ya me st'unic te bintic q'uexlaltic sba , soc ha nix ta scuentahic te ya xbohlob sc'oblal te be yu'un te smelelil c'ope .
61002003	Ta scaj sbic'sitayel taq'uin ya me slo'loyex ta scuenta lotil c'op . Ayix ora te quechel yich'belic castigo yu'un , soc yac smahliybel te ch'ayel yu'unique .
61002004	Dios ma ba la spasbe perdón te ch'ul a'batetic te la sta smulic , la sch'ojticlan bahel ta infierno , la yac'ticlan ta chuquel ta yihc'al q'uinal te banti ya smahliyic ich'el ta c'op .
61002005	Soc ma ba la spasbe perdón te mach'atic ayic ta bahlumilal ta namey , la yac' tal puhlel ta stojol te chopol ants-winiquetic , ha nax la scanantay te Noé , te la yalbe sc'oblal te bin toj ta pasel , soc col xan huctuhlic .
61002006	Soc la ya'be castigo te pueblohetic Sodoma soc Gomorra , jc'axel la yac' tanubuc ta c'ahq'uel , ha yich'oq'uehl c'oht te mach'atic ya spasulanic te bintic chopole .
61002007	Pero la scoltay loq'uel te Lot , te toj ta winiquil , te bayel la smel yo'tan yu'un te bintic chopol la spasic te mach'atic chopol yo'tanic ,
61002008	( como te mach'a toj ta winiquil ini , te nahin ta yohlilic , jujun c'ahc'al la smel yo'tan yu'un yilel soc ya'iyel te bintic chopol la spasique ) .
61002009	Te Cajwaltic ya sna' scoltayel loq'uel ta sujel te mach'atic jun yo'tanic ta stojol Dios , soc ya sna' sq'uejel te mach'atic ma tojuc bin ya spasic yu'un ya yich'ic castigo c'alal ya sta yorahil ich'el ta c'op ;
61002010	soc c'ax hich a te mach'atic ya st'unic te bintic chopol ya sc'an te sbaq'uetal soc ya sp'ajic te ya xcuentahinotique . Tulan yo'tanic soc biluc ya slomic ta pasel , ma xiwic te ya yixta'c'optayic te mach'atic tulan ya'telic ta ch'ulchan .
61002011	Yan te ch'ul a'batetic , aunque c'ax hich yipic a soc c'ax hich ya xhu' yu'unic a , ma ba ya yalic chopol sc'oblalic ta scontrahinel ta stojol te Cajwaltique .
61002012	Pero te winiquetic ini ya yalbeyic chopol sc'oblal te bintic ma sna'beyic scuentahil ; sjelic ta chambahlametic te ma sna'ic q'uinal , te ha nax ayinemic yu'un ya yich'ic tsaquel soc jinel ; hich pajal ya xlajic soc .
61002013	Ya me yich'beyic stojol te bintic ma stojiluc la spasic . Ya smulanic spasel ta c'ahc'alel te bintic chopol . Ha sbohlilic soc yabaquilic , ha te mach'atic te c'alal ya sjoquinex ta we'el uch'el ya smulanic spasel bintic chopol .
61002014	Te sitic nojel ta antsiwej , ma xquehchajic ta slehel smulic ; ya smonic te mach'atic mayuc yip yo'tanic ; c'ahyemic a te spisil bin ya xbic'taj yo'tanic yu'un , ha yal-snich'nab chopol c'oblalil .
61002015	Hilem yu'unic te stojil be , howiyemic ta st'umbeyel sbe te Balaam snich'an Beor , te ha c'ux ta yo'tan te stojol te bin chopole ;
61002016	la yich' comel yu'un te bin chopol spasoj , c'oponot yu'un jcoht jcuch-ihcatsil burro te stalel ma xc'opoj , hich c'opoj te bin ut'il winic , la scom te jalwanej te sohquem sjol .
61002017	Ha'ic sloq'uib ha'etic te mayuc ya'lel , soc tocaletic te ya xtenotic yu'un tulan ic' ; chapal sc'oblalic te ya xc'oht ayinuquic sbahtel q'uinal ta banti c'ax ihc' .
61002018	Ya xc'opojic ta toyba c'op soc tojol c'op , soc ta scuenta te bin chopol ya smulan ch'ich'-baq'uet ya smonic a te mach'atic ma to haluc ahnic loq'uel ta stojol te mach'atic howiyemic .
61002019	Ya yalbeyic te libre ya xc'ohtic , pero ha'ic nix mosohimbilic yu'un te bin ya xjinawan , como ha moso ya xc'oht yu'un te bin ya xtsalot yu'une .
61002020	Teme ahnemiquix loq'uel ta stojol te sbohlil te bahlumilal ta scuenta te ya sna'beyic sba te Jesucristo te Cajwaltic soc Jcoltaywanej cu'untic , teme ya xchuc xan sbahic soc ya xtsalotic yu'un , c'ax chopol ya xc'ohtic a te bin ut'il ta nahil to .
61002021	Ha lec te manchuc la sna'beyic sba te be yu'un te bin stojil ta pasel , ha wocol te la sna'beyiquix sba a te la swalac'patiy te ch'ul mandaril te a'botique .
61002022	Hich c'oht ta stojolic te bin ya yal te tsahbil c'op ini : Te ts'i'e ya xcha'suht xan ta banti ay te xe , soc te me'chitam te pocbil ya scha'bal xan sba ta ahch'al , xchi .
61003001	Quermanotac te c'uxex ta co'tan , schebalix carta a te ya jts'ihbabeyex . Ta schebal te carta ya jtijbeyex awo'tanic te ayuc lec snopojibal awu'unic ,
61003002	yu'un yac ana'ulanic te bin la yalic hilel ta nahil to te ch'ul jalwanejetic soc te smandar te Cajwaltic , te Jcoltaywanej cu'untic , te halbotex yu'un te jpuc-c'opetic awu'unique .
61003003	Te bin bayel sc'oblal , ha te yac ana'ic te ta slajibal c'ahc'al ya me xtal jlabanwanejetic te ya spasic te bintic chopol ya smulanic ,
61003004	soc hich me ya yalic : ¿ Banti ay te yalojix te ya xtale ? C'alal way sbaq'uetalic te antiguo me'iltatiletic stalel ay spisil , hich te bin ut'il c'alal shahchibal te bin pasbile , xchihic .
61003005	Pero yoloj xanix te ya xch'ay ta yo'tanic te ha ta scuenta sc'op Dios la yich' pasel te ch'ulchan soc bahlumilal ta namey , soc te chicnaj ta ha' te bahlumilal soc tey nix ipajem a ,
61003006	soc te ha nix ta scuenta te laj te bahlumilal ta namey , yu'un puhl ta ha' .
61003007	Yan te ch'ulchan soc bahlumilal te ay ta ora ini , ha nix ta scuenta te sc'op Dios quechel te ya xlajic ta c'ahc' , ha quechelic yu'un te yorahil ich'el ta c'op soc sjinel te chopol ants-winiquetique .
61003008	Soc ma me xch'ay ta awo'tanic , quermanotac te c'uxex ta co'tan , te jun c'ahc'al ha jmil ha'bil c'ohem yu'un te Cajwaltic , soc te jmil ha'bil ha jun c'ahc'al c'ohem yu'un .
61003009	Ma ba hal ya xc'oht ta pasel te bin yaloj te Cajwaltic , hich te bin ut'il ay ya scuyic te ya xhalaje , pero yac smahliybelex , ma sc'an te ay mach'a ch'ayel ya xbaht , ha ya sc'an te yacuc suhtes yo'tanic spisilic .
61003010	Pero te c'alal ya xtal te Cajwaltic hich ya xtal te bin ut'il j'elec' ta ahc'abal . Ta hich ora ya xch'ay bahel te ch'ulchan soc tulan c'op , spisil bintic pasbil ya xlaj ta c'ahc' , soc te bahlumilal soc spisil te bintic pasticlambil tey a ya me xlajic ta chiq'uel .
61003011	Te bin ut'il hich ya xjihn spisil , ¡ ya sc'an te ch'ultesbiluc acuxlejalic soc junuc awo'tanic ta stojol Dios
61003012	te c'alal yaquex ta smahliyel soc yaquex ta yahnutayel te sc'ahc'alel yu'un Dios , ha te bin ora xpulet ta tihlel ya xlaj ta c'ahq'uel te ch'ulchan , soc ya x'uhl ta c'ahc' spisil bintic pasticlambil !
61003013	Pero te ho'otic yacotic ta smahliyel te bin yaloj te Diose , ha te yach'il ch'ulchan soc yach'il bahlumilal , te banti ya xnahin te bin toj ta pasele .
61003014	Ha yu'un , quermanotac te c'uxex ta co'tan , te bin ut'il yaquex ta smahliyel ini , o'tantayahic me te hichuc ya stahex a te Dios te mayuc awa'baquilic soc mayuc bin ya stijex ta c'op yu'un , soc te lamaluc q'uinal soc .
61003015	Na'ahic me , te bin ut'il te Cajwaltic yac ta smahliyel , ha scuenta colel , hich te bin ut'il te quermanotic Pablo te c'ux ta co'tantic la sts'ihbabeyex ta scuenta sp'ijil yo'tan te a'bibile .
61003016	Hich la sts'ihbay ta spisil te cartahetic yu'une . Ay banti wocol ta na'beyel scuentahil , te ha yan sc'oblal ya xc'oht yu'un te mach'atic ma sna'ic q'uinal soc te xyahl xmo te yo'tanique , hich te bin ut'il ya spasbeyic te yan bintic ts'ihbalambil ta Shun Dios ; ha me ch'ayel ya xbahtic yu'un .
61003017	Ha yu'un , quermanotac te c'uxex ta co'tan , te bin ut'il hich ana'ojic ta nahilal , canantaya abahic scuenta yu'un ma ba ya snitex bahel te showilc'opic te mach'atic ya spasic biluc ya sc'anic , te hich ya xyahlat cohel ta banti jun awo'tan ach'uhunejique .
61003018	Behbehuc me muc'ubel te yutsil-o'tanil soc ta sna'beyel xan sba te Cajwaltic Jesucristo , te Jcoltaywanej cu'untique . Ac'a yich' halbeyel yutsil sc'oblal ta ora ini soc ta sbahtel q'uinal . Hichuc .
62001001	Ya calbecotic sc'oblal te C'opil scuenta cuxlejal , ha te ay ta shahchibal , te la jca'iycotic , te quilojcotic ta jsitcotic , te la jna'becotic sba bin yilel , soc te la jtsac ta jc'abcotic .
62001002	Chicnaj te cuxlejal soc la jquilcotic , ya calbecotic sc'oblal ta testigo-c'op soc ya calbeyex sc'oblal te cuxlejal te sbahtel q'uinal ay , te sjoquinej te Tatil soc te chicnaj ta jtojolcotic .
62001003	Te bin quilojcotic soc te ca'iyejcotic , ha ya calbeyexcotic sc'oblal , scuenta yu'un junuc co'tan jbahtic ; soc junuc co'tan jbahtic soc te Tatil soc te Snich'an , ha te Jesucristo .
62001004	Ha ya jts'ihbabeyex ini scuenta yu'un ts'acal ya xc'oht a te stse'elil awo'tanique .
62001005	Ha ini te bin la yal ca'iycotic te Jesucristo soc te ya calbeyexcotic awa'iyique : Ha sacal q'uinal te Diose , jc'axel mayuc yihc'al q'uinal ta scuenta stuquel .
62001006	Teme ya caltic te ha jun co'tan jbahtic soc te Diose , pero teme yacotic ta behel ta yihc'al q'uinal , ya ca'iytic lot soc ma ba yacotic ta spasel te bin ya yal te smelelil c'ope .
62001007	Yan teme yacotic ta behel ta sacal q'uinal , hich te bin ut'il ay ta sacal q'uinal stuquel te Diose , talel c'axel jun co'tan jbahtic , soc ha ya spocbotic loq'uel spisil jmultic te sch'ich'el Jesús , te Snich'ane .
62001008	Teme ya caltic te mayuc jmultic , ya jlo'loy jbahtic , ma ba ay ta co'tantic te smelelil c'ope .
62001009	Yan teme ya caltic ta jamal te jmultique , Dios ya spasbotic perdón yu'un jmultic soc ya spocbotic loq'uel spisil bintic chopol , como stalel jun yo'tan soc toj yo'tan stuquel .
62001010	Teme ya caltic te mayuc jmultic , ha yac ta lot te Dios ta jc'optic , soc ma ba ay ta co'tantic te sc'ope .
62002001	Cal-jnich'nab , hich ya jts'ihbabeyex scuenta yu'un ma ba yac alehix amulic a . Pero teme ay mach'a ya sta smul , ay mach'a ya xc'opoj cu'untic ta stojol te Tatil , ha te Jesucristo te toj yo'tan stuquel .
62002002	Ha te milbil mahtanil yu'un stojel jmultic ; ma ho'ucotic nax jmultic , ha la stojbe smul spisil te ants-winiquetic ayic ta bahlumilal .
62002003	Teme ya jch'uhumbetic smandar , hich ya jna'tic a te ya jna'betic sba .
62002004	Te mach'a hich ya yal : Ya jna'be sba te Diose , teme xchihe , pero teme ma ba ya sch'uhumbe smandar , yac ta lot , soc ma ba ay ta yo'tan te smelelil c'ope .
62002005	Yan te mach'a ya sch'uhumbe sc'op , ts'acal c'ohemix ta yo'tan te sc'uxul yo'tan te Dios ta mero melel . Hich ya jna'tic a te jun ayotic soque .
62002006	Te mach'a ya yal sba te spisil ora ay ta stojol te Diose , ya sc'an ya xbehen hich te bin ut'il behen te Jesuse .
62002007	Quermanotac , ma ba ya jts'ihbabeyex yach'il mandaril , ha nix te antiguo mandaril awa'iyejic ta shahchibal to . Te antiguo mandaril ini ha te c'op te ay nix awa'iyejic ta nahil to .
62002008	Pero ya jts'ihbabeyex yach'il mandaril , te chican ta stojol Cristo soc ta atojolic te ha smelelil , como yac ta c'axel bahel te yihc'al q'uinal soc chicanix te smelelil sacal q'uinale .
62002009	Te mach'a ya yal te ay ta sacal q'uinal pero teme ya sp'aj te yermano , ay to ta yihc'al q'uinal abi .
62002010	Te mach'a c'ux ya ya'iy ta yo'tan te yermano , ayinemix ta sacal q'uinal soc mayuc bin ya xyahltesot ta mulil yu'un .
62002011	Yan te mach'a ya sp'aj te yermano , ay ta yihc'al q'uinal , soc yac ta behel ta yihc'al q'uinal , ma sna' banti ya xbaht , como ha macbibil sit yu'un te yihc'al q'uinale .
62002012	Ha'ex cal-jnich'nabex , ya jts'ihbabeyex como pasbilexix perdón yu'un amulic ta scuenta sbihil te Jesucristo .
62002013	Ha'ex tatiletic , ya jts'ihbabeyex como yac ana'beyic sba te Mach'a stalel ay ta shahchibal . Ha'ex ach'ix queremetic , ya jts'ihbabeyex como atsalojiquix te mach'a chopole . Ha'ex alaletic , ya jts'ihbabeyex como ana'beyejiquix sba te Tatile .
62002014	Ha'ex tatiletic , ya jts'ihbabeyex como ana'beyejiquix sba te Mach'a stalel ay ta shahchibal . Ha'ex ach'ix queremetic , ya jts'ihbabeyex como ay awipic , soc ay ta awo'tanic te sc'op Dios , soc atsalojiquix te mach'a chopole .
62002015	Ma me c'uxuc xawa'iy ta awo'tanic te bahlumilal o te bintic ayic ta bahlumilal . Te mach'a c'ux ya ya'iy ta yo'tan te bahlumilal , ma ba yich'oj te sc'uxul yo'tan te Jtatic Dios ,
62002016	como spisil bintic ay ta bahlumilal , ha te bin ya smulan te baq'uet scuenta mulil , te bin ya smulan yilel te jsitic , soc te toybahil , ma ba talem ta stojol te Tatil , ha talem ta stojol te bahlumilale .
62002017	Ya me xc'ax bahel te bahlumilal soc te bintic mulambil yu'un te mach'atic ayic ta scuenta , yan te mach'a ya spas te bin ya sc'an yo'tan te Diose , sbahtel q'uinal ya xcuxaj stuquel .
62002018	Cal-jnich'nab , slajibalix c'ahc'al ayotic . Hich te bin ut'il awa'iyejic te ya xtal te anticristo , chicnajemix tsobol anticristohetic . Hich ya jna'tic a te slajibalix ora ayotique .
62002019	Loq'uemic hahchel ta cohliltic , pero ma junuc ayotic soc a , como te junuc ayucotic soc , la sjoquinotic te hichuque ; pero loq'uic bahel yu'un tey chicnaj a te ma ba jun ayotic soc ta spisilic .
62002020	Yan te ha'exe , la awich'iquix malel yu'un te Ch'ul Espíritu , hich apisilic yac ana'ic te bintic smelelil .
62002021	Ma ba ya jts'ihbabeyex yu'un te ma ba yac ana'ic te smelelil c'op , yu'un yac ana'ic , soc yu'un ma xloc' talel lot ta smelelil c'op .
62002022	¿ Mach'a a te ya ya'iy lot ? Ha te mach'a ya yal te ma ha'uc Cristo te Jesús . Ha te anticristo abi , ha te mach'a ya smuc ta yo'tan te Tatil soc te Nich'anile .
62002023	Spisil te mach'a ya smuc ta yo'tan te Nich'anil , ma ba ay ta yo'tan te Tatile . Te mach'a ya yal ta jamal te ha Nich'anil , ha nix ay ta yo'tan te Tatile .
62002024	Te bin awa'iyejic ta shahchibal , jc'axel ayinuc ta awo'tanic . Teme jc'axel ya x'ayin ta awo'tanic te bin la awa'iyic ta shahchibal , ha nix hich jc'axel ya x'ayinex ta stojol te Nich'anil soc ta stojol te Tatile .
62002025	Yaloj Dios te ya ya'botic cuxlejal sbahtel q'uinal .
62002026	La jts'ihbabeyex ini sc'oblal te mach'atic ya sc'an ya slo'loyex .
62002027	Pero te malel yu'un te Espíritu te awich'ojic ya xhil ta atojolic , ma fuersahuc te ay mach'a ya snohptesex . Te malel yu'un te Espíritu te awich'ojic ya ya'beyex anopic spisil , soc smelelil te malel , ma lotiluc , ha yu'un jc'axel ayinanic ta stojol Cristo , hich te bin ut'il ya'beyejex anopique .
62002028	Cal-jnich'nab , jc'axel ayinanic me ta stojol , scuenta yu'un te c'alal ya xchicnaj ay me yip co'tantic a , soc ma ba q'uejel ya cac' jbahtic ta stojol yu'un q'uexlal te c'alal ya xtale .
62002029	Teme ana'ojic te toj yo'tan te Jesucristo , na'ahic me te spisil mach'atic ya spasic te bin toj ha yal-snich'an Dios abi .
62003001	Ilawil bin ut'il bayel c'uxotic ta yo'tan te Tatil , te ha yal-snich'anotic Dios ya jbihilintic . Ha scuentahil te ma sna'botic jbahtic te bahlumilale , como ma sna'beyic sba te Diose .
62003002	Ha'ex te c'uxex ta co'tan , yo'tic yal-snich'anotiquix te Diose , soc ma to chicanuc bin quileltic ya xc'ohotic ; pero jna'ojtic te c'alal ya xchicnaj tal te Cristo , pajal quileltic soc Cristo ya xc'ohotic , yu'un ya me quiltic bin mero yilel stuquel .
62003003	Spisil mach'a te hich yac ta smahliyel , ha nix yac slecubtesbel sba , hich te bin ut'il lec stuquel te Cristo .
62003004	Spisil mach'a ya sta smul , ya sc'axuntay te Ley ; como ha mulil te sc'axuntayel te Ley .
62003005	Ana'ojic te ha xtaluc te Cristo yu'un ya sloq'uesbotic jmultic ; ha mayuc smul stuquel .
62003006	Spisil te mach'a jc'axel ya x'ayin ta stojol ma ba ya slehulan smul . Spisil te mach'a ya slehulan smul , ma ba yiloj soc ma ba sna'beyej sba .
62003007	Cal-jnich'nab , ma me ayuc mach'a ya slo'loyex ; te mach'a ya spas te bin toj , ha toj yo'tan ta winiquil , hich te bin ut'il toj yo'tan stuquel te Jesucristo .
62003008	Te mach'a ya'telinej spasel mulil , ha me yu'un pucuj stuquel , como te pucuj stalel la sle mulil ta shahchibal to tal . Ha scuentahil te chicnaj te Snich'an Dios , yu'un ya slajimbe ya'tel te pucuje .
62003009	Spisil mach'a ayinem ta stojol Dios , ma ba ya slehulanix smul , como yich'beyej stalel te Diose . Ma xhu' ya slehulanix smul , como ha yal-snich'an te Diose .
62003010	Hich ya xchicnaj mach'atic a te yal-snich'nab Dios soc mach'atic a te yal-snich'nab te pucuje : Spisil mach'a ma ba ya spas te bin toj ta pasel soc te ma c'uxuc ya ya'iy ta yo'tan te yermano , ma yu'unuc Dios stuquel .
62003011	Hich ay te c'op te awa'iyejic ta shahchibal to tal : ha te talel c'axel c'ux ac'a ca'iy jbahtic .
62003012	Ma me hichucotic te bin ut'il Caín , te ha yu'un te pucuj , te la smil te yihts'ine . ¿ Bin yu'un te la smile ? Yu'un chopol te ya'tel te Caín , yan te yihts'in toj ya'tel stuquel .
62003013	Quermanotac , ma me jchahpuc xawa'iyic a teme ya yil-o'tantayex te mach'atic ayic ta scuenta te bahlumilale .
62003014	Jna'ojtic te ma ba ayotiquix ta scuenta lajel , ayotiquix ta scuenta cuxlejal , como c'ux ya ca'iy ta co'tantic te quermanotactique . Te mach'a ma ba c'ux ya ya'iy ta yo'tan te yermano , yu'un ni me ay to ta scuenta lajel a abi .
62003015	Spisil mach'a ya yil-o'tantay te yermano , jmilaw me c'ohem . Ana'ojic te mayuc jtuhluc jmilaw te ay scuxlejal scuenta sbahtel q'uinal .
62003016	Hich ya jna'tic bin ut'il ay te c'uxul-o'tanil , ha te la yac' sba ta lajel ta jcuentatic . Ha nix hichotic , ya sc'an ya cac' jcuxlejaltic ta scuenta te quermanotactique .
62003017	Te mach'a ay bintic ay yu'un ta bahlumilal , teme ya yil te mayuc bin ay yu'un te yermano , pero teme ma sc'an ya sc'uxultay , ¿ bin ut'il ay sc'uxul yo'tan Dios ta yo'tan ?
62003018	Cal-jnich'nab , ma me ta c'opuc nax o ta sbahuc nax quetic ya caltic te c'ux ya ca'iy jbahtic , smeleliluc me te c'ux ya ca'iy jbahtic soc ac'a me chicnajuc ta ca'teltic .
62003019	Hich to me ya jna'tic a te ayotic ta scuenta te smelelil c'op , soc hich ya jna'tic a te jun co'tantic ayotic ta stojol te Dios ,
62003020	teme ay ya yalbotic te co'tantic te ay bin chopol jpasojtic , ha c'ax muc' te Dios te bin ut'il te co'tantic , soc ha ya sna' spisil stuquel .
62003021	Ha'ex te c'uxex ta co'tan , teme mayuc bin ya yalbotic te co'tantic , hich jun co'tantic ayotic ta stojol a te Diose ;
62003022	soc ha ya ya'botic spisil bintic ya jc'ambetic , como ya jch'uhumbetic te mandariletic yu'un soc ya jpastic te bin lec yo'tan yu'une .
62003023	Soc ha smandar ini : ha te ya jch'uhumbetic te sbihil te Snich'an , ha te Jesucristo , soc te talel c'axel c'ux ya ca'iy jbahtic , hich te bin ut'il la spasotic hilel ta mandar .
62003024	Te mach'a ya sch'uhumbe smandar , jc'axel ayix ta stojol Dios , soc Dios ay ta yo'tan . Hich ya jna'tic a te ay ta co'tantic te Diose : ha ya jna'tic ta scuenta te Espíritu ya'beyejotique .
62004001	Ha'ex te c'uxex ta co'tan , ma me xach'uhunic spisil espírituhetic , nahil me xatsahtayic teme ha yu'un Dios , como ay bayel lotil jalwanejetic te puhquemic bahel ta bahlumilal .
62004002	Hich ay ta na'el teme ha yu'un te Espíritu yu'un Dios : Spisil te mach'atic te jamal ya yalic te xtaluc soc sbaq'uetal te Jesucristo , ha me yu'un Dios stuquel .
62004003	Pero spisil te mach'atic te ma ba jamal ya yalic te xtaluc soc sbaq'uetal te Jesucristo , ma me yu'unuc Dios stuquel ; ha me yu'un te espíritu yu'un te anticristo te awa'iyejic te ya xtale , te li' ayix ta bahlumilal ta ora ini .
62004004	Cal-jnich'nab , yu'unex Dios te ha'exe soc atsalojiquix te lotil jalwanejetic , como te Mach'a ay ta awo'tanic c'ax hich yu'el a te bin ut'il te mach'a ay ta bahlumilal .
62004005	Te lotil jalwanejetic ayic ta scuenta te bahlumilal , ha scuentahil te ya yalic te bin scuenta bahlumilal , soc ya x'a'iybot sc'opic yu'un te bahlumilale .
62004006	Yan te ho'otic yu'unotic Dios . Te mach'a ya sna'beyic sba te Diose , ya ya'iybotic jc'optic ; te mach'a ma yu'unuc te Diose , ma xya'iybotic te jc'optique . Tey ya jna'betic sba a te espíritu yu'un smelelil c'op soc te espíritu yu'un lotil c'op .
62004007	Ha'ex te c'uxex ta co'tan , talel c'axel c'ux ac'a ca'iy jbahtic , como ha yu'un Dios te c'uxul-o'tanil . Spisil te mach'a ya sna' c'uxultaywanej , ayinemix ta stojol Dios soc ya sna'be sba te Diose .
62004008	Yan te mach'a ma sna' c'uxultaywanej , ma sna'be sba te Diose , como jc'uxultaywanej stuquel te Diose .
62004009	Hich la yac' ta ilel te c'uxotic ta yo'tan te Dios , ha te la sticon tal ta bahlumilal te hip jtuhl Snich'an scuenta yu'un ya xcuxajotic ta scuenta .
62004010	Hich ay te sc'uxul-o'tanile : Ma ha'uc te c'ux la jca'iy ta co'tantic te Diose , ha te c'ux la ya'iyotic ta yo'tan stuquel soc te la sticon tal te Snich'an yu'un ya stojbotic jmultic .
62004011	Ha'ex te c'uxex ta co'tan , teme hich la sc'uxultayotic te Diose , ya sc'an te ha nix hich talel c'axel c'ux ya ca'iy jbahtique .
62004012	Mayuc mach'a yiloj te Diose ; pero teme talel c'axel c'ux ya ca'iy jbahtic , ay ta co'tantic te Diose soc ts'acal c'oht te sc'uxul yo'tan ta co'tantic .
62004013	Hich ya jna'tic te jc'axel ayotic ta stojol Dios soc te ay ta co'tantic te Diose , ha te la ya'botic te Espíritu yu'une .
62004014	Ho'otcotic quilojcotic soc ya calcotic ta testigo te Tatil la sticon tal te Nich'anil scuenta Jcoltaywanej yu'un te bahlumilale .
62004015	Spisil mach'a ya yal ta jamal te ha Snich'an Dios te Jesús , Dios ay ta yo'tan soc ha ay ta stojol Dios .
62004016	Jna'ojtic soc jch'uhunejtic te c'uxotic ta yo'tan te Diose . Ha jc'uxultaywanej te Diose , soc te mach'a spisil ora ya ya'iy c'uxultaywanej , ay ta stojol Dios soc Dios ay ta yo'tan .
62004017	Ts'acal c'ohem ta co'tantic te c'uxul-o'tanil scuenta yu'un ay smuc'ul co'tantic ta yorahil ich'el ta c'op , como li' ta bahlumilal hich ayotic te bin ut'il ay stuquel te Diose .
62004018	Mayuc xiwel te banti ay c'uxul-o'tanil . Te c'uxul-o'tanil te ts'acal ay , ya sloq'ues te xiwele ; como te xiwel ya xi' te castigo . Te mach'a ya xiw ma ba ts'acal c'ohem ta yo'tan te c'uxul-o'tanile .
62004019	C'ux ya ca'iy ta co'tantic te Dios como ha nahil c'ux la ya'iyotic ta yo'tan stuquel .
62004020	Teme ay mach'a ya yal : C'ux ta co'tan te Dios , teme xchihe , pero teme ya yil-o'tantay te yermano , yac ta lot abi , como te mach'a ma ba c'ux ta yo'tan te yermano te yilbeyej sit , ¿ bin ut'il c'an c'uxuc ta yo'tan te Dios te ma ba yilbeyej sit stuquel ?
62004021	Hich pasbilotic ta mandar yu'un te Diose : Te mach'a c'ux ta yo'tan te Dios , ha nix hich c'uxuc me ac'a ya'iy ta yo'tan te yermano , xchi .
62005001	Spisil mach'a sch'uhunej te ha Cristo te Jesús , ayinemix ta scuenta Dios , soc te mach'a c'ux ta yo'tan te tatil , ha nix hich c'ux ta yo'tan te snich'ane .
62005002	Hich ya jna'tic a te c'ux ta co'tantic te al-nich'anetic yu'un Dios : teme c'ux ta co'tantic te Dios soc teme ya jch'uhumbetic te mandariletic yu'une ,
62005003	yu'un chican te c'ux ta co'tantic te Dios teme ya jch'uhumbetic te mandariletic yu'une . Ma ba wocol ta ch'uhunel te mandariletic yu'une ,
62005004	como spisil mach'a ayinem ta scuenta Dios , ya stsal te bahlumilale . Te bin stsaloj te bahlumilal , ha te sch'uhunel co'tantique .
62005005	¿ Mach'a a te ya stsal te bahlumilal ? Ha te mach'a ya sch'uhun te ha Snich'an Dios te Jesús .
62005006	Ha te Jesucristo te tal ta scuenta ha' soc ch'ich' . Ma ha'uc nax ta scuenta ha' , ta scuenta ha' soc ch'ich' . Soc ha te Espíritu te ya yal ta testigo , como te Espíritu ha te bin smelelile .
62005007	Como ay oxeb te ya yalic ta testigo :
62005008	ha te Espíritu , te ha' soc te ch'ich' ; junax bin ya yalic ta yoxebalic .
62005009	Teme ya quich'tic ta cuenta te testigo-c'op yu'un te ants-winiquetique , c'ax to xan hich ay ta ich'el ta cuenta te testigo-c'op yu'un Dios , como ha te testigo yu'un Dios te yalbe sc'oblal te Snich'ane .
62005010	Te mach'a ya sch'uhun te Snich'an Diose ay ta yo'tan te testigo-c'op ini ; yan te mach'a ma ba ya sch'uhun Dios , ha yac ta lot te Dios ta sc'op , como ma ba sch'uhunej te testigo-c'op yu'un Dios te yalbeyej sc'oblal te Snich'ane .
62005011	Ha te testigo-c'op ini : Dios ya'beyejotic jcuxlejaltic sbahtel q'uinal , soc te cuxlejal ini ay ta scuenta te Snich'ane .
62005012	Te mach'a ay ta yo'tan te Nich'anil , ay scuxlejal ; yan te mach'a ma ba ay ta yo'tan te Snich'an Dios , mayuc scuxlejal stuquel .
62005013	La jts'ihbabeyex ini , ha'ex te ach'uhunejic te sbihil te Snich'an Dios , scuenta yu'un yac ana'ic te ay acuxlejalic sbahtel q'uinal .
62005014	Ha smuc'ul co'tantic ini ta stojol Dios : teme hich ya jc'ambetic te bin ya sc'an yo'tan stuquel , ya ya'iyotic .
62005015	Soc teme jna'ojtic te ya ya'iyotic teme ay bin ya jc'ambetic , jna'ojtic te quich'ojtiquix te bin la jc'ambetique .
62005016	Teme ay mach'a ya yil te yermano te yac ta slehel smul te ma ha'uc scuenta lajel , ac'a sc'opombe Dios yu'un , hich ya x'a'bot scuxlejal yu'un te Diose ; ha sc'oblal te mach'atic ya sta smulic te ma ha'uc scuenta lajel . Ay mulil scuenta lajel ; ma ba ya cal te ya yich' c'oponel Dios yu'un stuquel .
62005017	Ha mulil spisil te bintic ma tojuc ta pasel , pero ay mulil te ma ba scuenta lajel .
62005018	Jna'ojtic te spisil mach'a ayinem ta scuenta Dios ma ba ya slehulan smul , como canantaybil yu'un te Snich'an Dios , ma ba ya xtahot yu'un te pucuje .
62005019	Jna'ojtic te ho'otic yu'unotic Dios , soc te ay ta sc'ab pucuj swohlol te bahlumilale .
62005020	Jna'ojtic te xtaluquix te Snich'an Dios soc te la yac' jna'tic q'uinal yu'un ya jna'betic sba te mach'a smelelil ; soc ayotic ta stojol te mach'a smelelil , ha te Jesucristo . Ha me te mero Dios soc ha me te cuxlejal scuenta sbahtel q'uinal .
62005021	Cal-jnich'nab , tsahtaya me abahic yu'un te loc'ombahetique . Hichuc .
63001001	Te anciano , ta stojol te ants te tsahbil soc te yalatac , te c'ux ta co'tan ta melel ; ma jtuqueluc nax , ha nix hich c'uxat ta yo'tan spisil te mach'atic sna'beyijic sba te smelelil c'ope .
63001002	Ha c'uxex ta co'tancotic ta scaj te smelelil c'op te ay ta co'tantic soc te spisil ora ya sjoquinotic :
63001003	Te yutsil-o'tanil , sc'uxul-o'tanil soc te lamal q'uinal yu'un te Jtatic Dios soc te Jesucristo , ha te Snich'an te Tatil , ac'a sjoquinotic ta mero melel soc ta scuenta c'uxul-o'tanil .
63001004	Mero tse'el co'tan yu'un te la jta te ay awalatac te yaquic ta behel ta stojol te smelelil c'op , hich te bin ut'il pasbilotic ta mandar yu'un te Tatile .
63001005	Yo'tic , jnantic , ya calbat wocol te talel c'axel c'uxuc ya ca'iy jbahic . Ma ba ya jts'ihbabat yach'il mandaril , ha nix te quich'ojtic ta shahchibal to .
63001006	Ha c'uxul-o'tanil ini : ha te hich ya xbehenotic te bin ut'il yaloj te mandariletic yu'une . Ha te mandar ini : te yac awa'iyic c'uxultaywanej hich te bin ut'il awa'iyejic ta shahchibal .
63001007	Tsobol jlo'loywanejetic hahchemic ta behel ta bahlumilal te ma ba ya yalic te tal soc sbaq'uetal te Jesucristo . Te mach'a hich ya yal , ha me jlo'loywanej soc ha te anticristo .
63001008	Tsahtaya me abahic scuenta yu'un ma ba ya xch'ay a te sit te awa'telic , te ts'acaluc yac awich'ic stojol ac'abic .
63001009	Mach'ayuc a te ya xhowiy , te ma ba ya x'ayin ta stojol te bintic ay ta nopel yu'un Cristo , ma ba ay ta yo'tan te Diose ; yan te mach'a ya x'ayin ta stojol te bintic ay ta nopel yu'un Cristo , ay ta yo'tan te Tatil soc te Nich'anile .
63001010	Teme ay mach'a ya xtal ta atojolic te ma hichuc ya yac' ta nopel , ma me xawic' ochel ta anahic soc ma me xawalbe te lec te tale .
63001011	Como te mach'a ya yalbe te lec te tale , pajal chopol ya'tel ya xc'oht soc .
63001012	Ay bayel bin ya jc'an ya jts'ihbabeyex , pero ma jc'an ya jpas ta hun soc ta tinta , como co'tanuc ya xtal jc'oponex soc ya quilbe jba sitic scuenta yu'un ts'acal ya xc'oht te stse'elil co'tantique .
63001013	Xcoltanucat laj yu'un te yalatac awix te tsahbile . Hichuc .
64001001	Te anciano , ta stojol Gayo te c'ux ta co'tan ta melel .
64001002	Hermano te c'uxat ta co'tan , co'tanuc te lec ya xc'oht spisil bintic yac apas soc te lecuc ayat , hich te bin ut'il lec ay te ach'uhlele .
64001003	Mero tse'el co'tan te c'alal hul te quermanotic te la yalic te jun awo'tan ta stojol te smelelil c'op soc te ha at'unoje .
64001004	Mayuc yan te c'ax hich stse'elil co'tan yu'un a te ya ca'iy te st'unojic te smelelil c'op te cal-jnich'nabe .
64001005	Hermano te c'uxat ta co'tan , mero lec te bin yac apas te c'alal yac awac' aba ta a'batinel yu'un te quermanotactic , soc c'ax to xan hich a ta stojol te mach'atic ma xana'be sba .
64001006	Ha'ic la yalic ta stojol te iglesia bin ut'il ay sc'oblal te sc'uxul awo'tane . Lec yac apas teme yac acoltaylan bahel hich te bin ut'il ya sc'an yo'tan te Diose ,
64001007	como loq'uemic ta behel ta scuenta sbihil Dios , mayuc bin la yich'ic yu'un te mach'atic ma ba ya sna'beyic sba te Diose .
64001008	Ha yu'un ya sc'an te ya jcoltaytic te mach'atic hich yacalic ta a'tel , scuenta yu'un pajal ya x'a'tejotic ta scuenta te smelelil c'ope .
64001009	La jts'ihbabe te iglesia , pero te Diótrefes , te ya smulan te nahil ya xc'oht ta yohlilic , ma xyich'otcotic ta cuenta .
64001010	Ha yu'un teme talon , ya calbe te ya'tel , ha te chopol bin yac yalbel ta jtojolcotique . Soc ma tic'uc ya ya'iy a , ma ba ya yic'ticlan te quermanotactic , soc ya scom te mach'atic ya sc'an ya yic'ticlanic te quermanotactic , ya stenticlan loq'uel ta iglesia .
64001011	Hermano te c'uxat ta co'tan , ma me xanop spasel te bin chopol , ha me xanop spasel te bin leque . Te mach'a ya spas te bin lec , ha me yu'un Dios stuquel , yan te mach'a ya spas te bin chopol , ma ba yiloj te Diose .
64001012	Ta spisilic lec sc'oblal yu'unic te Demetrio , soc ha nix ya xhalbot lec sc'oblal yu'un te smelelil c'ope . Ha nix hichotcotic lec sc'oblal cu'uncotic , soc ana'ojic te melel te bin ya calcotic ta testigo-c'ope .
64001013	Ay bayel te bin ya jc'an ya jts'ihbabat , pero ma jc'an ya jts'ihbabat ta hun soc ta tinta ,
64001014	como co'tanuc te ya xtal quilat ta ora , hich me ya joquin jbahtic ta c'op a .
64001015	Ac'a sjoquinat te lamal q'uinal . Xcoltanucat laj yu'un te mach'atic jun awo'tan soc . Halbon xcoltanuc ta jujutuhl te mach'atic jun co'tan soque .
65001001	Judas , a'bat yu'un Jesucristo soc yihts'in te Jacobo , ta stojol te mach'atic ic'bilic , te c'uxultaybilic yu'un te Jtatic Dios soc te canantaybilic yu'un te Jesucristo :
65001002	Ac'a p'ohluc ta atojolic c'uxultaywanej , lamal q'uinal soc c'uxul-o'tanil .
65001003	Ha'ex te c'uxex ta co'tan , aunque tulan sc'oblal ta co'tan te ya jts'ihbabeyex sc'oblal te jcoleltique , hich la jc'an te ya jts'ihbabeyex yu'un ya ca'beyex yip awo'tanic yu'un yacuc xc'opojex yu'un te bintic jch'uhunejtic , te jc'axel a'bibil te mach'atic ch'ultesbilique .
65001004	Como ay winiquetic te muquen ochemic , te chapalix sc'oblalic te ch'ayel ya xbahtique . Ha chopol winiquetic te ya sjelic ta chijil-o'tanil te yutsil yo'tan Dios soc smucoj ta yo'tanic te Dios te stuquel ay ta ch'uhumbeyel smandar , soc te Cajwaltic Jesucristo .
65001005	Ya jc'an ya ca'beyex xan ana'ic , aunque ana'ojic nix a , te Cajwaltic te c'alal la scoltayix loq'uel ta Egipto a te pueblo yu'un , patil la slajin te mach'atic ma ba ch'uhunot yu'une .
65001006	Ha nix hich te ch'ul a'batetic te ma ba la scanantayic te ya'tel yich'ojic , la yihquitayic hilel te yawilic , ha q'uejbilic yu'un Dios ta yihc'al q'uinal , stalel chuculic ha to ta yorahil ich'el ta c'op ta smuc'ul c'ahc'alel .
65001007	Hich te bin ut'il te Sodoma soc Gomorra soc te pueblohetic ta sjoyobal , ha nix hich la ya'iyic chijil-o'tanil soc la spasic te bin ya scontrahin te stalel te baq'uete . Yich'oq'uehlic c'oht te bin ut'il c'ax swocolic yu'un castigo ta c'ahc' sbahtel q'uinal .
65001008	Ha nix hich ya sbohlobtes sbaq'uetalic te jwaychijeletic ini , ya sp'ajic te mach'atic ay ya'telic , soc ya sbohlc'optayic mach'atic ay yu'elic .
65001009	Pero te Miguel , te jtsobaw yu'un te ch'ul a'batetic , te c'alal la stij sba ta c'op soc te pucuj yu'un te sbaq'uetal te Moisés , la xi' te la yalbe chopol sc'oblal , hich la yal : Ha me ac'a yutat ta c'op te Cajwal , xchi .
65001010	Pero te winiquetic ini ya yixta'c'optayic te bintic ma sna'beyic scuentahil ; soc te bintic stalel ay ta na'el yu'unic , ya sbohlobtes sbahic a , hich te bin ut'il chambahlametic te ma sna'ic q'uinal .
65001011	¡ Ay me swocolic ! como st'unojic te be yu'un Caín , howiyemic hich te bin ut'il Balaam ta slehel taq'uin te ma stojiluc ; pajal lajic soc te toybahil yu'un Coré .
65001012	Ha awabaquilic ta q'uin yu'un c'uxul-o'tanil awu'unic , mayuc sq'uexlalic a ya sjoquinex ta we'el , ha nax ya scanantay sbahic stuquel . Ha tocaletic te mayuc ya'lel , bayuc ya xtenotic yu'un te iq'ue ; ha te'etic ta yorahil shahchel scomil c'ahc'al te mayuc sit soc bulbilic , cheb buelta lajemic .
65001013	Ha tulan stselajan mar te capal soc sbuhl ya scuch tal te sq'uexlalic ; ha howiyem eq'uetic te chapal sc'oblalic te ha yawilic sbahtel q'uinal ya xc'oht te mero yihc'al q'uinale .
65001014	Te Enoc , te shuc-cajal patil al-nich'an yu'un te Adán , hich nix la yalbe sc'oblalic ta sc'op-jalwanej : Ilawil , talix te Cajwaltic soc tsobol ta mil ta mil te mach'atic yu'un te ch'uhltesbilic ,
65001015	yu'un ya yich' ta c'op spisilic , yu'un ya yalbe smul spisil mach'atic chopol yo'tanic yu'un spisil bintic c'ax chopol la spasic , soc yu'un spisil te bintic ma lecuc la yalbeyic sc'oblal Dios te chopol jmulawiletique , xchi .
65001016	Ha'ic jmuquen jlabanwanejetic , jle-muliletic , ya st'unic spasel te bintic ya smulanic stuquel , ya stoy sbahic ta scuenta sc'opic soc ya x'ajwalc'opojic ta stojol yantic yu'un ay bin ya stahic a .
65001017	Yan te ha'ex te c'uxex ta co'tan , na'ahic me te bintic la yalic ta nahil to te jpuc-c'opetic yu'un te Cajwaltic Jesucristo ,
65001018	te hich la yalbeyex : Ta slajibal c'ahc'al ya me xtal jlabanwanejetic te ya spasic te bintic chopol ya smulanic spasel , xchihic .
65001019	Ha'ic te ya yaq'uic jatamba , ya spasic te bintic ya smulan sbaq'uetalic soc mayuc ta yo'tanic te Espíritu .
65001020	Yan te ha'ex te c'uxex ta co'tan , ac'a yipin awo'tanic te sch'uhunel awo'tanic te mero ch'ultesbil ; c'oponahic Dios ta scuenta te Ch'ul Espíritu ,
65001021	junuc me awo'tanic x'ayinex ta stojol te sc'uxul yo'tan Dios te c'alal yaquex ta smahliyel te Cajwaltic Jesucristo te ha ta scuenta te sc'uxul yo'tan ya ya'beyex acuxlejalic sbahtel q'uinal .
65001022	Na'beyahic yo'bolil sbahic te mach'atic ay xchebet yo'tanic .
65001023	Coltayahic yantic , tsacahic loq'uel ta c'ahc' ; soc c'uxultayahic yantic soc xiwel , pero ihlaybeyahic te sc'u' spaq'uic te bohloben sc'oblalic ta scuenta slehel smulic soc sbaq'uetalic .
65001024	Te Dios te ya xhu' ya scanantayex yu'un ma ba xyahlex soc te ya xhu' yu'un te mayuc awabaquil a ya stehc'anex ta stojol te yutsilal soc bayel yutsil-o'tanil ,
65001025	te hip jtuhl Dios , te Jcoltaywanej cu'untic , ayuc me yutsilal , muc' yutsil ya'tel , cuentahinwanej soc yu'el , yo'tic soc ta sbahtel q'uinal . Hichuc .
66001001	Ha te bin la yac' ta na'el te Jesucristo , te a'bot sna' yu'un Dios scuenta yu'un ya ya'be sna' te a'batetic yu'un te bintic c'ohel yac ta pasele . Ha la yac' ta na'el ta scuenta te ch'ul a'bat yu'un te la sticon tal ta stojol Juan , te ya'bat ,
66001002	te la yal ta testigo-c'op te sc'op Dios soc te bin la yal ta testigo-c'op te Jesucristo , ta spisil te bintic yiloje .
66001003	Bayel me yutsil te mach'a ya yil soc te ya ya'iy ha'i sc'op-jalwanej ini , soc te ya yac' ta yo'tanic te bintic ts'ihbalambil tey a , como nopol ya xc'ohtix ta pasel .
66001004	Juan , ta stojol te huqueb iglesiahetic te ayic ta Asia : Ich'ahic te yutsil-o'tanil soc lamal q'uinal yu'un te mach'a ay ta ora ini , te ay ta namey soc te ya xtale , soc te huqueb espírituhetic te ayic ta stojol te smuc'ul-huctajib ,
66001005	soc yu'un te Jesucristo , te testigo te stalel jun yo'tan , te ba-nich'anil te cha'cuxaj tal ta yohlil mach'atic chamenic soc te ha jcuentahinwanej yu'un te ajwaliletic ayic ta bahlumilal . Ayuc me yutsilal soc yu'el sbahtel q'uinal te mach'a la sc'uxultayotic soc te la yac'otic ta libre yu'un te jmultic ta scuenta sch'ich'el ,
66001006	soc te la yac'otic ta ajwalil soc ta sacerdotehil ta stojol Dios te State . Hichuc .
66001007	¡ Ilawil ! yac ta talel ta tocal ; spisilic ya me yilic , soc nix te mach'atic la slowique ; soc spisil ta chahp ants-winiquetic ta bahlumilal ya me yoq'uetay sbahic ta scuenta . Lec ay . Hichuc .
66001008	Ho'on te Alfa soc te Omega , te shahchibal soc te slajibal , xchi te Cajwaltic Dios , te mach'a ay ta ora ini , ta namey soc te ya xtale , ha te Dios te spisil ya xhu' yu'une .
66001009	Ho'on te Juan , awermanohon soc jmohlol jbahtic ta wocol , ta cuentahinel yu'un Dios soc te jun co'tantic yacotic ta smahliyel ta scuenta Jesús ; ayon ta Patmos sbihil te tut q'uinal ay ta yohlil mar , ta scaj te sc'op Dios soc te testigo-c'op yu'un te Jesucristo .
66001010	Ta sc'ahc'alel te Cajwaltic cuentahimbilon yu'un a te Espíritu , la jca'iy ay mach'a tulan c'opoj ta jpat hich te bin ut'il yoq'uel corneta ,
66001011	te hich la yal : Ho'on te Alfa soc te Omega , te shahchibalon soc te slajibalon . Ts'ihbaya ta hun te bin yac awil soc ticona bahel ta stojol te huqueb iglesiahetic : ha te Éfeso , Esmirna , Pérgamo , Tiatira , Sardis , Filadelfia , soc te Laodicea , xchi la jca'iy .
66001012	La jsut jba ta yilel mach'a a te la sc'oponon . C'alal la jsut jba , la jquil ay huqueb yawil c'ahc' pasticlambil ta oro ,
66001013	soc ta yohlil te yawil c'ahc' ay mach'a hich yilel te bin ut'il snich'an winic , slapoj snahtil-c'u' te c'ohem c'alal ta yoc soc ay sbehch'il stahn pasbil ta oro .
66001014	Xlipet sacal te stsotsel sjol , hich sacal te bin ut'il stsotsel tuminchij , hich te bin ut'il me'sic , soc sjel ta sts'anabul yat c'ahc' te site .
66001015	Te yoc hich yilel te bin ut'il xlipet huxbil bronce te tsajubtesbil ta c'ahc' ta horno , soc te sc'op hich ya'iyel te bin ut'il xculet ya xc'opoj snojel ha' .
66001016	Ay huqueb eq'uetic ta swa'el-c'ab , soc ay espada te scha'bunjehchel ay ye te yac ta loq'uel ta ye , soc te sit yelaw xlipet sts'anabul hich te bin ut'il sts'anabul te c'ahc'ale .
66001017	Te c'alal la jquile , puch'on ta ye'tal yoc , hich c'ohon te bin ut'il chamenon . La scajambon swa'el-c'ab ta jtojol , hich la yalbon : Ma me xiwat . Ho'on te shahchibalon soc te slajibalon ,
66001018	te mach'a cuxul . Lajon , pero cuxulonix sbahtel q'uinal . Quich'oj te llave yu'un lajel soc yu'un te yawil mach'atic chamenic .
66001019	Ha yu'un ts'ihbaya te bintic awiloj , ha te bintic ay ta ora ini soc te ya xc'oht ta pasel ta patil .
66001020	Hich ay te bin muquen sc'oblal te huqueb eq'uetic la awil ta jwa'el-c'ab soc te huqueb yawil c'ahc' pasticlambil ta oro : Te huqueb eq'uetic ha te huctuhl ch'ul a'batetic yu'un te huqueb iglesiahetic , soc te huqueb yawil c'ahc' ha te huqueb iglesiahetic , xchi .
66002001	Ts'ihbabeya te ch'ul a'bat yu'un te iglesia te ay ta Éfeso : Hich ya yal te mach'a ay huqueb eq'uetic ta swa'el-c'ab soc te ya xbehen ta yohlil te huqueb yawil c'ahc' pasbil ta oro :
66002002	Ya jna' bin yilel awa'tel , te tulan ayat ta a'tel soc te ya xcuhch awu'un ; soc ya jna' te ma xcuhch awu'un te mach'atic chopolic , te atsajoj te mach'atic ya scuy sbahic ta jpuc-c'opetic pero ma ha'uc , soc la atsaquix ta slotic .
66002003	C'axem awocol soc cuhchem awu'un , tulan a'tejemat ta scuenta jbihil , soc ma ba luhbenat .
66002004	Pero ay bin ma ba lec co'tan awu'un : ha te hilix awu'un te sc'uxul awo'tan te ay ta nahil to .
66002005	Na'a te banti yahlemat , suhtesa awo'tan soc pasa te bin nahil la apase . Teme ma ba yac asuhtes awo'tan , ya me xtalon ta ban ayat soc ya me jpojbat te yawil c'ahc' awu'un ta yawil .
66002006	Pero ay bin ay awu'un : ha te yac awihlaybe ya'tel te Nicolaítahetic ; ha nix hichon ya quihlay .
66002007	Te mach'a ay schiquin , ac'a me ya'iy te bin ya xhalbot yu'un te Espíritu te iglesiahetique . Te mach'a ya ya'iy tsalaw , ya ca'be slo'be sit te te' scuenta cuxlejal te ay ta yutsil ts'unubil q'uinal yu'un Dios , xchi .
66002008	Ts'ihbabeya te ch'ul a'bat yu'un te iglesia ta Esmirna : Hich ya yal te Mach'a ha shahchibal soc slajibal , te laj soc te cha'cuxaj tal :
66002009	Ya jna' bin yilel awa'tel , ya jna' te awocol , soc te pobre ayat ( aunque c'uhlejat ) ; ya jna' bin ut'il ayat ta labanel yu'un te mach'atic judíohetic ta sc'opic pero ma ha'uquic , ha sinagoga yu'un Satanás .
66002010	Ma me xiwat yu'un teme ya xc'ax awocol . Ay me ya yotsesex ta cárcel te pucuj scuenta atsajelic ; lajuneb c'ahc'al ya me xc'ax awocolic . Junuc me awo'tan ha to c'alal ya xlajat , ya me ca'bat te corona scuenta cuxlejal .
66002011	Te mach'a ay schiquin , ac'a me ya'iy te bin ya xhalbot yu'un te Espíritu te iglesiahetique . Te mach'a ya ya'iy tsalaw , ma ba ya ya'iybe sc'uxul te schebal buelta lajel , xchi .
66002012	Ts'ihbabeya te ch'ul a'bat yu'un te iglesia ta Pérgamo : Hich ya yal te mach'a yich'oj te espada te scha'bunjehchel ay ye :
66002013	Ya jna' banti nahinemat , ta banti ay te shuctajib te Satanás . Pero stalel jun awo'tan ta jtojol , ma ba amucoj ta awo'tan te ach'uhunejon , ni ha'uc te c'alal laj ta awohlilic te Antipas te testigo cu'un te jun yo'tan ta jtojol , tey ta banti nahinem te Satanás .
66002014	Pero ay bintic ma lecuc co'tan awu'un : ay mach'atic sch'uhunejic te bin la yac' ta nopel Balaam , te la ya'be snop te Balac bin ut'il ya yac' c'ohchinojibal ta stojol te israeletic , ha te ya swe'ic te bin a'bibil ta milbil mahtanil ta stojol lotil diosetic soc te ya ya'iyic antsiwej .
66002015	Soc ha nix hich ay mach'atic ay ta awohlilic te sch'uhunejic te bin ya yaq'uic ta nopel te Nicolaítahetic .
66002016	Ha yu'un , suhtesa awo'tan , teme ma'uque , ya xtalon ta ora ta banti ayat , ya ca'be guerra ta espada te ya xloc' ta que .
66002017	Te mach'a ay schiquin , ac'a me ya'iy te bin ya xhalbot yu'un te Espíritu te iglesiahetique . Te mach'a ya ya'iy tsalaw , ya ca'be swe' te maná nac'bil , soc ya ca'be tut saquil ton te ts'ihbabil tey a te yach'il sbihil te mayuc mach'a ya sna' , ha nax ya sna' stuquel te mach'a ya yich'e , xchi .
66002018	Ts'ihbabeya te ch'ul a'bat yu'un te iglesia ta Tiatira : Hich ya yal te Snich'an Dios , te sjel ta yat c'ahc' te sit soc hich yilel yoc te bin ut'il xlipet huxbil bronce :
66002019	Ya jna' bin yilel awa'tel , te sc'uxul awo'tan , sch'uhunel awo'tan , te yac awac' aba ta a'batinel , te slamalil awo'tan , soc te c'ax hich awa'tel a te bin ut'il ta shahchibal .
66002020	Pero ay bin ma lecuc co'tan awu'un : ha te mayuc bin yac awal yu'un te ants Jezabel , te scuyoj sba ta jalwanej-ants , te ya ya'be snopic soc ya smon te a'batetic cu'un te ya ya'iyic antsiwej soc te ya yac' sbahic ta antsinel , soc te ya swe'ic te we'elil a'bibil ta stojol loc'ombahetic .
66002021	Hal c'ahc'al la jmahliy te ya suhtes yo'tan , pero ma ba ya sc'an ya suhtes yo'tan yu'un te yac yac'bel sba ta antsinel .
66002022	Ha yu'un ya me jch'oj ta swayib , soc ya cac' c'axuc bayel swocolic te mach'atic ya yantsinic , teme ma ba ya suhtes yo'tanic yu'un te bin ya spas te antse .
66002023	Ya cac' lajuc te yalatac , hich spisil te iglesiahetic ya me sna'ic te ho'on ya jtsahtay te snopojibal yu'unic soc te bin ay ta yo'tanic . Ho'on ya ca'beyex jujutuhl ha chican bin yilel te awa'telique .
66002024	Yan te jayeb xan ayex ta Tiatira , te ma hichuc ay snopojibal awu'unic soc ma ba anopbeyejic te bin muquen ay yu'un te Satanás te ya yalic , hich ya calbeyex : Mayuc yan ihcatsil ya ca'beyex acuchic ;
66002025	pero te bin ay awu'unic ich'ahic ha to c'alal ya xtalon .
66002026	Te mach'a ya ya'iy tsalaw soc te ya ya'telin spasel te ca'tel c'alal ta slajibal , ya ca'be yich' ya'tel ta stojol te nacionetic ;
66002027	ta scuenta te bastón-taq'uin ya me scuentahinlan , soc ya swuyticlan hich te bin ut'il pac'bil oxom , hich te bin ut'il te ca'tel quich'oj yu'un te Jtate .
66002028	Soc ya me ca'be te jsacubel ec' .
66002029	Te mach'a ay schiquin , ac'a me ya'iy te bin ya xhalbot yu'un te Espíritu te iglesiahetique , xchi .
66003001	Ts'ihbabeya te ch'ul a'bat yu'un te iglesia ta Sardis : Hich ya yal te Mach'a yich'oj te huqueb espírituhetic yu'un Dios soc te huqueb eq'uetic : Ya jna' bin yilel awa'tel ; cuxul , xchi ac'oblal , pero chamenat .
66003002	Cuxa awo'tan , a'beya yich' yip te bintic hilemic to , te lajelix , como la jta te ma ba ts'acal awa'tel ta stojol Dios .
66003003	Na'a me hiche te bin awich'oj soc awa'iyej ; pasa soc suhtesa awo'tan . Teme ma ba yac acux awo'tan , ya xtalon ta atojol hich te bin ut'il j'elec' , ma na'biluc awu'un bin ora ya xtalon .
66003004	Pero ay cha'oxtuhlic ta Sardis te ma ba ya'beyej yatin abac sc'u' spaq'uic , slapojic sac sc'u' spaq'uic a ya me sjoquinonic ta behel , como hich ya sc'an ta stojolic .
66003005	Te mach'a ya ya'iy tsalaw , sac sc'u' spac' ya x'a'bot slap , soc ma ba ya jtup'be sbihil ta libro scuenta cuxlejal , soc jamal ya calbe sbihil ta stojol te Jtat soc te ch'ul a'batetic yu'une .
66003006	Te mach'a ay schiquin , ac'a me ya'iy te bin ya xhalbot yu'un te Espíritu te iglesiahetique , xchi .
66003007	Ts'ihbabeya te ch'ul a'bat yu'un te iglesia ta Filadelfia : Hich ya yal te Mach'a ch'ultesbil , te smelelil c'op , te yich'oj te llave yu'un David , te mach'a ya sjam , te mayuc mach'a ya xhu' ya smac , soc te ya smac , te mayuc mach'a ya xhu' ya sjam :
66003008	Ya jna' bin yilel awa'tel . La jcac' jamal puerta ta atojol te mayuc mach'a ya xhu' ya smac . Aunque mayuc lec awip , la acanataybon te jc'op soc ma ba la amuc ta awo'tan te jbihile .
66003009	Te mach'atic ta sinagoga yu'un Satanás , te ha judío ta sc'opic , pero ma ha'uc , ya me cac' taluc squejan sbahic ta ye'tal awoc soc ya me sna'ic te c'ux la jca'iyat ta co'tane .
66003010	Te bin ut'il acanantayej te jmandar te ya xcuhch awu'un te awocol , ha nix hichon ya jcanantayat ta yorahil tsajel te ya xtal ta stojol swohlol bahlumilal scuenta stsajelic te mach'atic nahinemic ta bahlumilal .
66003011	Nopol ya xtalon . Ma me xch'ay awu'un te bin ay awu'un , scuenta yu'un mayuc yan mach'a ya yich'bat te acorona .
66003012	Te mach'a ya ya'iy tsalaw , ya cac' te ha yoyal ya xc'oht ta templo yu'un te Dios cu'un , soc mayuc bin ora ya xloc' tey a . Tey nix ta stojol ya me jts'ihbabe te sbihil te Dios cu'un soc te sbihil te muc'ul pueblo yu'un te Dios cu'un , ha te yach'il Jerusalén te ya xco tal ta ch'ulchan ta stojol te Dios cu'un ; soc ya jts'ihbay te yach'il jbihile .
66003013	Te mach'a ay schiquin , ac'a me ya'iy te bin ya xhalbot yu'un te Espíritu te iglesiahetique , xchi .
66003014	Ts'ihbabeya te ch'ul a'bat yu'un te iglesia ta Laodicea : Hich ya yal te mach'a Hichuc , ha te testigo te stalel jun yo'tan soc te melel , te shahchibal te bintic pasticlambil yu'un Dios :
66003015	Ya jna' bin yilel awa'tel , te ma sicucat soc ma q'uixinucat . ¡ Ha lec te sicucat o q'uixinucat !
66003016	Pero te bin ut'il c'un q'uixinat , te ma sicucat soc ma q'uixinucat , ya jxehtayat loq'uel ta que .
66003017	Hich yac awal : Jc'uhlejon , la jtahix jc'uhlejal , mayuc bin ya spason falta , xchihat . Pero ma xana' te mayuc bin ay awu'un , c'ux obol aba , pobrehat , ts'o'sitat soc watalat .
66003018	Ha yu'un ya calbat te yacuc amambon oro te lecubtesbil ta c'ahc' , scuenta yu'un jc'uhlej ya xc'ohat a ; soc yacuc amambon sac ac'u' apac' te yac alap , scuenta yu'un ma ba ya xchicnaj te aq'uexlal te bin ut'il watalat ; soc yacuc amambon spoxil asit scuenta yu'un yac awil q'uinal a .
66003019	Ya jtsits soc ya ca'be castigo scuenta tojobtesel spisil mach'atic c'ux ta co'tan ; ha yu'un pasa tulan , suhtesa awo'tan .
66003020	Ilawil , teq'uelon ta ti'nahil , yacon ta c'op ; teme ay mach'a ya ya'iybon jc'op soc ya sjambon te ti'nahil , ya x'ochon , ya joquin ta we'el soc ya sjoquinon ta we'el .
66003021	Te mach'a ya ya'iy tsalaw , ya cac' sjoquinon ta huclej ta jmuc'ul-huctajib , hich te bin ut'il la jca'iy tsalaw soc la joquin ta huclej ta smuc'ul-huctajib te Jtate .
66003022	Te mach'a ay schiquin , ac'a me ya'iy te bin ya xhalbot yu'un te Espíritu te iglesiahetique , xchi .
66004001	Patil la jquil , ay jamal ti'nahil ta ch'ulchan . Te c'op la jca'iy ta nahil te sjel ta yoq'uel corneta , hich la yal : Mohan tal li'i , ya ca'bat awil bintic ya xc'oht ta pasel ta patil , xchi .
66004002	Ora la scuentahinon te Espíritu , la jquil ay muc'ul-huctajibal ta ch'ulchan soc ay Mach'a hucul tey a .
66004003	Te Mach'a hucul tey a hich yilel te bin ut'il jaspe soc cornalina , soc ta sjoyobal te muc'ul-huctajibal ay xojob te hich yilel te bin ut'il esmeralda .
66004004	Ta sjoyobal te muc'ul-huctajibal ay chaneb scha'winic ( 24 ) muc'ul huctajibaletic soc ay chaneb scha'winic ( 24 ) ta tuhl mamaletic huhcajtic tey a , slapojic sac sc'u' spaq'uic soc ay ta sjolic coronahetic pasbilic ta oro .
66004005	Yac ta loq'uel ta muc'ul-huctajibal tsantsehwal , chahwuc , soc bayel c'op . Ay huqueb c'ahc' yac ta tihlel ta stojol te muc'ul-huctajibal , ha te huqueb espírituhetic yu'un Dios .
66004006	Soc ta stojol te muc'ul-huctajibal ay sjel ta muc'ul mar yilel , sacliplip hich te bin ut'il cristal . Soc tec'ajtic ta sjoyobal te muc'ul-huctajibal ay chaneb bintic cuxajtic te scohtol ay sitic ta stahnic soc ta spatic .
66004007	Te jun hich yilel te bin ut'il choj ; te schebal hich yilel te bin ut'il jcolel-wacax ; te yoxebal hich yilel sit yelaw te bin ut'il winic ; te schanebal hich yilel te bin ut'il muc'ul jxic yac ta wihlel .
66004008	Ta schanebal te bintic cuxajtic ay wacwaqueb xic' ta jujun , soc ay sitic ta scohtol soc ta yutil . C'ahc'al ahc'abal ma xquehchajic ta yalel : Ch'ul Dios , Ch'ul Dios , Ch'ul Dios te Cajwaltic Dios te spisil ya xhu' yu'un , te ay ta namey , ta ora ini , soc te ya xtale , xchihic .
66004009	Te jujun buelta te ya yalbeyic yutsil sc'oblal , te ya yich'ic ta muc' soc te ya yalbeyic wocol te Mach'a hucul ta smuc'ul-huctajib soc te stalel cuxul sbahtel q'uinal ,
66004010	te chaneb scha'winic ( 24 ) ta tuhl mamaletic ya spahcan sbahic ta stojol te Mach'a hucul ta smuc'ul-huctajib , ya sch'uhuntayic te Mach'a stalel cuxul sbahtel q'uinal , ya xohtan scoronahic ta stojol te muc'ul-huctajibal soc hich ya yalic :
66004011	Cajwaltic Dios , hich ya sc'an te yac awich' awutsilal , ich'el ta muc' , soc awu'el , como ha'at la apas spisil bintic ay , soc ta scuenta sc'anojel awo'tan cuxajtic soc la yich'ticlan pasel , xchihic .
66005001	La jquil ay balbil hun ta swa'el-c'ab te Mach'a hucul ta muc'ul-huctajibal , ts'ihbabil ta yutil soc ta spat soc macbil ta huqueb sello .
66005002	Soc la jquil ch'ul a'bat te ay bayel yip , tulan yac ta sjoc'oyel : ¿ Mach'a a te ya xhu' ya sjam te balbil hun soc te sellohetic yu'une ? xchi .
66005003	Mayuc mach'a ay ta ch'ulchan , ta bahlumilal o ta ye'tal bahlumilal te hu' yu'un ya sjam te hun o te ya yile .
66005004	Bayel oc'on yu'un , como ma ba weht mach'a hu' yu'un te ya sjam te hun o te ya yile .
66005005	Ay jtuhl te mamaletic la yalbon : Ma x'oc'at , como te Choj yu'un te jchahp yu'un Judá , ha te slohp' David , la ya'iy tsalaw , ya xhu' ya sjam te balbil hun soc te huqueb sellohetic yu'une , xchi .
66005006	La jquil ta yohlil te muc'ul-huctajibal te joytaybil yu'un te chaneb bintic cuxajtic soc te mamaletic , tey teq'uel a te Jcolel Tuminchij te yich'oj milel yilel ; ay huqueb xulub soc huqueb sit , ha te huqueb espírituhetic yu'un Dios ticombilic bahel ta swohlol bahlumilal .
66005007	Ha tal yich' te balbil hun ay ta swa'el-c'ab te Mach'a hucul ta muc'ul-huctajibal .
66005008	C'alal la yich' te hun , te chaneb bintic cuxajtic soc te chaneb scha'winic ( 24 ) ta tuhl mamaletic la spahcan sbahic ta stojol te Jcolel Tuminchij . Spisilic ay arpa yu'unic soc yich'ojic taza pasbil ta oro nojelic ta pom , ha te bin ya yalic ta sc'oponel Dios te mach'atic ch'ultesbilique .
66005009	Soc la sc'ayojtayic yach'il c'ayoj te hich ya yal : Ha mero awu'un te yac atsac te balbil hun soc te yac ajam te sellohetic yu'une , como ha'at la awich' milel , soc ta scuenta ach'ich'el la amambe scolel te ants-winiquetic te ha yu'un Dios ya xc'ohtic , ta spisil ta chahp ts'umbaliletic , c'opiletic , pueblohetic soc nacionetic .
66005010	La awa'beyix ya'telic ta ajwalil soc ta sacerdotehil ta stojol te Dios cu'untic , ya me ya'iyic cuentahinwanej ta bahlumilal , xchihic ta c'ayoj .
66005011	Patil la jquil , soc la jca'iybe sc'op bayel ta mil millón ch'ul a'batetic ta sjoyobal te muc'ul-huctajibal , soc te bintic cuxajtic soc te mamaletic ,
66005012	tulan yacalic ta yalel : Te Jcolel Tuminchij te la yich' milel , ha mero yu'un te ya yich' yu'el , sc'uhlejal , p'ijil-o'tanil , yip , yich'el ta muc' , yutsilal , soc halbeyel yutsil sc'oblal , xchihic .
66005013	Soc spisil bintic ay ta ch'ulchan , ta bahlumilal , ta ye'tal bahlumilal soc ta mar la jca'iy hich yacalic ta yalel : Te mach'a hucul ta smuc'ul-huctajib , soc te Jcolel Tuminchij , ac'a yich' halbeyel yutsil sc'oblalic , ac'a ich'ec ta muc' , ayuc me yutsilalic soc yu'elic ta sbahtel q'uinal , xchihic .
66005014	Te chaneb bintic cuxajtic hich la yalic : ¡ Hichuc ! xchihic . Te chaneb scha'winic ( 24 ) ta tuhl mamaletic la spahcan sbahic soc la sch'uhuntayic .
66006001	La jquil te Jcolel Tuminchij la sjam jun sello , soc la jca'iy te jun ta schanebal te bintic cuxajtic te c'opoj hich te bin ut'il chahwuc : La' , xchi .
66006002	Hich la jquil ay jcoht saquil cawu . Te mach'a cajal tey a yich'oj st'ihmalte' soc a'bot scorona , ha jtsalawal te loc' bahel ta ya'iyel tsalaw .
66006003	C'alal la sjam te schebal sello , la jca'iy te hich la yal te schebal bintic cuxajtic : La' , xchi .
66006004	Hich loc' tal jcoht tsajal cawu . Te mach'a cajal tey a a'bot yip ta sjinel te lamal q'uinal ta bahlumilal soc te talel c'axel ya smil sbahic te ants-winiquetic . Soc a'bot yich' muc'ul espada .
66006005	C'alal la sjam te yoxebal sello , la jca'iy te hich la yal te yoxebal bintic cuxajtic : La' , xchi . La jquil ay jcoht ihc'al cawu . Te mach'a cajal tey a ay ta sc'ab sp'isojbil yalal .
66006006	La jca'iy ay mach'a c'opoj ta yohlil te chaneb bintic cuxajtic , te hich la yal : Jun denario stojol te jun litro trigo , soc jun denario stojol te oxeb litro cebada , pero ma me xawixtalan te aceite soc te vino , xchi .
66006007	C'alal la sjam te schanebal sello , la jca'iy te hich la yal te schanebal bintic cuxajtic : La' , xchi .
66006008	Hich la jquil ay jcoht c'anal cawu . Te mach'a cajal tey a , Lajel te sbihile , ha t'umbil yu'un te Yawil mach'atic chamenic . A'bot ta scuenta jun ta schanxeht'el te bahlumilal yu'un ya smil ta espada , ta wi'nal , ta tulan chamel soc ta ti'awal chambahlametic .
66006009	C'alal la sjam te yo'ebal sello , la jquil ayic ta ye'tal te scajtajib ta chiq'uel mahtanil te sch'uhlelic mach'atic la yich'ic milel ta scuenta te sc'op Dios soc te testigo-c'op la yalique .
66006010	Tulan hich yac yalbelic : Cajwal te toj awo'tan soc te smelelil te ac'ope , ¿ bin to ora te yac awich' ta c'op soc te yac awa'be stoj te mach'atic ayic ta bahlumilal te la smal jch'ich'elcotic ? xchihic .
66006011	Hich ac'ticlambot slapic saquil pac' soc halbotic te ya me smahliyic jtebuc xan , ha to teme ts'acay spisil te smohloltac soc te yermanotac te ya to xlajic ta milel hich te bin ut'il lajic ta milele .
66006012	La jquil c'alal la sjam te swaquebal sello , tal tulan nihquel . Ihc'ub te c'ahc'al hich te bin ut'il ihc'al ch'ixal pac' , tsajub te u hich te bin ut'il ch'ich' ,
66006013	soc te eq'uetic ta ch'ulchan luhbajic cohel tal ta bahlumilal hich te bin ut'il ya xluhbaj sit higuera teme yuc'ot yu'un tulan ic' .
66006014	Te ch'ulchan ch'ay bahel hich te bin ut'il ya yich' balel hun , soc jeltaybot yawilic spisil witsiltic soc te q'uinaletic joytaybilic ta ha' .
66006015	Te ajwaliletic te ayic ta bahlumilal , te mach'atic tulan ya'telic , te capitán soldadohetic , jc'uhlejetic , te mach'atic ich'bilic ta muc' , spisil te mosohetic soc te mach'atic ayic ta libre , la snac' sbahic ta ch'entiquil soc ta sc'uhb tontiquil ta witsiltic ,
66006016	hich la yawtayic te witsiltic soc te ch'entiquil : La' , mucawotcotic , nac'awotcotic ta sit te mach'a hucul ta muc'ul-huctajibal , soc ta stojol te yilimba te Jcolel Tuminchij ,
66006017	como c'ohtix sc'ahc'alel te tulan yilimba , ¿ mach'a c'an hu'uc yu'un stehc'ambel sba ? xchihic ta aw .
66007001	Patil la jquil chaneb ch'ul a'batetic tec'ajtic ta schanxuhcul bahlumilal , scomojic te chaneb ic' te ya xbehenic ta bahlumilal scuenta yu'un ma ba ya xbehen ic' ta q'uinal , ta mar o ta te'etic .
66007002	Soc la jquil yan ch'ul a'bat te mo tal ta banti ya xloc' tal c'ahc'al , yich'oj te sello yu'un te cuxul Dios . Tulan la yawtay te chaneb ch'ul a'batetic te yich'oj ya'telic ta sjinel te q'uinal soc te mar ,
66007003	hich la yal : Ma to me xajinic te q'uinal , te mar o te te'etic ha to teme la jcac'ticlambecotic sello ta sti'bahic te a'batetic yu'un te Dios cu'untique , xchi .
66007004	La jca'iy jaytuhlic te ac'ticlambot yich'ic sello : ha waxaclajunpic ( 144,000 ) ta tuhl yu'un spisil ta chahp te yal-snich'nab Israel .
66007005	Ta jchahp sts'umbal Judá j'ohlil scha'pic ( 12,000 ) ta tuhl , ta jchahp sts'umbal Rubén j'ohlil scha'pic ( 12,000 ) ta tuhl , ta jchahp sts'umbal Gad j'ohlil scha'pic ( 12,000 ) ta tuhl ,
66007006	ta jchahp sts'umbal Aser j'ohlil scha'pic ( 12,000 ) ta tuhl , ta jchahp sts'umbal Neftalí j'ohlil scha'pic ( 12,000 ) ta tuhl , ta jchahp sts'umbal Manasés j'ohlil scha'pic ( 12,000 ) ta tuhl ,
66007007	ta jchahp sts'umbal Simeón j'ohlil scha'pic ( 12,000 ) ta tuhl , ta jchahp sts'umbal Leví j'ohlil scha'pic ( 12,000 ) ta tuhl , ta jchahp sts'umbal Isacar j'ohlil scha'pic ( 12,000 ) ta tuhl ,
66007008	ta jchahp sts'umbal Zabulón j'ohlil scha'pic ( 12,000 ) ta tuhl , ta jchahp sts'umbal José j'ohlil scha'pic ( 12,000 ) ta tuhl , soc ta jchahp sts'umbal Benjamín j'ohlil scha'pic ( 12,000 ) ta tuhl ac'ticlambot sellohilic .
66007009	Patil la jquil c'ax tsobolic , mayuc mach'a ya xhu' ya yahtay , talemic ta spisil ta chahp nacionetic , ts'umbaliletic , pueblohetic soc c'opiletic ; tec'ajtic ta stojol te muc'ul-huctajibal soc ta stojol te Jcolel Tuminchij , slapojic sac sc'u' spaq'uic soc stuchticlanejic xahn ta sc'abic .
66007010	Tulan hich yacalic ta c'op : Ay colel ta scuenta te Dios cu'untic te hucul ta muc'ul-huctajibal , soc ta scuenta te Jcolel Tuminchij , xchihic .
66007011	Spisil te ch'ul a'batetic , te mamaletic soc te chaneb bintic cuxajtic sjoytayejic ta tec'lej te muc'ul huctajibal , la spahcan sbahic ta stojol te muc'ul-huctajibal soc la sch'uhuntayic te Diose ,
66007012	hich yacalic ta yalel : ¡ Hichuc ! Ac'a yich' halbeyel yutsil sc'oblal , ac'a yich' yutsilal , p'ijil-o'tanil , halbeyel wocol , yich'el ta muc' , yu'el soc yip te Dios cu'untic ta scuenta sbahtel q'uinal . ¡ Hichuc ! xchihic .
66007013	Ay jtuhl te mamaletic la sjoc'obon : ¿ Mach'atic a ini te sac sc'u' spac' slapojic soc banti talemic ? xchi .
66007014	La jcalbe : Tatil , ha'at yac ana' , la jcut . Hich la yalbon : Ha'ic ini te c'axem yu'unic te tulan uts'inel ; sac'ojiquix sc'u' spaq'uic , ha la sacubtesic te ta sch'ich'el te Jcolel Tuminchij .
66007015	Ha yu'un te ayiquix ta stojol te smuc'ul-huctajib te Dios soc c'ahc'al ahc'abal ayic ta a'batinel ta templo yu'un . Te Mach'a hucul ta muc'ul huctajibal ya me smuc'ubtes te snahilpac' ta stojolic .
66007016	Ma ba ya xwi'najiquix soc ma ba ya ya'iyiquix taquinti'il , ma ba ya ya'iyiquix sc'uxul c'ahc'al , o yan sq'uixnal ,
66007017	como te Jcolel Tuminchij te ay ta yohlil te muc'ul-huctajibal ha ya scanantay soc ya me stojobteslan bahel ta banti ay sloq'uib ha'etic scuenta cuxlejal . Soc ya me xcusticlambot ya'lel sitic yu'un te Diose , xchi .
66008001	C'alal la sjam te shuquebal sello , lahmaj q'uinal ohlil wan ora ta ch'ulchan .
66008002	Patil la jquil te huqueb ch'ul a'batetic te tec'ajtic ta stojol Dios , a'botic huqueb cornetahetic .
66008003	Soc ay yan ch'ul a'bat tal stehc'an sba ta sts'ehl te scajtajib ta chiq'uel pom , yich'oj schic'ojibal pom pasbil ta oro . A'bot bayel pom yu'un ya scap soc te bintic ya yalic ta sc'oponel Dios spisil te mach'atic ch'uhltesbilic , yu'un ya yac' ta scajtajib ta chiq'uel pom pasbil ta oro te snuhp'usitayej sba soc te muc'ul-huctajibale .
66008004	Ta sc'ab te ch'ul a'bat xtomet ta mohel sch'ahilel te pom , pajal yac ta mohel ta stojol Dios soc te bintic ya yalic ta sc'oponel Dios te mach'atic ch'ultesbilique .
66008005	Te ch'ul a'bat la stsac te schic'ojibal pom , la snojes ta c'ahc' te ay ta scajtajib ta chiq'uel pom soc la sbusq'uin cohel ta bahlumilal . Stsanlajan ta t'ohmel chahwuc , xjuyet hahchel c'op , xliplajan tsantsehwal soc nihquel .
66008006	Te huqueb ch'ul a'batetic te yich'ojic te huqueb cornetahetic la schahpan sbahic yu'un ya yoq'uesinic .
66008007	Te sbabayal ch'ul a'bat la yoq'uesin te scorneta ; xbuquet cohel ta lum q'uinal bat soc c'ahc' capal soc ch'ich' . Laj ta c'ahq'uel jun ta yoxeht'el te q'uinal , te'etic soc laj spisil te yaxal ha'maletic .
66008008	Te schebal ch'ul a'bat la yoq'uesin te scorneta ; la yich' ch'ojel ochel ta mar sjel ta muc'ul wits yac ta c'ahq'uel . C'atp'uj ta ch'ich' jun ta yoxeht'el te mar ,
66008009	cham jun ta yoxchahpal te bintic cuxajtic ta mar , soc jun ta yoxchahpal te barcohetique .
66008010	Te yoxebal ch'ul a'bat la yoq'uesin te scorneta ; ay muc'ul ec' ta ch'ulchan , xpulpon ta tihlel hich te bin ut'il tsumbil c'ahc' , ch'ay cohel ta jun ta yoxeht'el te muc'ul-ha'etic soc te sloq'uib ha'etique .
66008011	Ch'ahco' sbihil te eq'ue . Ch'ahub jun ta yoxeht'el te ha'etic , soc tsobol mach'atic chamic ta scaj te ha' te ch'ahube .
66008012	Te schanebal ch'ul a'bat la yoq'uesin te scorneta ; ehchenaj jun ta yoxeht'el te c'ahc'al , u soc eq'uetic scuenta yu'un ya x'ihc'ub jun ta yoxeht'elic . Hich ma ba sacub q'uinal jun ta yoxeht'el te c'ahc'al , soc ha nix hich te ahc'abal .
66008013	La jquil ay jxic yac ta wihlel ta po'tal ch'ulchan , tulan yac ta c'op la jca'iy : ¡ Ay me swocolic , ay me swocolic , ay me swocolic te mach'atic nahinemic ta bahlumilal , ta scaj te yan oq'uesinel corneta yu'un te oxeb xan ch'ul a'batetique ! xchi .
66009001	Te yo'ebal ch'ul a'bat la yoq'uesin te scorneta ; la jquil ay ec' ch'ay cohel tal ta ch'ulchan , hul ta bahlumilal . A'bot te llave yu'un te xahabe .
66009002	La sjam te xahab , xtomet loq'uel bayel ch'ahil tey a hich te bin ut'il sch'ahilel muc'ul horno . Ihc'ub te c'ahc'al soc ic' yu'un te ch'ahil yac ta loq'uel tal ta xahab .
66009003	Loc' c'ulubetic ta ch'ahil , c'ohtic ta q'uinal , a'bot yipic hich te bin ut'il yipic te tsec ayic ta q'uinal .
66009004	Pasotic ta mandar te ma me xyuts'inic te aquiltic , te yaxal ha'maletic soc te'etic ta q'uinal , ha nax te mach'atic ma ba yich'ojic te sello yu'un Dios ta sti'bahic .
66009005	Ma ba a'bot te ya smilic , ha a'bot te ya ya'beyic swocolic ho'eb u ; hich sc'uxul te swocolic te bin ut'il ya xti'awan tsec .
66009006	Ta hich ora te ants-winiquetic ya me sle slajibic , pero ma ba ya xweht yu'unic . Yo'tanuc ya xchamic , pero ya x'ahn ta stojolic te lajele .
66009007	Te c'ulubetic hich yilelic te bin ut'il cawuhetic chahpambilic ta guerra . Te bin ay ta sjolic , sjel ta corona pasbil ta oro , soc sjel ta sit yelaw winic te sit yelawique .
66009008	Te stsotsel sjolic sjel ta stsotsel sjol ants , soc sjel ta sbaquel ye choj te sbaquel yehique .
66009009	Ay smahquil stahnic pasbil ta taq'uin yilel , soc xnililet xiq'uic hich te bin ut'il xnililet ya xbehen bayel carretahetic nitbilic ta cawu te ahnimal ya xbahtic ta guerra .
66009010	Ay snehic hich te bin ut'il sne tsec te ya xti'awanic . Ta snehic ya xhu' yu'unic yuts'inel te ants-winiquetic ho'eb u .
66009011	Ha yajawic te jcanan-xahab , Abadón sbihil ta hebreo , Apolión sbihil ta griego .
66009012	Tey laj a te jcaj wocol ; ay cha'caj xan te ya xtale .
66009013	Te swaquebal ch'ul a'bat la yoq'uesin te scorneta ; la jca'iy ay loc' c'op ta yohlil te chaneb xulubiletic yu'un te scajtajib ta chiq'uel pom pasbil ta oro te ay ta stojol te Diose .
66009014	Hich la yalbe te swaquebal ch'ul a'bat te yich'oj te corneta : Tila te chaneb ch'ul a'batetic chuculic ta sti'il te muc'ul-ha' Éufrates , xchi sc'oblal .
66009015	Hich la yich'ic tilel te chaneb ch'ul a'batetic te chapajtic te bin ora , bin c'ahc'alil , bin uhil , soc bin ha'bilil , scuenta yu'un ya smilic jun ta yoxchahpal te ants-winiquetique .
66009016	La jca'iy jaytuhl te soldadohetic te cajajtic ta cawu , ha lajunwinic millón ( 200,000,000 ) ta tuhl .
66009017	La jquil ta jnahalsit cawuhetic soc te mach'atic cajajtic tey a , ay smahquil stahnic te tsaj hich te bin ut'il c'ahc' , te yax-el'el soc c'an hich te bin ut'il azufre . Te sjol te cawuhetic sjel ta sjol choj , soc yac ta loq'uel c'ahc' ta yehic soc ch'ahil soc azufre .
66009018	Jun ta yoxchahpal te ants-winiquetic lajic yu'un te oxchahp wocol : ha te c'ahc' , te ch'ahil soc te azufre yac ta loq'uel ta yehic ;
66009019	te yip te cawuhetic ay ta yehic soc ta snehic ; como te snehic , te hich yilelic te bin ut'il chan , ay sjolic te ya x'uts'inwanic a .
66009020	Te jayeb xan mach'atic ma ba lajic yu'un te wocoletic ini , ma teyuc la suhtes yo'tanic yu'un a te bin spasoj ta sc'abic , soc ma ba la yihquitayic sch'uhunel te pucujetic soc te yahcananic pasticlambil ta oro , plata , bronce , ton , soc te' , te ma xyilic q'uinal , ma xya'iyic c'op soc ma xbehenic .
66009021	Ma ba la suhtes yo'tanic yu'un smilawic , yilojelic , schijil-o'tanic soc yeleq'uic .
66010001	La jquil co tal ta ch'ulchan yan ch'ul a'bat te bayel yip , potsol ta tocal , soc ay xojob ta yahc'olal te sjole . Hich sit yelaw te bin ut'il c'ahc'al , soc hich yacan te bin ut'il bahlal c'ahc' .
66010002	Ay tut libro jamal slechoj ta sc'ab ; la stec' te mar ta swa'el-oc soc la stec' te q'uinal ta sq'uexam-oc ,
66010003	tulan awon hich te bin ut'il choj . C'alal tulan awon , t'ohm talel huqueb chahwuc .
66010004	C'alal t'ohm te huqueb chahwuc , c'an jts'ihbay ; pero la jca'iy te ay mach'a c'opoj ta ch'ulchan te hich la yalbon : Maca te bin la yalic te huqueb chahwuquetic , ma me xats'ihbay , xchi .
66010005	Te ch'ul a'bat te la jquil te jun yoc stec'oj mar soc jun yoc stec'oj q'uinal la stoy mohel sc'ab ta ch'ulchan ,
66010006	jc'axel la yal ta jamal ta scuenta te mach'a stalel cuxul sbahtel q'uinal , te la spas te ch'ulchan soc spisil bintic ay tey a , te bahlumilal soc spisil bintic ay tey a , soc te mar soc spisil bintic ay tey a , la yal te mayuquix yorahil ,
66010007	pero te bin ora ya yoq'uesin te corneta te shuquebal ch'ul a'bat , ya xc'oht ta pasel te bin muquen ay yu'un Dios , hich te bin ut'il la yalbe ya'iyic te a'batetic yu'un , ha te jalwanejetique .
66010008	Te mach'a c'opoj ta ch'ulchan te la jca'iye , la sc'oponon xan : Bahan , tsaca te tut libro jamal slechoj ta sc'ab te ch'ul a'bat te stec'oj te mar soc te q'uinale , xchi .
66010009	Hich baht jc'ambe te ch'ul a'bat te yacuc ya'bon te tut libro . Hich la yalbon : Ich'a , we'an . Ya xch'ahub ach'uht yu'un , pero chi' yac awa'iy ta awe hich te bin ut'il chab , xchi .
66010010	Hich la jtsac te tut libro ay ta sc'ab te ch'ul a'bat , la jwe' . Chi' la jca'iy ta que hich te bin ut'il chab , pero c'alal la jwe' , ch'ahub jch'uht yu'un .
66010011	Hich la yalbon : Ya sc'an te yac awal xan te sc'op-jalwanej ta stojol bayel pueblohetic , nacionetic , c'opiletic , soc muc'ul ajwaliletic , xchi jc'oblal .
66011001	A'boton jch'ix jalal scuenta p'is , soc hich halboton : Hahchan , p'isa te templo yu'un Dios , te scajtahib ta chiq'uel mahtanil soc te mach'atic yac sch'uhuntaybelic Dios tey a .
66011002	Yan te yamaq'uil te templo ma me xap'is stuquel , como a'bibilix ta sc'ab te jyanlumetique . Cheb yoxwinic ( 42 ) u ya me sts'o'ts'o'teq'uic te ch'ul pueblo .
66011003	Ya calbe te cheb testigohetic cu'un te ya me xc'opojic ta sc'op-jalwanej oxbahc' soc oxwinic ( 1,260 ) c'ahc'al , slapojic pac' yu'un mel-o'tan a , xchi .
66011004	Te cheb testigohetic ha te cheb olivo-te' soc te cheb yawil c'ahc' te tec'ajtic ta stojol te Ajwalil yu'un te bahlumilale .
66011005	Teme ay mach'a ya sc'an ya yuts'inlan , ya xloc' c'ahc' ta yehic , hich ya slajinic a te scontrahique . Hich me ya xlaj a te mach'a ya sc'an ya yuts'inlan .
66011006	Te cheb testigohetic ini ay yu'elic yu'un ya smaquic te ch'ulchan scuenta yu'un ma xtal ha'al te jayeb c'ahc'al yacalic ta yalel te sc'op-jalwanej ; soc ay yu'elic yu'un sc'atp'unel ta ch'ich' te ha'etic , soc yu'un ya yac' spisil ta chahp jlajinwanej ta bahlumilal , ha chican jayeb buelta ya sc'anic .
66011007	Te c'alal ya xlaj yo'tanic ta yalel te testigo-c'op yu'unic , te chambahlam te xiweltic sba te ya xmo tal ta xahab ya me ya'be guerra , ya stsal soc ya smilticlan .
66011008	Pujul ya xhil sbaq'uetalic ta calle yu'un te muc'ul pueblo , ha te Sodoma soc Egipto sbihil , tey nix ta banti laj ta milel ta cruz te Cajwaltique .
66011009	Te mach'atic talemic ta spisil ta chahp pueblohetic , ts'umbaliletic , c'opiletic soc nacionetic ya me yilbeyic sbaq'uetalic ohlil schaneb c'ahc'al , soc ma xyaq'uic ta mucbeyel te sbaq'uetalique .
66011010	Te mach'atic nahinemic ta bahlumilal tse'el yo'tanic yu'un , ya spasic q'uin soc ya smahtantes sbahic yu'un , como te cheb jalwanejetic bayel la yuts'inic te mach'atic nahinemic ta bahlumilale .
66011011	Pero ta ohlil schanebal c'ahc'al slajelic a , a'bot xan yich'ic ic' scuenta cuxlejal te talem ta stojol Dios , hich la stehc'an hahchel sbahic , soc tojic xiwel yu'un te mach'atic la yilique .
66011012	Patil la ya'iyic ay mach'a tulan c'opoj ta ch'ulchan : La' , mohanic tal li'i , xchi sc'oblalic . Hich q'uelel sit spisilic a te scontrahic , mohic bahel ta ch'ulchan ta tocal .
66011013	Ta hich ora tal tulan nihquel , hemts'uj cohel jun ta slajunxeht'el te muc'ul pueblo . Lajic j'ohlil swaxaclajunbahc' ( 7,000 ) ta tuhl yu'un te nihquele . Te jayeb xan hilic bayel xiw yo'tanic yu'un soc la yalbeyic yutsil sc'oblal te Dios yu'un te ch'ulchane .
66011014	C'axix te schebal wocol ; ora ya xtal te yoxebal wocole .
66011015	Te shuquebal ch'ul a'bat la yoq'uesin te scorneta , ay mach'atic tulan c'opojic ta ch'ulchan , hich yacalic ta yalel : Te cuentahinel yu'un te bahlumilal , ha yu'unix te Cajwaltic Dios soc te Cristo yu'une , ha ya xcuentahinwan sbahtel q'uinal , xchihic .
66011016	Hich te chaneb scha'winic ( 24 ) ta tuhl mamaletic huhcajtic ta shuctajibic ta stojol te Dios la spahcan sbahic soc la sch'uhuntayic te Diose ,
66011017	hich la yalic : Ya calbatcotic wocol , Cajwaltic Dios te spisil ya xhu' awu'un , te atalel ayat soc te ayat ta namey , como la awich'ix te bayel awu'el soc hahchatix ta cuentahinwanej .
66011018	Ilin yo'tanic te nacionetic , pero hulemix te awilimba ; ha yorahilix te ya x'ochic ta ich'el ta c'op te mach'atic chamenic , yorahilix te ya x'a'bot stojol sc'abic te a'batetic awu'un , ha te jalwanejetic , te mach'atic ch'uhltesbilic , te ya yich'ic ta muc' te abihile , muc' biq'uit , soc yorahilix te yac ajinticlan te mach'atic ya sjinic te bahlumilale , xchihic .
66011019	Jahm te templo yu'un Dios te ay ta ch'ulchan , chican ta yutil te templo te scaxahul te chapbil-c'op . Xliplajan tsantsehwaletic , xjuyet hahchel c'opetic , stsanlajan ta t'ohmel chahwuc , xyuq'uinaj nihquel , soc co tal niwac bat .
66012001	Chicnaj ta ch'ulchan muc'ul seña : jtuhl ants sc'u'inej te c'ahc'al , ay ta ye'tal yoc te u soc scoronahinej lahchayeb ( 12 ) ec' ta sjol .
66012002	Swoloj yal te antse , xquelet ta aw yu'un sc'uxul yu'un ya x'ayinix yal .
66012003	Ay yan seña chicnaj ta ch'ulchan : jun tsajal dragón te ay huqueb sjol soc lajuneb xulub , soc jujun corona ta jujun sjol .
66012004	Jun ta yoxeht'el te eq'uetic ta ch'ulchan la swes cohel ta sne , la sch'oj cohel ta bahlumilal . Te dragón la stehc'an sba ta sit te ants ya x'ayinix yal , yu'un te c'alal ya x'ayin nax a te yale , ya sbic'be .
66012005	Ayin squerem-al te antse , ha te mach'a tulan ya xpasawan ta mandar spisil ta chahp nacionetic ta sbaston-taq'uin . Te yal te antse toj ic'ot mohel ta stojol Dios soc ta stojol te smuc'ul-huctajib .
66012006	Te ants ahn bahel ta jochol taquin q'uinal ta banti chahpambil yawil yu'un Dios , yu'un tey ya yich' mac'linel oxbahc' soc oxwinic ( 1,260 ) c'ahc'al a .
66012007	Hahch guerra ta ch'ulchan : te Miguel soc te ch'ul a'batetic yu'un la stsal sbahic soc te dragón . Te dragón soc te a'batetic yu'un la ya'beyic guerra ,
66012008	pero ma ba hu' yu'unic , soc mayuquix lugar yu'unic ta ch'ulchan .
66012009	La yich' ch'ojel cohel te muc'ul dragón , ha te antiguo chan , te Pucuj soc Satanás sbihil , ha te ya slo'loy spisil te bahlumilale . Ch'ojot cohel ta bahlumilal soc te a'batetic yu'une .
66012010	Patil la jca'iy ay mach'a tulan c'opoj ta ch'ulchan , hich la yal : Yorahilix te colel , te yu'el soc te cuentahinel yu'un te Dios cu'untic , soc te ya yich' ya'tel te Cristo yu'une . Como ch'ojotix loq'uel te mach'a yac slehbebel smul te quermanotactic , te c'ahc'al ahc'abal yac ta slehbeyel smul ta stojol te Dios cu'untique .
66012011	Ha'ic la stsalic ta scuenta sch'ich'el te Jcolel Tuminchij soc ta scuenta te testigo-c'op la yalique . La sloq'ues sbahic ta yo'tanic , ma ba la xi'ic lajel .
66012012	Ha yu'un tse'eluc me awo'tan , ha'at ch'ulchan , soc ha'ex te nahinemex tey a . ¡ Pero ay me swocolic te mach'atic nahinemic ta bahlumilal soc ta mar ! Como te pucuje , soc bayel yilimba cohemix tal ta atojolic , yu'un ya sna' te nopol ya xlaj ora yu'un , xchi .
66012013	C'alal la yil te dragón te ch'ojotix cohel ta bahlumilal , hahch snuts te ants te la yayintes te squerem-al .
66012014	Te ants a'bot cheb xic' muc'ul jxic scuenta yu'un hich ya xwihl loq'uel ta stojol te chan , ya xbaht ta jochol taquin q'uinal ta banti ya yich' mac'linel jun shalalil , cheb shalalil , soc j'ohlil shalalil .
66012015	Te chan la smal loq'uel ha' ta ye hich te bin ut'il muc'ul-ha' , ta banti baht te ants , yu'un yacuc xbaht ta ehanel ta ha' .
66012016	Pero ha coltayot yu'un te q'uinal te antse ; la sjam sba te q'uinal , la yuch' te ha' te la smal loq'uel ta ye te dragón .
66012017	Te dragón bayel ilin yu'un ta stojol te antse , hich baht ya'be guerra te jayeb xan sts'umbal te antse , ha te mach'atic ya sch'uhumbeyic te smandar Dios soc te yich'ojic te testigo-c'op yu'un te Jesucristo .
66013001	La jtehc'an jba ta shi'al ti'mar , la jquil loc' tal ta mar jcoht chambahlam te xiweltic sba te ay huqueb sjol soc lajunch'ix xulub . Yahtalal scorona te jujuch'ix xulub , soc ta jujun sjol ay sbihil te ya xbohlc'optaywan .
66013002	Te chambahlam te xiweltic sba la jquil sjel ta ti'awal c'an bo'olay choj , sjel ta yoc oso te yoc soc sjel ta ye choj te yehe . Te dragón la ya'be yich' yu'el , te smuc'ul-huctajib soc te tulan ya'tele .
66013003	Te jun sjol hich yilel te yich'oj ehchen scuenta lajel , pero c'ax te yehchene . Spisil mach'atic ayic ta bahlumilal xcham yo'tanic yu'un soc la st'unic te chambahlam te xiweltic sbahe .
66013004	La sch'uhuntayic te dragón te la ya'be yich' ya'tel te chambahlam te xiweltic sba , soc la sch'uhuntayic te chambahlam te xiweltic sba , hich la yalic : ¿ Mach'a a te pajal soc te chambahlam te xiweltic sba , soc mach'a ya xhu' ya ya'be guerra ? xchihic .
66013005	Te chambahlam te xiweltic sba a'bot ye yu'un ya yal toyba-c'op soc bohlc'op , soc a'bot yich' ya'tel cheb yoxwinic ( 42 ) u .
66013006	La sjam ye yu'un ya sbohlc'optay Dios , soc yu'un ya sbohlc'optaybe te sbihil , te banti nahinem soc te mach'atic nahinemic ta ch'ulchan .
66013007	A'bot permiso te ya ya'be guerra te mach'atic ch'uhltesbilic , soc te ya stsalticlan . Soc a'bot ya'tel ta stojol spisil ta chahp ts'umbaliletic , pueblohetic , c'opiletic soc nacionetic .
66013008	Spisil mach'atic nahinemic ta bahlumilal la sch'uhuntayic , spisil te mach'atic ma ba ts'ihbabil sbihilic te ma to ba pasbil a te bahlumilal ta libro scuenta cuxlejal yu'un te Jcolel Tuminchij te yich'oj milel .
66013009	Te mach'a ay schiquin , ac'a me ya'iy :
66013010	Te mach'a ya x'ic'awan bahel ta chuquel , ya me x'ic'ot bahel ta chuquel . Te mach'a ya yich' milel ta espada , ya me yich' milel ta espada .
66013011	Patil la jquil yac ta loq'uel tal ta q'uinal yan chambahlam te xiweltic sbahe . Ay cha'ch'ix xulub hich te bin ut'il jcolel tuminchij , pero hich ya xc'opoj te bin ut'il dragón .
66013012	Ta stojol te nahil chambahlam te xiweltic sba ya stuhun spisil te tulan ya'tel yich'oje . Spisil te mach'atic nahinemic ta bahlumilal ha ya ya'be sch'uhuntayic te shahchibal chambahlam te xiweltic sba te c'ax te yehchen scuenta lajel .
66013013	Soc ya spas muc'ul señahiletic , ya yac' cohuc tal c'ahc' ta ch'ulchan q'uelel sit ants-winiquetic a .
66013014	Ya slo'loylan mach'atic nahinemic ta bahlumilal ta scuenta te señahiletic ya x'a'bot spas ta stojol te chambahlam te xiweltic sba , ya spasticlan ta mandar te ya me spasbeyic sloc'ombahil te chambahlam te xiweltic sba te ehchentesot ta espada pero cuxaj .
66013015	A'bot te ya ya'be yich' ic' te sloc'ombahil te chambahlam te xiweltic sba , scuenta yu'un ya xhu' ya xc'opoj te loc'omba soc ya yac'ticlan ta milel spisil te mach'atic ma ba ya xch'uhuntayot yu'une .
66013016	Soc ya yac'ticlan ta a'beyel marca ta swa'el-c'abic o ta sti'bahic spisil ants-winiquetic , muc' biq'uit , jc'uhlejetic , pobrehetic , te ayic ta mosohil o te ayic ta libre ,
66013017	scuenta yu'un mayuc mach'a ya xhu' ya ya'iy mambajel chombajel teme ma ba yich'oj te marca , ha te sbihil te chambahlam te xiweltic sba o te número yu'un te sbihile .
66013018	Ya sc'an p'ijil-o'tanil li'i . Te mach'a ya sna' q'uinal ac'a sna'be te snumerohil te chambahlam te xiweltic sba , como ha snumerohil winic . Hich ay te snumerohile : 666 ( waqueb , waqueb , waqueb ) .
66014001	Patil la jquil teq'uel ta wits Sión te Jcolel Tuminchij , joquimbil yu'un waxaclajunpic ( 144,000 ) ta tuhl te ts'ihbalambil ta sti'bahic te sbihil soc te sbihil te State .
66014002	Soc la jca'iy xlamlon c'op ta ch'ulchan hich te bin ut'il ya xc'opoj swihlib ha' soc hich te bin ut'il tulan ya xc'opoj chahwuc . Hich la jca'iy te bin ut'il mach'atic yac stijbelic arpa yu'unic .
66014003	Yac sc'ayojtaybelic yach'il c'ayoj ta stojol te muc'ul-huctajibal soc ta stojol te chaneb bintic cuxajtic soc te mamaletic . Mayuc mach'a ya xhu' yu'un snopel te c'ayoj , ha nax stuquel te waxaclajunpic ( 144,000 ) ta tuhl te mambil scolelic ta yohlil te mach'atic ayic ta bahlumilale .
66014004	Ha'ic te ma ba la sbohlobtes sc'oblalic ta scuenta antsetic , yu'un la stsahtay sbahic . Ha'ic te ya st'unic ta bayuc ya xbaht te Jcolel Tuminchij . Mambil scolelic ta yohlil ants-winiquetic scuenta sba sit ya xc'oht ta stojol Dios soc ta stojol te Jcolel Tuminchij .
66014005	Ma sna'ic lot ; mayuc yabaquilic .
66014006	La jquil yan ch'ul a'bat yac ta wihlel ta po'tal ch'ulchan , yich'oj te lec yach'il c'op scuenta sbahtel q'uinal yu'un ya yalbe ya'iy mach'atic nahinemic ta bahlumilal , spisil nacionetic , ts'umbaliletic , c'opiletic soc pueblohetic .
66014007	Hich tulan yac ta yalel : Xi'ahic me te Diose soc halbeyahic yutsil sc'oblal , como la stahix yorahil te ya x'ich'awan ta c'op . Ch'uhuntayahic te mach'a la spas te ch'ulchan soc bahlumilal , te mar soc te sloq'uib ha'etic , xchi .
66014008	Tap'al tal ta spat yan ch'ul a'bat te hich la yal : Jihnemix , jihnemix te muc'ul Babilonia , ha te la ya'be yuch'ic spisil nacionetic te vino yu'un te antsinel yu'une , xchi .
66014009	Tap'al tal ta spatic te yoxebal ch'ul a'bat te hich la yal ta tulan : Teme ay mach'a ya sch'uhuntay te chambahlam te xiweltic sba soc te sloc'ombahil , soc te ya yich'be smarca ta sti'ba o ta sc'ab ,
66014010	ha nix hich ya me yuch' te vino scuenta yilimba Dios te mayuc scahp a ya xcohcombot ta stasahil te yilimba Dios . Ya x'a'bot swocolic ta c'ahc' soc azufre ta stojol te ch'ul a'batetic soc ta stojol te Jcolel Tuminchij .
66014011	Sbahtel q'uinal xtomomet ya xmo sch'ahilel te swocolique . Ma ba ya scux yo'tanic c'ahc'al ahc'abal te mach'atic ya sch'uhuntayic te chambahlam te xiweltic sba soc te sloc'ombahil , soc te ya yich'be te marca yu'un te sbihile , xchi .
66014012	Ha ya sc'an te ay yip yo'tanic te mach'atic ch'uhltesbilic , ha te mach'atic ya sch'uhunic spasel te smandar Dios soc te jun yo'tanic ta stojol te Jesús .
66014013	La jca'iy ay mach'a c'opoj tal ta ch'ulchan te hich la yalbon : Ts'ihbaya : Bayel me yutsilic te mach'atic ayic ta stojol Cajwaltic a te ya xway sbaq'uetalic li' bahele , xchi . Melel , xchi te Espíritu , ya me scux yo'tanic yu'un te ya'telic , como ya xt'unotic yu'un te ya'telique , xchi .
66014014	Patil la jquil saquil tocal . Ay mach'a hucul ta sba te tocal , sjel ta Snich'an winic , ay corona ta sjol te pasbil ta oro , soc ta sc'ab ay hoz te ay ye .
66014015	Soc ay yan ch'ul a'bat te loc' tal ta templo , tulan la yawtay te mach'a hucul ta sba tocal : Ochan ta a'tel soc te hoz awu'un , boja , como la stahix yorahil sbojel , yu'un yijix te sit te ay ta bahlumilal , xchi .
66014016	Ha yu'un te mach'a hucul ta sba tocal och ta sbojel ta bahlumilal soc te hoz yu'un , hich la yich' bojel te sit ay ta bahlumilal .
66014017	Ay yan ch'ul a'bat loc' tal ta templo ta ch'ulchan , ha nix hich yich'oj hoz te ay ye .
66014018	Soc ay yan ch'ul a'bat te scuentahinej te c'ahc' te loc' tal ta stojol te scajtajib ta chiq'uel mahtanil , tulan la yawtay te mach'a yich'oj hoz te ay ye : Ochan ta sbojel soc te hoz awu'un te ay ye , tsoba te ts'usub ta bahlumilal , yu'un syijilix te ts'usube , xchi .
66014019	Hich te ch'ul a'bat och ta a'tel ta bahlumilal soc te hoz yu'un , la stsob te ts'usubetic soc la sch'oj ochel ta smuc'ul yawil sp'e'ojibal ts'usub yu'un te yilimba Dios .
66014020	La yich' p'e'el ta sp'e'ojibal ts'usub ta spat te muc'ul pueblo , oquin loq'uel tal ch'ich' tey a , tohy mohel c'alal ta freno yu'un te cawuhetic , chanbahc' ( 1,600 ) estadiohetic oquin bahel .
66015001	La jquil yan seña ta ch'ulchan te muc' soc jchahp ta ilel : ha huqueb ch'ul a'batetic te yich'ojic te huqueb slajibal wocol , yu'un tey ya sts'acay a te yilimba te Diose .
66015002	Soc la jquil jun mar sjel ta cristal capal soc c'ahc' , soc tec'ajtic ta ti'mar te sjel ta cristal te mach'atic hu'em yu'unic stsalel te chambahlam te xiweltic sba soc te sloc'ombahil soc te snumerohil te sbihile . Yich'ojic arpahetic te a'botic yu'un Dios
66015003	soc yac sc'ayojtaybelic te sc'ayoj Moisés , te ya'bat Dios , soc te sc'ayoj te Jcolel Tuminchij , hich yac yalbelic : Buen muc' soc bayel yutsil spisil awa'tel , Cajwaltic Dios te spisil ya xhu' awu'un ; stojil soc smelelil te behetic awu'un , ha'at Muc'ul Ajwalilat yu'un te nacionetique .
66015004	¿ Mach'a a te ma ba ya xi'at , Cajwal , soc te ma ba ya yalbe yutsilal te abihile ? como atuquel nax Ch'ul Diosat ; spisil te nacionetic ya me xtal sch'uhuntayat , como chicanix te stojil chahpanel , xchihic ta c'ayoj .
66015005	Patil la jquil ta ch'ulchan te jahm te nahilpac' templo yu'un te testigo-c'op .
66015006	Loq'uic tal ta templo te huqueb ch'ul a'batetic te yich'ojic te huqueb wocol , slapojic lino-pac' xlipet sacal soc ay sbehch'il stahnic pasbilic ta oro .
66015007	Jun ta schanebal bintic cuxajtic la yac'ticlambe te huqueb ch'ul a'batetic huqueb copahetic pasticlambil ta oro nojelic ta yilimba Dios te stalel cuxul sbahtel q'uinal .
66015008	Te templo noj ta ch'ahil yu'un te yutsilal Dios soc te yu'ele . Mayuc mach'a ya xhu' ya x'och ta templo ha to c'alal ts'acay te huqueb wocol te yich'ojic te huqueb ch'ul a'batetique .
66016001	La jca'iy loc' tal tulan c'op ta templo te hich la yalbe te huqueb ch'ul a'batetic : Bahanic , malahic ta bahlumilal te sbahl te huqueb copahetic yu'un te yilimba Dios , xchi .
66016002	Hich baht te primer ch'ul a'bat , la smal ta lumq'uinal te sbahl te copa yu'un , chicnaj chacaletic te chopol soc c'ux ta stojol te mach'atic yich'ojic te marca yu'un te chambahlam te xiweltic sba soc te la sch'uhuntayic te sloc'ombahile .
66016003	Te schebal ch'ul a'bat la smal ta mar te sbahl te tasa yu'une , c'atp'uj ta ch'ich' te mar , sjel ta sch'ich'el mach'a lajem ; cham spisil bintic cuxajtic ta mar yu'un .
66016004	Te yoxebal ch'ul a'bat la smal te sbahl te copa yu'un ta muc'ul-ha'etic soc ta sloq'uib ha'etic , hich c'atp'ujic ta ch'ich' .
66016005	La jca'iy c'opoj te ch'ul a'bat te scuentahinej te ha'etic , hich la yal : Ha stojil te bin ut'il hich la awa'be stoj , Cajwal , ha'at te atalel ayat soc te atalel ayat ta namey , Ch'ul Diosat ,
66016006	como la smalbeyic sch'ich'el te mach'atic ch'uhltesbilic soc te jalwanejetic ; ha nix hich ch'ich' la awa'be yuch'ic , como hich ya sc'an pasel ta stojolic , xchi .
66016007	Soc la jca'iy ay mach'a c'opoj talel tey ta scajtajib ta chiq'uel mahtanil , hich la yal : Melel , Cajwaltic Dios te spisil ya xhu' awu'un , smelelil soc stojil te chahpanel awu'une , xchi .
66016008	Te schanebal ch'ul a'bat la smal te sbahl te copa yu'un ta c'ahc'al , ha a'bot te ya schic' te ants-winiquetique .
66016009	Hich chic'otic yu'un te tulan sc'ahc'al , hahch sbohlc'optaybeyic sbihil te Dios te scuentahinej te wocoletic ini , ma ba la suhtes yo'tanic yu'un soc ma ba la yalbeyic yutsil sc'oblal .
66016010	Te yo'ebal ch'ul a'bat la smal te sbahl te copa yu'un ta smuc'ul-huctajib te chambahlam te xiweltic sba , ihc'ub ban c'alal scuentahinej . Te ants-winiquetic la sti'ticlan yaq'uic yu'un sc'uxul te wocol
66016011	soc la sbohlc'optayic Dios te ay ta ch'ulchan ta scaj sc'uxul te swocolic soc te schacalique ; ma ba la suhtes yo'tanic yu'un te bintic spasojique .
66016012	Te swaquebal ch'ul a'bat la smal te sbahl te copa yu'un ta muc'ul-ha' Éufrates , tup' ya'lel te muc'ul-ha' scuenta yu'un chapal ya xc'oht te be yu'un te ajwaliletic ya xtalic ta stojol banti ya xloc' tal c'ahc'al .
66016013	La jquil loc' ta ye te dragón , ta ye te chambahlam te xiweltic sba soc ta ye te lotil jalwanej oxeb bohl pucujetic , sjelic ta xch'uch' .
66016014	Ha'ic espírituhetic yu'un pucujetic te ya spasic señahiletic soc ya xbahtic ta stojol te ajwaliletic te ayic ta swohlol bahlumilal yu'un ya stsobic ta guerra ta yorahil te muc' sc'ahc'alel yu'un Dios te spisil ya xhu' yu'une .
66016015	Ya xtalon hich te bin ut'il j'elec' . Bayel me yutsil te mach'a wiq'uil sit soc te ya scanantay sc'u' spac' , scuenta yu'un ma ba watal ya xbehen , te q'uexlaltic sba ya x'ilot , xchi te Cajwaltique .
66016016	Hich la stsobic tal te ajwaliletic ta jun lugar Armagedón sbihil ta hebreo .
66016017	Te shuquebal ch'ul a'bat la smal ta ic' te sbahl te copa yu'un , loc' tulan c'op ta templo , ta stojol te muc'ul-huctajibal , hich la yal : Hu'ix , xchi .
66016018	Xliplajan hahchel tsantsehwaletic , c'opetic , chahwuquetic soc tulan la snic sba te q'uinal , mayuc hich tulan nihquel te jayeb ora ayic ta bahlumilal te ants-winiquetique .
66016019	Oxeht' loc' a te muc'ul pueblo soc hemts'uj cohel te muc'ul pueblohetic yu'un te nacionetic . Dios la sna' te muc'ul Babilonia , la ya'be yuch' te vino yu'un yilimba te ay ta copahe .
66016020	Ahn bahel spisil te q'uinal joytaybilic ta ha' , soc ma chicanuc banti baht te witsetique .
66016021	Xtitet cohel tal ta ch'ulchan ta stojol ants-winiquetic niwac bat te jun talento yalal te jujune . Te ants-winiquetic la sbohlc'optayic Dios yu'un te wocol yu'un te bate , como c'ax tulan te wocole .
66017001	Tal jtuhl te huqueb ch'ul a'batetic te yich'ojic te huqueb copahetic , hich la yalbon : La' , ya ca'bat awil te castigo ya x'a'bot te j'antsinel-ants hucul ta sba ha'etic .
66017002	La yantsinic te ajwaliletic ayic ta bahlumilal , soc te mach'atic nahinemic ta bahlumilal yacubenic ta vino yu'un te yajmul , xchi .
66017003	La yic'on bahel ta jochol taquin q'uinal ta scuenta te Espíritu , la jquil jtuhl ants cajal ta tsajal chambahlam te xiweltic sba te scohtol ts'ihbabil bihililetic scuenta sbohlc'optayel Dios , soc ay huqueb sjol soc lajuneb xulub .
66017004	Te antse chi'in-yax soc tsaj te sc'u' slapoj , ch'albil ta oro , t'ujbil tonetic soc ta perlahetic , soc yich'oj ta sc'ab jun copa pasbil ta oro , nojel ta bintic ilobtic sba soc te yajmule .
66017005	Ta sti'ba ay bihilil ts'ihbabil te muquen ay ta na'el : Muc'ul Babilonia , Snan J'antsinel Antsetic soc Bintic Ilobtic Sba ta Bahlumilal , xchi te sbihile .
66017006	La jquil te ants yacuben yu'un te sch'ich'el te mach'atic ch'uhltesbilic soc te sch'ich'el te mach'atic lajemic ta milel ta scuenta Jesús . Mero xcham co'tan yu'un te c'alal la jquil te antse .
66017007	Hich la yalbon te ch'ul a'bat : ¿ Bin yu'un xcham awo'tan yu'un ? Ya calbat awa'iy bin ut'il ay sc'oblal te bin muquen ay ta na'el yu'un te ants soc te chambahlam te xiweltic sba te cajal a , te ay huqueb sjol soc lajuneb xulub .
66017008	Te chambahlam te xiweltic sba la awile , ay ta namey , ma ba ay ta ora ini , ya to xloc' tal ta xahab soc ya xbaht ta ch'ayel . Te mach'atic nahinemic ta bahlumilal te ma ba ts'ihbabil sbihilic ta libro scuenta cuxlejal ta shahchel to tal bahlumilal , xcham yo'tanic yu'un te c'alal ya yilic te chambahlam te xiweltic sba te ay ta namey , ma ba ay ta ora ini , soc te ya to xchicnaje .
66017009	Ya sc'an p'ijil-o'tanil li'i . Te huqueb sjol ha huqueb wits ta ban hucul te antse ;
66017010	soc ha huctuhl ajwaliletic . Ho'tuhl yahlemiquix , jtuhl ay ta ora ini , jtuhl xan te ma to ba talem , pero te c'alal ya xtal , ya sc'an ya xhalaj jtebuc .
66017011	Te chambahlam te xiweltic sba te ay ta namey , te ma ba ay ta ora ini , ha swaxaquebal ajwalil te ha nix jun ay soc te huctuhl , soc ya xbaht ta ch'ayel .
66017012	Te lajuneb xulubiletic te awiloj ha lajuntuhl ajwaliletic te ma to ba yich'oj ya'telic ; pero ta junax ora pajal ya yich' ya'telic ta ajwalil soc te chambahlam te xiweltic sbahe .
66017013	Junax bin snopojic , ya me ya'beyic te chambahlam te xiweltic sba te yipic soc te ya'tel yich'ojique .
66017014	Ya me ya'beyic guerra te Jcolel Tuminchij , pero ya me xtsalotic yu'un , como ha principal yu'un principaletic soc ha Ajwalil yu'un ajwaliletic ; soc te mach'atic sjoquinejic , ha'ic te mach'atic ic'bilic , tsahbilic soc te jun yo'tanic ta stojol , xchi .
66017015	Soc hich la yalbon xan te ch'ul a'bat : Te ha'etic la awil te banti hucul te j'antsinel-ants , ha pueblohetic , bayel ants-winiquetic , nacionetic soc c'opiletic .
66017016	Te lajuneb xulubiletic soc te chambahlam te xiweltic sba te la awile ya me yilintayic te j'antsinel-ants , jimbil soc mayuc sc'u' ya xhil yu'unic ; ya me sti'beyic sbaq'uetal soc ya me schiq'uic ta c'ahc' .
66017017	Como Dios la ya'be ta yo'tanic te ya spasic te bin la sc'an yo'tan stuquel , ha te ya schap sc'opic ta yajwalinel te chambahlam te xiweltic sba ha to c'alal ts'acal ya xc'oht te sc'op te Diose .
66017018	Te ants la awile ha te muc'ul pueblo te ya scuentahin te ajwaliletic te ayic ta bahlumilal , xchi .
66018001	Patil la jquil co tal ta ch'ulchan yan ch'ul a'bat te tulan ya'tel yich'oj , soc sacub q'uinal ta bahlumilal yu'un te sts'anabule .
66018002	Hich tulan la yal ta aw : ¡ Jihnemix , jihnemix te muc'ul Babilonia ! Ha sna pucujetic c'ohem , ha yawil spisil ta chahp bohl pucujetic , soc sluhtstajibix spisil ta chahp bohl mutetic te ilobtic sbahe .
66018003	Como spisil te nacionetic yuch'ojic te vino yu'un te yajmule . Te ajwaliletic ta bahlumilal spasojic mulil soc te antse , soc c'uhlejubenic te jchombajeletic ta bahlumilal yu'un te bayel bintic mulambil yu'une , xchi sc'oblal .
66018004	La jca'iy yan mach'a c'opoj tal ta ch'ulchan , hich la yal : Loc'anic tal ta stojol , pueblo cu'un , scuenta yu'un ma pajaluc yac ata amulic soc , scuenta yu'un ma pajaluc yac awich'ic castigo soc a .
66018005	Como c'alal ch'ulchan tohyemix te smule , soc ay ta cuenta yu'un Dios te bintic chopol spasoje .
66018006	Sutbeyahic spacol hich te bin ut'il spasbeyej yantic ; cheb buelta a'beya stoj te bintic spasoje . Tey nix ta copa banti la schahpan ta uch'el , chahpanahic cheb buelta te bin ya yuch'e .
66018007	Te hich yipal te la stoy sba soc te la sta te bintic la smulan , hich nix yipal a'beyahic sc'uxul soc smel-o'tan , como hich ya yal ta yo'tan : ¡ Ho'on hich huculon te bin ut'il ajwalil-ants , ma ba me'ba' antson , soc mayuc bin ora ya coq'uetay jba ! xchi .
66018008	Ha yu'un ta junax c'ahc'al ya me xc'oht ta stojol te swocole : ha te lajel , oq'uel , wi'nal , soc ya me yich' chiq'uel ta c'ahc' ; como bayel yu'el te Cajwaltic Dios te ya yich'be sc'op , xchi sc'oblal .
66018009	Te ajwaliletic ta bahlumilal te la yantsinic soc te pajal ay bin la smulanic soc , ya me smel yo'tanic soc ya me yoq'uetayic te c'alal ya yilic xtomet ta loq'uel sch'ahilel sc'ahc'al te ya yich' chiq'uele .
66018010	Namal to ya me stehc'an sbahic yu'un ya xi'beyic te swocole , soc hich me ya yalic : ¡ Obol sba , obol sba te muc'ul Babilonia , te muc'ul pueblo te bayel yip ! ¡ Como ta junax ora c'oht te castigo ta atojol ! xchihic .
66018011	Te jchombajeletic ta bahlumilal ya me smel yo'tanic soc ya me yoq'uetayic , como mayuquix mach'a ya xmambotic yu'un te bintic ya schonic :
66018012	ha te oro , plata , t'ujbil tonetic soc perlahetic ; lequil lino-pac' , chi'in-yax , seda-pac' , soc tsajal pac' ; spisil ta chahp te'etic te buen sumet yic' , te bintic pasticlambil ta scolmillo elefante , soc te bintic pasticlambil ta t'ujbil te'etic , ta bronce , taq'uin , soc ta mármol-ton ;
66018013	canela , pimienta clavo , pom , mirra , perfume , vino , aceite , trigo soc lequil juch'bil trigo ; wacaxetic , tuminchijetic , cawuhetic soc carretahetic ; soc ants-winiquetic te ya yich'ic chonel yu'un mosohinel .
66018014	Hich me ya yalbeyic te muc'ul pueblo : Ch'ayix te bintic sc'anoj te awo'tane ; tup'ix spisil ac'uhlejal soc bintic bayel yutsil , ma xatahix xan , xchihic .
66018015	Te jchombajeletic te ya schonic ini , te c'uhlejubenic yu'un , namal ya stehc'an sbahic yu'un xi'beyel te swocole ; ya smel yo'tanic soc ya yoq'uetayic ,
66018016	hich me ya yalic yu'un : ¡ Obol sba , obal sba te muc'ul pueblo , te slapoj lequil lino-pac' , chi'in-yax soc tsajal pac' , soc te sch'aloj sba ta oro , ta t'ujbil tonetic soc perlahetic !
66018017	como ta junax ora laj hich yipal c'uhlejalil , xchihic . Spisil te mach'atic ya stijic barco soc te ya xbehenic ta barco , te mach'atic ya x'a'tejic ta barco , soc te mach'atic cuxajtic tey ta mar , namal ya stehc'an sbahic .
66018018	C'alal ya yilic xtomet ta loq'uel sch'ahilel sc'ahc'al te chiq'uel yu'un , hich me ya xhahchic ta aw yu'un : ¿ Bin muc'ul pueblohil te pajal soc te muc'ul pueblo ini ? xchihic .
66018019	Ya me sbuhquiylanic mohel ts'u'lum ta sjolic , ya me xhahchic ta oq'uel soc ta mel-o'tan , hich me ya yalic ta aw : ¡ Obol sba , obol sba te muc'ul pueblo , te banti spisil mach'atic ay barcohetic ta mar la sta sc'uhlejalic ta scuenta te sc'uhlejale ! ¡ Ta junax ora jc'axel jihn ! xchihic .
66018020	¡ Tse'elucat me yu'un , ha'at ch'ulchan , soc ha'ex te ch'ultesbilex , jpuc-c'opex soc jalwanejex , como Dios la ya'be castigo ta acuentahic !
66018021	Ay ch'ul a'bat te bayel yip , la sq'uech muc'ul ton te sjel ta muc'ul cha' , la sch'oj ochel ta mar , hich la yal : Hich me ya yich' ch'ojel cohel te Babilonia , te muc'ul pueblo , ma ba ya xwehtix ta lehel .
66018022	Te sc'ayoj mach'atic ya stijic arpa , te j'oq'uesinej amay soc corneta , ma ba ya x'a'iyotix ta awohlil . Mayuquix j'a'teletic ta awohlil , soc mayuquix sc'op molino ta awohlil .
66018023	Mayuquix tsumbil c'ahc' ta awohlil , soc ma ba ya x'a'iybotix sc'op jnuhpuneletic ta awohlil ; te jchombajeletic awu'un ha'ic te ich'bilic ta muc' ta bahlumilal ta nahilal , soc ta scuenta te ilojel awu'un lajic ta lo'loyel spisil te nacionetique .
66018024	Tey ta Babilonia chicnaj te sch'ich'el jalwanejetic soc te mach'atic ch'uhltesbilic soc spisil te lajemic ta milel ta bahlumilal , xchi sc'oblal .
66019001	Patil la jca'iybe tulan sc'op tsobol mach'atic ayic ta ch'ulchan te hich yacalic ta yalel ta aw : ¡ Aleluya ! Te colel , yutsilal soc te yu'el , ha yu'un te Diose ,
66019002	como smelelil soc stojil te chahpanel yu'une . La ya'beyix castigo te muc'ul j'antsinel-ants te la sbohlobtes te bahlumilal ta scuenta te yajmule . La ya'beyix stoj te la smalbe sch'ich'el te a'batetic yu'une , xchihic .
66019003	Cha'c'opojic xan : ¡ Aleluya ! Sbahtel q'uinal xtomet ta mohel te sch'ahilele , xchihic .
66019004	Te chaneb scha'winic ( 24 ) ta tuhl mamaletic soc te chaneb bintic cuxajtic la spahcan sbahic ta lum , la sch'uhuntayic te Dios te hucul ta smuc'ul-huctajib , hich la yalic : ¡ Hichuc ! ¡ Aleluya ! xchihic .
66019005	Loc' tal c'op ta muc'ul-huctajibal te hich la yal : Halbeyahic yutsil sc'oblal te Dios cu'untic , apisilic te ayex ta a'batinel yu'un soc te axi'ojic , muc' biq'uit , xchi .
66019006	Soc la jca'iy hich te bin ut'il sc'op tsobol ants-winiquetic , hich te bin ut'il sc'op bayel ha'etic soc hich te bin ut'il tulan st'ohmel chahwuquetic , te hich yac yalbelic ta aw : ¡ Aleluya ! ¡ Como hahchix ta cuentahinwanej te Cajwaltic Dios te spisil ya xhu' yu'une !
66019007	Bayeluc me yutsil co'tantic , tse'eluc me co'tanic soc ac'a calbetic yutsil sc'oblal , como c'ohtix yorahil te ya xnuhpun te Jcolel Tuminchij , soc la schahpanix sba te mach'a ya xnuhpun soque .
66019008	A'botix slap lequil lino-pac' te buen xlipet sacal soc mayuc yabaquil , xchihic . ( Te lino-pac' , ha seña te stojil ya'telic te mach'atic ch'ultesbilique . )
66019009	Soc hich la yalbon te ch'ul a'bat : Ts'ihbaya ini : Bayel me yutsilic te mach'atic ic'bilic ta we'el ta nuhpunel yu'un te Jcolel Tuminchij , xchi . Soc hich la yalbon xan : Ha smelelil c'op yu'un Dios ini , xchi .
66019010	La jpahcan jba ta ye'tal yoc yu'un ya jch'uhuntay , pero la yalbon : ¡ Ma me hichuc xapas ! Pajal ayotic ta a'batinel soc nix te awermanotac te ay ta yo'tanic te testigo-c'op yu'un te Jesús . Ch'uhuntaya te Diose , xchi . ( Te testigo-c'op yu'un Jesús ha te espíritu yu'un te sc'op-jalwanej . )
66019011	La jquil jamal te ch'ulchan , soc ay saquil cawu . Te mach'a cajal tey a , ha Stalel Jun Yo'tan soc Smelelil , xchi te sbihile ; stojil ya x'ich'awan ta c'op soc ya yac' guerra .
66019012	Hich yilel sit te bin ut'il yat c'ahc' , soc ay bayel coronahetic ta sjol soc ts'ihbabil sbihil te mayuc mach'a yan ya sna' , ha nax ya sna' stuquel .
66019013	Slapoj smuc'ul-c'u' te mulbil ta ch'ich' ; ha Sc'op Dios te sbihile .
66019014	T'umbil yu'un te soldadohetic ta ch'ulchan , cajajtic ta saquil cawuhetic soc slapojic lequil lino-pac' te buen sac soc mayuc yabaquil .
66019015	Ta ye yac ta loq'uel espada te ay ye te ya yehchentes a te nacionetic , soc tulan me ya scuentahinlan soc sbaston-taq'uin . Ya sp'e' te ya'lel ts'usub ta sp'e'ojibal te yilimba Dios te spisil ya xhu' yu'une .
66019016	Ay sbihil ts'ihbabil ta smuc'ul-c'u' soc ta scub : Ajwalil yu'un ajwaliletic soc principal yu'un principaletic , xchi .
66019017	La jquil jtuhl ch'ul a'bat teq'uel ta c'ahc'al , tulan hich la yawtay spisil te mutetic yacalic ta wihlel ta sjamalil ch'ulchan : La'ic , tsoba tal abahic ta muc'ul we'elil yu'un Dios ,
66019018	yu'un yac ati'beyic sbaq'uetal ajwaliletic , capitanetic soc mach'atic ay yipic , sbaq'uetal cawuhetic soc mach'atic cajajtic tey a , soc sbaq'uetal spisil ants-winiquetic , mosohetic soc mach'atic ayic ta libre , muc' biq'uit , xchi ta aw .
66019019	La jquil te chambahlam te xiweltic sba soc te ajwaliletic ayic ta bahlumilal soc spisil te soldadohetic yu'unic , stsoboj sbahic yu'un ya ya'beyic guerra te mach'a cajal ta cawu soc te soldadohetic yu'une .
66019020	La yich' tsaquel te chambahlam te xiweltic sba soc te lotil jalwanej te la yac'ticlan ta ilel señahiletic ta stojol , te ha la slo'loylan a te mach'atic la yich'beyic te marca yu'un te chambahlam te xiweltic sba soc te la sch'uhuntayic te sloc'ombahil . Schebalic cuxul a la yich'ic ch'ojel ochel ta pamal c'ahc' te yac ta tihlel soc azufre .
66019021	Te jayeb xan hilic , lajic ta milel ta espada te yac ta loq'uel ta ye te mach'a cajal ta cawu ; soc spisil te mutetic noj sch'uhtic yu'un sti'beyel sbaq'uetalic .
66020001	La jquil yac ta cohel tal ta ch'ulchan jtuhl ch'ul a'bat , yich'oj llave yu'un te xahab soc slicoj muc'ul cadena ta sc'ab .
66020002	La stsac te dragón , te antiguo chan , ha te pucuj o Satanás , la schuc lajunwinic yoxbahc' ( 1,000 ) ha'bil .
66020003	La sch'oj cohel ta xahab , la smac hilel ta llave soc la ya'be sello , scuenta yu'un ma ba ya slo'loylanix a te nacionetic , ha to c'alal ya sts'acay te lajunwinic yoxbahc' ( 1,000 ) ha'bile . Patil ya me yich' coltayel loq'uel jts'ihnuc .
66020004	La jquil muc'ul-huctajibaletic , soc huculic tey a te mach'atic a'bot ya'telic ta chahpanwanej . Soc la jquilbe sch'uhlelic te mach'atic xot'bot sjolic ta scaj te testigo-c'op yu'un Jesús soc ta scaj te sc'op Dios , ha te mach'atic ma ba la sch'uhuntayic te chambahlam te xiweltic sba o te sloc'ombahil , soc ma ba la yich'beyic smarca ta sti'bahic o ta sc'abic ; la yich'ic scuxlejalic soc la sjoquinic Cristo ta cuentahinwanej lajunwinic yoxbahc' ( 1,000 ) ha'bil .
66020005	Ha ini te primera buelta cha'cuxajel ; te yantic mach'atic chamenic ma ba cha'cuxajic ha to c'alal ts'acay te lajunwinic yoxbahc' ( 1,000 ) ha'bil .
66020006	Bayel yutsilic soc ch'uhltesbilic te mach'atic ya xcha'cuxajic ta primera buelta cha'cuxajel ; ma ba ya xcuentahinotic yu'un te schebal buelta lajel , sacerdotehetic yu'un Dios soc yu'un Cristo ya xc'ohtic soc ya sjoquinic ta cuentahinwanej lajunwinic yoxbahc' ( 1,000 ) ha'bil .
66020007	Te c'alal ya sts'acay te lajunwinic yoxbahc' ( 1,000 ) ha'bil , ya xcoltayot loq'uel ta chuquel te Satanás ,
66020008	ya xloc' slo'loylan te nacionetic ayic ta schanxuhcul bahlumilal , ha te Gog soc Magog , yu'un ya stsob tal ta guerra . Hich yipalic te bin ut'il shi'al mar .
66020009	Hahchic tal ta sjamalil te bahlumilal soc la sjoytayic te campamento yu'un te mach'atic ch'uhltesbilic soc te muc'ul pueblo te c'ux ta yo'tan Dios . Pero tal c'ahc' ta ch'ulchan , jc'axel la slajinlan .
66020010	Soc te pucuj , te lo'loyotic yu'un , ch'ojot ochel ta banti yac ta tihlel pamal c'ahc' soc azufre , te banti ay te chambahlam te xiweltic sba soc te lotil jalwanej ; c'ahc'al ahc'abal ya xc'ax swocolic sbahtel q'uinal tey a .
66020011	La jquil muc'ul saquil huctajibal soc te mach'a hucul tey a ; ahn bahel te ch'ulchan soc bahlumilal ta stojol , ma ba weht banti ya x'ayinic .
66020012	Soc la jquil te mach'atic chamenic , muc' biq'uitetic , tec'ajtic ta stojol te muc'ul-huctajibal . La yich' jamel te librohetic , soc ay yan libro la yich' jamel , ha te libro scuenta cuxlejal . La yich'ic ich'el ta c'op te mach'atic chamenic , ha chican te bintic ts'ihbalambil ta hunetic , ha chican bin la spasic .
66020013	Te mar la yac' loc'uc tal te mach'atic lajemic tey a , soc te lajel soc te stsobojibal mach'atic chamenic la yaq'uic loq'uel tal te mach'atic ayic tey a . Tuhlutuhl ochic ta ich'el ta c'op , ha chican bin la spasic .
66020014	Te lajel soc te stsobojibal mach'atic chamenic ch'ojotic ochel ta banti yac ta tihlel pamal c'ahc' . Ha schebal buelta lajel abi .
66020015	Te mach'a ma ba ts'ihbabil sbihil ta libro scuenta cuxlejal , ch'ojotic ochel ta banti yac ta tihlel pamal c'ahc' .
66021001	La jquil yach'il ch'ulchan soc yach'il bahlumilal , como c'axix te ch'ulchan soc te bahlumilal te ay ta nahil to , soc mayuquix mar .
66021002	La jquil te ch'ul pueblo , te yach'il Jerusalén , yac ta cohel tal ta ch'ulchan ta stojol Dios , chahpambil hich te bin ut'il ya sch'ahl sba jtuhl ach'ix ta stojol te mach'a ya xnuhpun soque .
66021003	Soc la jca'iy ay mach'a tulan c'opoj tal ta muc'ul-huctajibal , hich la yal : Ya xnahinix Dios ta yohlil te ants-winiquetic , ya me sjoquin ta nahinel , ha pueblo ya xc'oht yu'un , ha nix ya xjoquinot yu'un Dios soc ha Dios yu'unic ya xc'oht .
66021004	Ya me xcusticlambot ya'lel sitic yu'un te Diose ; mayuquix lajel , mel-o'tan , oq'uel o te bin c'ux , como c'axix spisil te bintic ay ta nahil to , xchi .
66021005	Hich la yal te mach'a hucul ta muc'ul-huctajibal : Ya jpas ta yach'il spisil , xchi . Soc hich la yalbon : Ts'ihbaya ini , como te c'op ini ay ta ich'el ta cuenta soc smelelil , xchi .
66021006	Soc hich la yalbon xan : Hu'ix . Ho'on te Alfa soc te Omega , te shahchibal soc te slajibal . Te mach'a taquin yo'tan , smahtan ya ca'be yuch' ha' ta sloq'uib-ha' scuenta cuxlejal .
66021007	Te mach'a ya ya'iy tsalaw ya me x'a'bot yu'untay spisil ini , soc Ho'on Dioson yu'un ya xc'ohon soc ha cal-jnich'an ya xc'oht .
66021008	Yan te mach'atic ay xiwel ta yo'tanic , te ma sch'uhunic , te chopolic , jmilawetic , j'antsiwejetic , j'antsineletic , j'ilojeletic , mach'atic sch'uhunejic loc'ombahetic soc spisil jlotetic ha yu'unic ya xc'oht te banti yac ta tihlel pamal c'ahc' soc azufre . Ha te schebal buelta lajel abi , xchi te Diose .
66021009	Tal jtuhl te huqueb ch'ul a'batetic te yich'ojic te huqueb copahetic te nojel ta slajibal wocoletic , hich la yalbon : La' , ya ca'bat awil te ach'ix te ya xnuhpun soc te Jcolel Tuminchij , xchi .
66021010	Hich ta scuenta te Espíritu la yic'on bahel ta muc'ul toyol wits , la ya'bon quil te muc'ul ch'ul pueblo Jerusalén te yac ta cohel tal ta ch'ulchan ta stojol Dios .
66021011	Yich'beyej yutsilal te Diose , soc te sts'anabul hich yilel bin ut'il buen t'ujbil ton , sjel ta sts'aylajan-ton , sts'ayts'on hich te bin ut'il cristal .
66021012	Joybil ta muc'ul toyol ts'ahc te ay lahchayeb ochibaletic yu'un , soc lahchaytuhl ch'ul a'batetic ta ochibaletic ; soc ta jujun yochibal ts'ihbabil sbihil te lahchaychahp sts'umbal Israel .
66021013	Ay oxeb yochibal ta stojol sloq'uib c'ahc'al , oxeb ta stojol norte , oxeb ta stojol sur , soc oxeb ta stojol smahlib c'ahc'al .
66021014	Ay lahchayeb yich'o-ip te ts'ahc yu'un te muc'ul pueblo , tey ts'ihbalambil sbihilic a te lahchaytuhl jpuc-c'opetic yu'un te Jcolel Tuminchije .
66021015	Te ch'ul a'bat te la sc'oponon yich'oj jun p'is pasbil ta oro , yu'un ya sp'is a te muc'ul pueblo , te ochibaletic soc te ts'ahc yu'une .
66021016	Chanxuhc ay te muc'ul pueblo , pajal ay soc spehchal te xuhque . La sp'is te muc'ul pueblo , ha ohlil cha'pic ( 12,000 ) estadio , pajal snahtil soc sjamalil soc stoyolil .
66021017	La sp'isbe te sts'ahcul , ha chaneb swacwinic ( 144 ) xuhc'ubil , scuenta xuhc'ub winic te la sp'is a te ch'ul a'bate .
66021018	Te sts'ahcul pasbil ta sts'aylajan-ton , yan te muc'ul pueblo pasbil ta lequil oro , pajal soc cristal .
66021019	Te yich'o-ip te sts'ahcul te muc'ul pueblo ch'albil ta spisil ta chahp buen t'ujbil tonetic : Te shahchibal yich'o-ip sts'aylajan-ton , te schebal yaxts'ajts'aj , te yoxebal xlup'lon ta c'an , te schanebal yaxal-ton ,
66021020	te yo'ebal sacliplip , te swaquebal chicmulmul , te shuquebal yax-el'el , te swaxaquebal yaxcancan , te sbalunebal c'anmulmul , te slajunebal yaxjaljal , te sbuluchebal c'anch'abch'ab ta tsaj , te slahchayebal xlup'lon ta sac .
66021021	Te lahchayeb yochibal te ts'ahc , ha lahchayeb perlahetic , jujun perla te jujun yochibale . Te calle yu'un ta muc'ul pueblo pasbil ta lequil oro , xlipet hich te bin ut'il cristal .
66021022	Mayuc templo la jquil tey a , como ha templo yu'un te Cajwaltic Dios te spisil ya xhu' yu'un , soc te Jcolel Tuminchij .
66021023	Te muc'ul pueblo ma xtuhun yu'un te sts'anabul te c'ahc'al o te u , como ha sacuben q'uinal yu'un te yutsilal te Diose , soc ha jsacubtesej q'uinal te Jcolel Tuminchij .
66021024	Te nacionetic ya xbehenic ta scuenta te sacal q'uinal yu'un , soc te ajwaliletic ayic ta bahlumilal ya me yich'ic tal yutsilalic tey a .
66021025	Mayuc bin ora ya xmacbot te ochibaletic yu'un ta c'ahc'alel , como mayuc ahc'abal tey a .
66021026	Ya me yich'ticlanic tal te sc'uhlejal soc te yutsilal te nacionetique .
66021027	Ma x'och tey a te bin bohloben sc'oblal o te mach'a ya spas bin ilobtic sba o te mach'a ya ya'iy lot ; ha nax te mach'atic ts'ihbabil sbihilic ta libro scuenta cuxlejal yu'un te Jcolel Tuminchij .
66022001	Patil te ch'ul a'bat la ya'bon quil te muc'ul-ha' scuenta cuxlejal , xleblon sjahts' hich te bin ut'il cristal , te yac ta loq'uel tal ta stojol te smuc'ul-huctajib Dios soc ta stojol te Jcolel Tuminchij ,
66022002	yac ta behel ta yohlil te calle ta muc'ul pueblo . Ta jujujehch sti'il te muc'ul-ha' ay te te' scuenta cuxlejal , te lahchayeb buelta ya sitin ta jun ha'bil , jujun buelta ta jujun u . Te ya'binal te te' ya xtuhun yu'un slecubtesel te nacionetique .
66022003	Mayuquix tey a te bin chopol sc'oblale . Tey ay a te smuc'ul-huctajib te Dios soc te Jcolel Tuminchij , soc te a'batetic ayic ta a'batinel yu'un ,
66022004	ya me yilbeyic sit yelaw , soc ay ta sti'bahic te sbihile .
66022005	Mayuquix ahc'abal ; ma xtuhun yu'unic tsumbil c'ahc' o te sc'ahc'alel te c'ahc'al , como te Cajwaltic Dios ya me sacubtes q'uinal ta stojolic , soc ya me ya'iyic cuentahinwanej ta sbahtel q'uinal .
66022006	Hich la yalbon te ch'ul a'bat : Melel ha'i c'op ini soc ay ta ich'el ta cuenta . Te Cajwaltic , te Dios yu'un te espírituhetic yu'un te jalwanejetic , sticonej tal te ch'ul a'bat yu'un scuenta yu'un ya ya'be yilic te a'batetic yu'un te bintic nopol ya xc'oht ta pasel , xchi .
66022007	¡ Ilawil , nopol ya xtalon ! Bayel me yutsil te mach'a ya scanantay te sc'op-jalwanej te ay ta libro ini , xchi te Jesús .
66022008	Ho'on Juanon te la jca'iy soc te la jquil spisil ini . Laj nax ca'iybel a soc laj nax quilbel a , la jpahcan jba ta ye'tal yoc ta sch'uhuntayel te ch'ul a'bat te la ya'bon quil ini .
66022009	Pero la yalbon : ¡ Ma hichuc xapas ! Pajal ayotic ta a'batinel soc te awermanotac te jalwanejetic soc te mach'atic ya scanantayic te c'op te ay ta libro ini . ¡ Ha me xach'uhuntay te Diose ! xchi .
66022010	Soc la yalbon xan : Ma me xamac te sc'op-jalwanej te ay ta libro ini , como nopolix yorahil .
66022011	Te mach'a ma tojuc , ac'a spas xan te bin ma tojuque ; te mach'a bohloben , bohloben ac'a hiluc ; te mach'a toj yo'tan , ac'a spas xan te bin toj ta pasel ; soc te mach'a ch'ultesbil , ch'ultesbil ac'a hiluc .
66022012	Hich la yal te Jesús : ¡ Nopol ya xtalon ! Soc quich'oj ya xtal te stojol sc'abic , ya ca'be stojol ta jtuhlutuhl ha chican bin spasoj .
66022013	Ho'on te Alfa soc Omega , te shahchibal soc te slajibal , te shahchibal ayon soc slajibal ayon .
66022014	Bayel me yutsilic te mach'atic ya sac' sc'u' spaq'uic , scuenta yu'un hich ya xhu' ya slo'beyic sit a te te' scuenta cuxlejal soc hich ya xhu' ya x'och bahel ta ti'ts'ahc yu'un te muc'ul pueblo .
66022015	Yan te ts'i'etic , te j'ilojeletic , j'antsiwejetic , j'antsineletic , jmilawetic , te mach'atic sch'uhunejic loc'ombahetic soc spisil mach'atic te ya smulanic te ya ya'iyic lot , ya me xhilic ta pat ts'ahc stuquelic .
66022016	Ho'on Jesuson , jticonej tal te ch'ul a'bat cu'un scuenta yu'un ya yalbe te iglesiahetic ha'i testigo-c'op ini . Ho'on slohp'on soc sts'umbalon David , ho'on te jsacubel ec' , xchi .
66022017	Te Espíritu soc te Jnuhpunel Ach'ix ya yalic : La' me , xchihic . Te mach'a ya ya'iybe sc'op , hich ac'a yal : La' me , xchihuc . Ac'a taluc te mach'a taquin yo'tan . Mach'ayuc a te ya sc'an , smahtan ac'a yuch' te ha' scuenta cuxlejal .
66022018	Spisil mach'atic ya ya'iybeyic te sc'op-jalwanej ta libro ini , ya ca'be sna' ini : Teme ay mach'a ya ya'be sobra , Dios me ya x'a'bot yu'un te jaychahp wocol te ts'ihbabil ta libro ini .
66022019	Soc teme ay mach'a ay bin ya sloq'ues ta bin ts'ihbabil ta libro yu'un te sc'op-jalwanej ini , ha nix hich ya xloq'uesot yu'un Dios , ma ba ya x'a'bot slo'be sit te te' scuenta cuxlejal soc ma ba ya x'och ta muc'ul ch'ul pueblo , te ts'ihbabil sc'oblalic ta libro ini .
66022020	Te mach'a ya yal ha'i testigo-c'op ini , hich ya yal : Melel , nopol ya xtalon , xchi . ¡ Hichuc , la' , Cajwal Jesús !
66022021	Ac'a sjoquinex apisilic te yutsil yo'tan te Cajwaltic Jesucristo . Hichuc .

# language_name:        Dobu
# closest ISO 639-3:    dob
# ISO_15924:            Latn
# year_short:           1985
# year_long:            
# vernacular_title:     Loina Tabu Auwauna
# english_title:        The New Testament in Dobu
# URL:                  http://pngscriptures.org/dob/copyright.htm
# copyright_short:      © Wycliffe Bible Translators, Inc. 1985
# copyright_long:       Print publisher: The Bible Society of Papua New Guinea<br>Electronic publisher: PNG Bible Translation Association<br>Translation by:<br>Wycliffe Bible Translators<br>This translation is made available to you under the terms of the Creative Commons Attribution-Noncommercial-No Derivative Works license. In addition, you have permission to port the text to different file formats, as long as you don't change any of the text or punctuation of the Bible.<br>Pictures included with Scriptures and other documents on this site are licensed just for use with those Scriptures and documents. For other uses, please contact the respective copyright owners.<br>You may share, copy, distribute, transmit, and extract portions or quotations from this work, provided that:<br>You include the above copyright information and that you make it clear that the work came from http://pngscriptures.org/.<br>You do not sell this work for a profit.<br>You do not make any derivative works that change any of the actual words or punctuation of the Scriptures.<br>Permissions beyond the scope of this license may be available if you contact us with your request. If you want to revise a translation, use a translation in an adaptation, or use a translation commercially, we will relay your request to the appropriate copyright owner.
# notes:                
#43008001	[verse missing in original]
40001001	'Etoladi gete To'etoseyana Yesu gimi tubunao manudi . Yesu tubuna auwauna Debida , ta gimi tubuna Ebelaamo .
40001002	Manuna gete nadigega : Ebelaamo nina natuna Aisake , ta Aisake natuna Yekobe , ta Yekobe natunao Yuda matasinao .
40001003	Yuda nina natunao Pelesi be Dela ta sinadiya Temali , Pelesi natuna Esiloni , ta Esiloni natuna Elama ,
40001004	ta Elama natuna Aminadaba , ta Aminadaba natuna Nasoni , ta Nasoni natuna Salimoni ,
40001005	ta Salimoni mwanena Leabi ta natudi Boasa , ta Boasa mwanena Ludi , ta Boasa be Ludi natudiya Obedi , ta Obedi natuna Yese .
40001006	Yese natuna Debida , tauna kini , ta Debida nina Ulaya mwanena 'iagina ga 'iaina , ta natudiya Solomoni .
40001007	Solomoni natuna Leobouma , ta Leobouma natuna Ebaya , ta Ebaya natuna Esa .
40001008	Esa natuna Yosepata , ta Yosepata natuna Yolama , ta Yolama natuna Usaya .
40001009	Usaya natuna Yotama , ta Yotama natuna Easi , ta Easi natuna Esekaya .
40001010	Esekaya natuna Manase , ta Manase natuna Amoni , ta Amoni natuna Yosaya .
40001011	Yosaya natunao Yekonaya matasinao , ta 'idi tutaya me Babiloni simai ga me Yudia sigiyaidi ga si'au'ewedi 'idi sena Babiloni 'enaya .
40001012	Tuta nina Babiloni 'ena simiyamiya , Yekonaya natuna Sialitieli , ta Sialitieli natuna Selubabela .
40001013	Selubabela natuna Ebiyuda , ta Ebiyuda natuna Ilayakimi , ta Ilayakimi natuna Esoli .
40001014	Esoli natuna Sadoka , ta Sadoka natuna Ekimi , ta Ekimi natuna Eliyuda .
40001015	Eliyuda natuna Eliyesa , ta Eliyesa natuna Madani , ta Madani natuna Yekobe .
40001016	Yekobe natuna Yosepa , tauna Meli mwanena , ta Meli natuna Yesu , ta Yesu nina sieesena To'etoseyana .
40001017	Yesu tubunao nidi 'adi esanao 'adi yau potitu . Manuna Ebelaamo 'abo 'enega tasasawa be Debida 'enaya nate 'adi yau potini . Ta 'enega 'eguma Debida 'enega tasasawa ga tuta nina me Babiloni me Yudia sitauyedi Babiloni 'enaya , nate 'adi yau potini . Ta 'idi tuta Babiloni 'enaya 'enega be Yesu 'ina tuta 'enaya 'adi yau wate potini .
40001018	Gete nadigega To'etoseyana Yesu 'ina tubuwa . Yesu sinana Meli sisawa eyaiyena Yosepa 'enaya , ta ma'etamo nigeya simiyamiya luwa ta Meli 'i'euwana ta 'ina 'euwana nina Yaluyaluwa Tabuna 'enega .
40001019	'Enega Yosepa nina 'inuwamwau Meli 'ina 'euwana manuna . Ta Yosepa tai bobo'ana , 'enega geya nuwana be Meli 'igie omayamayae , ta nuwanuwa kwaiyega 'aene esi 'ida e'idi'idiye .
40001020	Ta Yosepa 'ina nuwanuwa ma'etamo 'ipaipaisewa , 'enega 'ina tuta 'enoya madawalega Yaubada 'ina anilose 'ebweu 'ieonena , 'igwae , “ Yosepa , 'oyo Debida tubuna , geya'abo 'unuwanuwa mwau Meli 'ina 'euwana manuna , nate Yaluyaluwa Tabuna 'enega , 'enega tuwa tuga 'uda 'au'ewa mwaneyo .
40001021	Be ma'etamo natuna me'olotona 'ienatune , be 'ana esana 'ueese Yesu , manuna tauna 'ina tomotaiyao 'idi loegesiyao 'ediyega 'ida 'etoseyedi . ”
40001022	Yage getedi ni'atu siapwesa manuna lowaenei palopita 'ebweu Yaubada 'ina ona 'igimisimanena ga Buki Tabu 'ena 'i'etoladina , 'igwae ,
40001023	“ Gomagweine nuwenuwebolana 'ida 'euwana be natuna me'olotona 'ienatune , ta 'ana esana sida eese Imanueli . ” ( Ta esana nina 'ana gibui “ Yaubada ma'edai . ” )
40001024	'Enega Yosepa 'eno'enoega 'itoolo ga anilose nina 'ina ona 'iematamatanena , ga Meli 'iaina ,
40001025	ta nigeya bwalana 'igitogitoo ga 'ana laba 'ienatuna ga Yosepa gwama nina 'ieesena Yesu .
40002001	Tuta nina Yesu 'itubuwa Bedileema 'enaya , Elodi tauna 'iloiloina Yudia solanaya . Ta tuta nina 'enaya 'aidi tosinasinapuyao sena bomatuyega simai ga me Yelusalema 'ediya sienaida ,
40002002	sigwae , “ Mwa'o me Yudia 'idi kini auwauna nina ? 'Amwalatonina ni'atu 'itubuwa , manuna 'ina kwadima 'a'itenaya sena bomatuyega 'isaetu'ema , 'enega 'amai sabi bwagobwago 'enaya . ”
40002003	'Idi ona gete Kini Elodi 'inonona ga 'i'atesa'ala ta wate me Yelusalema yaudi si'atesa'ala ona gete manuna .
40002004	'Enega Elodi me Yudia 'idi totaliyao sinabwadi be loina 'ana toe'itao 'ibwau egogonedima ga 'ediya 'ienaida , 'igwae , “ Mane 'ena To'etoseyana nina 'itubuwa ? ”
40002005	Ga sigwae , “ Bedileema 'enaya , nate Yudia solanaya . Nadigega palopita 'ina simana Buki Tabu solanaya , 'igwae ,
40002006	‘ Bedileema solanega ma'etamo me Isileli 'idi toloina 'ida apwesama . Gete manuna Bedileema 'asa esaesa ta sinabwana Yudia 'asanao maibo'adi 'ediyega . ” ’
40002007	'Enega Elodi tosinasinapuyao nidi 'ibwau ma'uledi , ga 'enega 'ienaidedi to tutaya kwadima nina 'iapwesa'unu .
40002008	'Enega Elodi 'idi e'isa 'inonona ga 'iloinedi , 'igwae , “ Watauya Bedileema 'enaya be gwama nina wa'ebesa 'ai'aili , be 'enega 'abo walobenaya wailama be waemataluwegu , be 'enega 'abo'agu wate yada tauya be yada bwagobwago 'enaya . ”
40002009	Gote 'enega siapwesa ga sitauya , ta kwadima nina lowa sena bomatu 'ena si'ite'itena matadiya 'isaeya , tauna simuliyena ga sena nina kwadima 'isaemasinaya 'ena sitauya ga gwama nina silobena 'imiyami ,
40002010	ta kwadima nina manuna sigwausowala sinabwa wawasae .
40002011	'Enega silugu anuwaya ga gwama sinana Meli ma'iyana si'itedi , ta sibwagobwago gwama nina 'enaya . 'Enega oboboma nidi sime'ediya si'ewedi gace gwama nina 'ena sisa'udi , nate goula be inisenisi be wate mulo .
40002012	Ta muliyega madawalega Yaubada 'iemataluwedi be 'aene geya'abo Elodi 'enaya siilaila , 'enega sitoolo ga mali 'edega sitauya 'idi 'asaya .
40002013	Tuta muliyega 'ebweu anilose madawalega Yosepa 'enaya 'iapwesa ga 'iemataluwena , 'igwae , “ 'Utoolo be gwama masinana 'u'au'ewadi be wadedena sena Itipita 'ena be nada wamimi be 'ana laba yaemataluweyo , ta 'enega waila limanama . 'Imi dena gete 'alena , manuna Elodi 'iabe gwama nate 'i'ebese be 'aene 'iloemwawasi . ”
40002014	'Enega boiboi nina 'enaya Yosepa 'itoolo ga gwama masinana 'i'au'ewedi ga sitauya Itipita .
40002015	Ta 'enega Itipita 'ena simiyami ga 'ana laba Elodi 'imwawasa . 'Idi miya sugalagala nina be 'aene Yaubada 'ina ona 'ida apwesa , tauna 'ebweu palopita 'igimisimanena , 'igwae , “ Itipita 'enega natugu yabwauyenama . ”
40002016	Ta tuta nina Elodi tosinasinapuyao 'iyamwa yogenediya , manuna nigeya siilailama . 'Idi kabo manuna 'igamwasowala sinabwana , 'enega 'ina loina 'isa'una be tolosaiyao 'ietunedi Bedileema be 'asanao 'ediya , be 'aene gogama me'olotodi taudi 'adi yakwala 'eluwa 'enega 'imwa'utama sida loemwawasidi . Gogama nidi gete nadigega 'adi loina Elodi 'isa'una , manuna tosinasinapuyao 'idi ona 'enega ni'atu 'isinapuna to tutaya gwama nina 'itutubuwa .
40002017	'Enega tuta nina 'iapwesa to'ase palopita Yelemaiya lowa 'igimisimanena , 'igwae ,
40002018	“ Doonaona Lama'a 'enega tanonono . 'Elouya ta mataselu sidoonaonaedi . Letiyeli ma ina susuyao sidedoi , ta 'idi dedoi 'enega geya'abo sigwaugwausowala , natudiyao 'idi mwawasa manuna . ”
40002019	'Enega Elodi 'ina mwawasa mulinaya Yaubada 'ina anilose 'iapwesa Yosepa 'ena , tuta nina Itipita 'ena ma'etamo 'imiyami , ta madawalega 'ieonena ,
40002020	'igwae , “ Yosepa 'utoolo be gwama masinana 'u'au'ewadi be waila Isileli 'enaya , manuna gwama 'ana talauwala ni'atu 'imwawasa . ”
40002021	'Enega Yosepa 'itoolo ga gwama masinana 'i'au'ewedi ga siila Isileli .
40002022	Ta tuta nina siilama ga Yosepa ale 'inonona 'aene Elodi natuna Alekeleo 'ielopa'eluna ga 'ietoloina sena Yudia 'enaya , 'enega Yosepa 'imatauta ga geya nuwana be 'itatauya Yudia 'enaya , ta madawalega mwalatoi Yaubada 'i'ebwa'ena ga 'isakowasi ga 'itauya sena Galili 'enaya .
40002023	'Enega Nasaleta 'ena 'ilo'asa . Gete 'enega palopitao 'idi gimisimana 'iapwesa , sigwae , “ Tauna sida eese goma Nasaleta . ”
40003001	Tuta gote 'enaya Yoni togiebapitaiso 'iapwesa sena mitawa daitaya sena Yudia solanaya ga 'iloguguya , 'igwaegwae ,
40003002	“ 'Imi bubuna to'umalina 'ediyega wada nuwa'ebuni manuna Yaubada 'iabe be 'edaya 'ietoloina . ”
40003003	Palopita Aisea lowaenei gete Yoni nina manuna 'isimana , 'igwae , “ Tobwau 'ebweu sena mitawa daitaya 'enana sinabwana 'enega 'ida simana apwesa be 'ida gwae , ‘ 'Inapwana 'ina eda wada kakali ta wagiepaepalu . ’ ”
40003004	Ta Yoni 'ana 'oama yobai kameli unuununa tuga , ta 'ana gadiwana kameli bwalana , ta 'ana masulao bilolo be mu'awa tuga .
40003005	Ta Yoni nina sena mitawa daitaya 'iloguloguguya ta me Yelusalema be Yudia 'ana tomiyanao be bwasi Yolidani tupitupinega 'ana tomiyanao yauyaudi sidelima Yoni 'enaya ,
40003006	ga 'idi bubuna to'umalina sisimanedi , ta 'enega 'igiebapitaisoedi bwasi Yolidani 'enaya .
40003007	Ta Palisiyao be Sadusiyao yaudi wate simai sabi bapitaiso , ga Yoni 'i'itedi ga 'ieonedi , 'igwae , “ Tokabo 'omi nadigega mwata ! Ta wanuwena 'aene 'iabe Yaubada 'ina gamwasowala 'enega wadedena , aga ?
40003008	'Enega 'ilobwenemi be 'imi nuwa'ebuni 'ai'aila wada e'itaedi 'imi guinuwa bobo'adi 'ediyega .
40003009	Ta geya'abo wanuwanuwa laga manuna 'aene 'omi Ebelaamo tubunao , 'enega Yaubada 'ida 'atenuwa 'ole'oleyemi . Nigeya sa'i ! Ta wa'ita Yaubada sawesawenaya be gulewa getedi 'ediyega Ebelaamo tubunao 'imweluluidi .
40003010	Ta 'abo 'imi bubuna nigeya bobo'adi 'iabe Yaubada 'ibwa'omatami , nadigega kaiwe , 'abo nigeya uwana bobo'ana tomota sitala yauledi be 'awesabelulu 'ena siuledi be sigabudi .
40003011	“ 'Eguma wanuwa'ebuni 'abo'agu bwasiyega yada giebapitaisoemi , ta sa'i ma'etamo 'ebweu tai muliguyega 'imeemai , tauna 'isinabwa sinegu , ta nigeya 'ilobwelobwenegu be manuna 'ana 'aelawa ya'aali . Ta tai nina 'iabe 'imama be Yaluyaluwa Tabuna , nadigega 'awesabelulu , 'enega 'ida giebapitaisoemi .
40003012	Ta tai gete 'ina inawega 'iabe witi 'ida sabutudi be uwana sisasagu be muliyega uwana bobo'adi 'iedodo 'ina anuwa masulaya , ta sumwasumwa nidi 'awesabelulu ataya 'ena 'igabudi . ”
40003013	Tuta gote 'enaya Yesu sena Galili 'ipilisinena ga 'imai Yolidani , Yoni 'enaya , sabi bapitaiso .
40003014	'Enega Yoni nuwanuwana Yesu ma'iyana sida sa'ugelasa , ga 'igwae , “ 'Ilobwenena be 'oyo 'ugie bapitaisoegu , ta mwa'adega ga 'enega 'umai be 'aene 'abo'agu yada giebapitaisoeyo ? ”
40003015	Ta Yesu Yoni 'ina ona 'ie'isena , 'igwae , “ Nigeya . Esi gete nadigega . 'Oyo 'uda giebapitaisoegu . Manuna gete 'enega loina maibo'adi bobo'adi tada muliyedi . ”
40003016	'Enega Yoni 'itagwala ga Yesu 'igiebapitaisoena . Ta 'enega Yesu bwasiyega 'igayo'oya'ama , ta galewa 'i'egegena ta Yesu Yaubada Yaluyaluwana 'i'itena 'ana 'ita 'atuwa bunebune 'imwa'utama ga 'ena 'itowa .
40003017	Ta sa'i 'ebweu 'enana galewega 'ionama 'igwae , “ Nate natu'ai'ailigu . Tauna manuna yagwausowala sinabwana . ”
40004001	Gete 'enega Yaubada Yaluyaluwana Yesu 'i'au'ewena ga 'itauyena sena mitawa daitaya be 'enega 'ana toona Seitani 'enega 'ida loba .
40004002	Ga 'asiyata poti solanaya nigeya 'i'e'ai , ga 'enega 'ibotana sinabwana .
40004003	Ta totoona nina 'iapwesama ga 'igwae , “ 'Eguma 'oyo Yaubada natuna , gulewa getedi 'uloinedi be sida emasula . ”
40004004	Ta Yesu 'igwae , “ Buki Tabu solanaya loina 'imiyami 'aene , ‘ Tomota yawasidi nigeya masula namo 'enega , ta esi Yaubada 'ina onao maibo'adi 'ediyega . ’ ”
40004005	'Enega Seitani Yesu 'i'au'ewena ga 'itauyena Yelusalema , ga Anuwa Tabu tabwana 'ai'ailaya 'itu'eyena ,
40004006	ga 'ena 'ieonena , 'igwae , “ 'Eguma 'oyo Yaubada Natuna , gete 'enega 'usosobu , ta geya'abo 'uesiesilae . Manuna Buki Tabu ni'atu 'isimana , 'igwae , ‘ Yaubada 'ina aniloseyao 'ida loinedi be si'ita'i'isiyo ’ , be wate 'igwae , ‘ Nimadiyega sida 'aaliyo , be 'enega geya'abo 'aeyo siesiesilae gulewa 'ediya . ’ ”
40004007	Ga Yesu wate 'igwae , “ 'Ebweu wate ona Buki Tabu 'ena 'imiyami , 'igwae , ‘ Geya'abo 'imu 'Inapwana Yaubada 'utootoo . ’ ”
40004008	Ta Seitani Yesu 'i'au'ewena 'oya sinabwana etaninaya ga gote 'ena 'ebeloina esaesa bale'uya maibo'adi Yesu 'ie'itena
40004009	ta wate 'itoo limena , 'igwae , “ Sena gote maibo'adi yada 'ebwa'eyo . 'Eguma 'ube'u sanamwa'uta be 'eguya 'ubwabwago , 'enega 'ebeloina nidi yada 'ebwa'eyo . ”
40004010	'Enega Yesu 'i'enapa'alina , 'igwae , “ Seitani , 'upilisinegu ! Buki Tabu solanaya loina 'imiyami 'aene , ‘ 'Imu 'Inapwana Yaubada namo 'ena 'uda bwagobwago be taunamo 'ina ona 'uda ematamatanedi . ’ ”
40004011	'Enega Seitani Yesu 'ipilisinena , ga muliyega aniloseyao siapwesa ga silemena .
40004012	Ta muliyega Yesu ale 'inonona 'aene Yoni deliya sisa'una , 'enega 'iila ga 'itauya Galili 'enaya .
40004013	'Enega Nasaleta 'ipilisinena ga 'ilo'asa Kapaneumi le'awinaya , nate susu Sebuloni be Napitalai 'idi bwa'a .
40004014	Yage gete manuna palopita Aisea lowaenei 'igimisimana ga Buki Tabu 'ena 'i'etoladina , 'igwae ,
40004015	“ Sebuloni be Napitalai 'idi 'asao nate ola be bwasi Yolidani gamwagamwanidiya , taudi nigeya me Yudia 'idi sena , 'ana esana Galili .
40004016	Taudi guguyoi 'ina sena 'ena simiyami , ta esi gete tuga maedana sinabwana ni'atu si'itena . Manuna lowa mwawasa 'ina sena to'umalina 'ena simiyana , ta gete tuga maedana ni'atu 'ediya 'isae . ”
40004017	Tuta gote 'enega Yesu 'ina guguya 'ie'ale ga 'igwae , “ 'Imi guinuwa to'umalidi 'ediyega wada nuwa'ebuni , manuna 'iabe be Yaubada 'ietoloina 'edaya . ”
40004018	'Enega 'ebweu tuta Yesu ola Galili le'awinaya 'iwadawada'e ga togomana siteluwa matasina 'i'itedi 'idi gomana siyauyauye , 'ebweu Saimoni , tauna watece sieesena Pita , ta tasina 'ana esana Anidulu .
40004019	'Enega 'ibwauyedi , ga 'igwae , “ Wamuliyegu be tomota wada 'onadi . ”
40004020	Gote 'ena 'idi gomana sipilisinena ga Yesu simuliyena .
40004021	'Enega wate 'iawadawada'e ga togomana sitetoi wagaya 'idi gomana sigibugibubudi 'i'ita lobedi , taudi Yemesa be Yoni be tamadiya , tauna 'ana esana Sebedi . 'Enega Yesu Yemesa nina matasina 'ibwauyedima ,
40004022	ta sitoolo ga waga be tamadiya sipilisinena , ta Yesu simuliyena .
40004023	Yesu Galili maibo'ana 'iasakowasiyena , ta 'idi anuwa tapwalolo 'ediya 'iloguguya , ta tetela bobo'ana Yaubada 'ina loina manuna 'isimasimane , ta wate tomota 'adi le'oasao 'ediyega 'igiebobo'anedi maibo'adi .
40004024	'Enega Yesu tetelina 'i'elelewana Silia 'asanao maibo'adi 'ediya , 'enega tole'oasao yaudi sime'eme'edi 'enaya , taudi sile'oasa sinabwana ta oodi si'elo'elouya , be taudi yaluyaluwa bi'i sigie kabaleyedi be taudi 'adi le'oasa lobwebwai , be wate tokweno , ga Yesu 'igiebobo'anedi maibo'adi .
40004025	Gete manuna boda sinabwana Yesu simuliyena . Galiliyega be Dekapoliyega be Yelusalemega be Yudiaega be wate Yolidani mali esenega .
40005001	Yesu pwalu sinabwana 'i'itedi , 'enega 'ipilisinedi ga 'itu'e 'oyaya ga gote 'ena 'imiyatowa , ta 'ina tononoyao wate situ'ema ,
40005002	'enega Yesu 'ie'ale ga 'ie'ita 'ediya , 'igwaegwae :
40005003	'Omi ma imi nuwamwa'uta wagwausowala , manuna Yaubada nimanaya wamiyami .
40005004	'Omi todedoi wate wada gwausowala , manuna Yaubada 'ida giegwausowalimi .
40005005	'Omi 'imi bubuna nuwana wada gwausowala manuna ma'etamo Yaubada bale'u maibo'ana 'i'ebwa'emi .
40005006	Ta 'abo 'omi bubuna bobo'ana nuwanuwami sinabwana , wada gwausowala , manuna bubuna bobo'ana 'atemiya 'ida sinabwa .
40005007	Ta 'omi to'atenuwa 'ole'ole wada gwausowala , manuna Yaubada wate 'ida 'atenuwa 'ole'oleyemi .
40005008	'Omi to'ate'esasa wada gwausowala , manuna ma'etamo Yaubada wa'ita .
40005009	'Omi togienuwa siwalowao wada gwausowala , manuna Yaubada 'ida 'awanatunemi .
40005010	'Eguma 'omi 'imi guinuwa bobo'ana manudi tomota sietalauwalemi , wada gwausowala manuna Yaubada nimanaya wamiyami .
40005011	Ta 'eguma manugu tomota silo'aegilemi be sietalauwalemi be 'idi kaboega si'awa'awa to'umaliyemi , wada gwausowala tuga .
40005012	Ona'ai'aila 'ilobwenemi be wada gwausowala sinabwana , manuna ma'etamo 'ami pali bobo'ana galewaya wada loba . Ta 'omi nadigega Yaubada 'ina palopitao lowaenei . Manuna taudi wate 'idi miyamwau silobena tomota 'ediyega .
40005013	'Omi nadigega ola me bale'u manudi . Ta wanuwa'i'isi 'eguma ola 'ina waiwai 'igugumwala nigeya sawesawenaya be 'ibobo'ana limana , 'enega taguitoyasei be tasiwayaule 'eda 'enaya .
40005014	Ta wate 'omi 'atuwa mayale me bale'u manudi . 'Eguma mayale taloe'abiya geya'abo 'ule 'enega ta'au'aukabobo , ta esi 'ebesa'u etaninaya tasa'u be anuwa maibo'ana 'ida maedana . Wate nadigega 'eguma 'oya debanaya talo'asa , nigeya kapekapeyana be 'asa nina takwaiye .
40005015	
40005016	'Omi wate nadigega , 'ilobwenemi be 'imi maedana wada giesae tomota 'ediya , be 'enega 'imi guinuwa bobo'ana sida 'ita , ta Tamami galewaya sida tupui .
40005017	Geya'abo wanuwanuwa 'aene 'abo'agu yamai be Mosese 'ina loinao nai palopitao 'idi e'itao ya'ewa yauledi . Ta esi yamai be 'aene loina nidi yagieapwesa 'ai'ailidi .
40005018	Ona'ai'aila loina getedi ma'etamo sida apwesa ta geya'abo 'ebweu to'ase gidala kwakwayona 'isawasawala be 'ana laba galewa ta bale'u sisasawala .
40005019	Ta 'eguma yaita loina nidi 'ebweuna 'ediyega gidala kwakwayona 'iguitoyase be tomota wate nadigega 'ie'itadi , tauna Yaubada 'ina 'ebeloina solanaya tolo'ubuna 'ai'aila , ta esi 'eguma loina nidi 'uematamatanedi be 'ue'itaedi , 'amu esana 'ida sinabwa Yaubada 'ina 'ebeloina solanaya .
40005020	Wate yaeonami 'aene 'ilobwenemi be 'imi bubuna taudi Palisiyao be loina 'ana toe'itao 'idi bubuna 'ida bobo'ana sinedi . Ta 'eguma nigeya , geya'abo Yaubada 'ina 'ebeloina 'ena walugulugu .
40005021	Gimiloina tubudao 'ediya wamwalamwalatoni , 'igwae : “ Geya'abo loemwawasa , be 'eguma yaita 'iloemwawasa loina 'ida loba . ”
40005022	Ta 'abo'agu yaloinemi 'abo yaita tasina 'igamwasowale , loina 'ida loba . Ta 'eguma 'i'awa to'umaliye , loina 'ida loba toloinao 'ediyega . Ta wate 'eguma 'i'awa uwauwae , ma'etamo 'ilulugu 'asagabugabu 'enaya .
40005023	'Enega 'eguma 'imu oboboma 'ume'eme'ei be 'aene 'uda taliya Yaubada 'ena ta 'abo bada 'unuwena 'aene 'ebweu tasiyo ma ina nuwamwau 'oyo 'imu bubuna manuna ,
40005024	'ilobweneyo be 'imu oboboma 'usa'u 'ebe taliya selabenaya be 'uila tasiyo 'enaya , be 'utoo be ma'iyayo waegosigosiyana limana , ta muliyega 'uilama be 'imu oboboma nina Yaubada 'enaya 'utaliyae .
40005025	Ta 'eguma 'ebweu tai 'ie'ewayo be 'itauyeyo sabi etalaeyo , 'ilobweneyo be nugana loegesi nina 'ugiepaepalu maniniye ma'iyayo . Ta 'eguma nigeya , 'amu toe'ewa nina 'ida tauyeyo toloina 'enaya be 'amu loina 'uloba , nate sisa'uyo deliya ,
40005026	ta geya'abo sa'i 'uapweapwesa be 'ana laba 'imu lowaga maibo'ana 'uyotula egumwalidi !
40005027	Gimiloina ni'atu wamwalamwalatoni , 'igwae , “ Geya'abo loelata . ”
40005028	Ta 'abo'agu yaloinemi 'aene 'eguma to tai waine 'ena 'iyalakwaiya , tauna 'atenaya ni'atu 'iloegesi .
40005029	'Enega 'eguma mata'ataiyo 'ina duneyega 'igiebe'uyeyo , 'ilobwenena be 'uiwa yaule . 'Elouya nigeya sinabwana 'eguma welawela'ayo 'ebweuna namo 'uloseye , ta esi 'elouya sinabwana 'eguma matayo manuna Yaubada ooyo maibo'ana 'iula mwa'ute 'asagabugabu 'enaya .
40005030	Nadigega wate 'eguma nima'ataiyo 'ina guinuwega 'igiebe'uyeyo , 'ilobwenena be 'u'upwa yaule . 'Elouya nigeya sinabwana 'eguma welawela'ayo 'ebweuna namo 'uloseye , ta esi 'elouya sinabwana 'eguma nimayo manuna Yaubada ooyo maibo'ana 'iula mwa'ute 'asagabugabu 'enaya .
40005031	Gimiloina wate 'igwae , “ 'Eguma tai 'ebweu nuwanuwana be mwanena 'isa'ilei , 'ina leta tai nina 'ida 'etoladi be mwanenana 'i'ebwa'e ta 'enega 'isasa'ila . ”
40005032	Ta 'abo'agu yaloinemi 'aene , “ 'Eguma tai mwanena nigeya 'iloeloegesi , ta tai tuga 'isasa'ila be 'iaibala mali waine 'ena , tai nina gimimwanena 'igieloelatena 'abo waine nina 'iaibala mali tai 'enaya , ta gete tai nina 'eguma 'iai waine sa'isa'ilina 'enaya , tai nina wate toloelata .
40005033	Wate gimiloina wamwalamwalatoni 'igwae , “ 'Eguma wasawa tamatamana , geya'abo 'imi ona nidi wale'oale'oadi , ta esi Yaubada manuna waguinuwedi . ”
40005034	Ta 'abo'agu 'imi sawatamatamana maibo'adi ya'etobodedi . 'Enega geya'abo galewa manuna wasawasawa tamatamana , manuna Yaubada 'ina 'ebemiya .
40005035	Wate geya'abo bale'u manuna wasawasawa tamatamana , manuna 'aena 'ana 'ebesa'u . Wate geya'abo Yelusalema manuna wasawasawa tamatamana , manuna toloina sinabwana 'ina 'asa .
40005036	Wate geya'abo debayo manuna 'usawasawa tamatamana , manuna nigeya sawesawemuya be 'uya'uyayo 'ebweuna 'uloine be 'iwakeke nai 'igai , aga ?
40005037	Ta esi 'eguma ona 'ai'aila , 'ugwae , “ Tamo ” , ta 'eguma nigeya ona 'ai'aila , 'ugwae , “ Nigeya . ” Manuna 'eguma ona yauna , nate Seitani 'enega .
40005038	Gimiloina ni'atu wamwalamwalatoni , 'igwae , “ Mata 'ebweu 'ana e'isa mata 'ebweuna , ta sala 'ana e'isa wate sala 'ebweuna . ”
40005039	Ta 'abo'agu yaloinemi 'aene geya'abo e'isa , ta esi 'eguma yaita 'ase'ase 'ataiyo 'isapi , geya'abo nimana 'ue'isaile , ta esi gegeumiyo wate 'utagwale be 'isapi .
40005040	Ta wate 'eguma yaita etala 'enega 'amu 'oama 'i'ewa , 'imu sita wate 'u'ebwa'e .
40005041	Wate 'eguma yaita 'iloineyo be 'ina gwegwe 'u'aali 'ebweu 'asa 'enega be 'ebweu 'asa 'enaya , 'ilobweneyo be 'uda pasima be 'asa 'eluwena wate 'ena 'uda tauye .
40005042	Ta wate 'abo yaita 'emuya 'isisida 'ebweu yage manuna , yage nina 'uda 'ebwa'e , ta geya'abo 'imu gwegwe 'uegaegagale .
40005043	Gimiloina ni'atu wamwalamwalatoni 'igwae : “ Gosemiyao waobobomedi , ta esi 'ami saiyao waetalauwaledi . ”
40005044	Ta 'abo'agu yaloinemi 'ami talauwalao waobobomedi , be taudi sigie 'elouyaemi manudi wasisida be Yaubada 'ida lemedi .
40005045	Gete 'enega tamada galewaya 'ida 'awanatunemi , manuna tauna oboboma 'alena , be tauna 'ina sinala 'isaesae toto'umalidi be wate tobobo'adi 'ediya , ta wate 'ina 'usana 'itagwatagwale topalupaludi be wate taudi nigeya topalupaludi 'ediya .
40005046	Ta 'eguma gosemiyao dimo waobobomedi , nigeya sawesawenaya be pali Yaubada 'enega waloba , manuna toto'umalidi , nadigega takisi 'ana to'ewao , 'idi oboboma nadigega 'omi 'imi oboboma , gosediyao dimo siobobomedi .
40005047	Wate 'eguma tasimiyao dimo waegosigosiyanedi nigeya 'imi bubuna mali tomota 'idi bubuna 'ida bobo'ana sinedi , manuna taudi nigeya me Yudia gosediyao dimo siegosigosiyanedi , 'enega taudi be 'omi tuga 'imi bubuna leleleya .
40005048	Ta 'omi 'ilobwenemi be adelimi bobo'ana maibo'ana , nadigega Tamami galewaya .
40006001	Yesu wate 'igwae : 'Abo tuta nina nuwanuwami be wa'ebwayadaita taudi gomagomabesodi 'ediya , geya'abo tomota matadiya waguiguinuwe . 'Eguma nadigega waguiguinuwa'esa , geya'abo tupu nai e'isa walobaloba Tamami galewaya 'enega .
40006002	'Enega tuta nina wa'ebwayadaita gomagomabesodi 'ediya , geya'abo yoguli wamu'emu'e , nadigega tokaboyao taudi anuwa tapwalolo nai 'asa 'ediya 'idi 'ebwayadaita mulinaya yoguli simu'edi be 'aene tomota sida tupudi . Ona'ai'aila 'adi e'isa tuta gete namo 'enaya silobaloba , ta esi tuta 'imeemai geya'abo e'isa silobaloba .
40006003	Ta 'omi sa'i tuta nina wa'ebwa'ebwaya daita wada 'ebwaya kwaiya ,
40006004	be 'enega geya'abo tomota si'ita'ita , ta Tamami namo 'imi 'ebwayadaita kwaiya 'i'ita be muliyega e'isa bobo'ana 'i'ebwa'emi .
40006005	'Imi sidasida wate nadigega , 'eguma wasisida Yaubada 'enaya geya'abo tokabokabo nadigega wasidasida , manuna taudi nuwanuwadi be tomota matadiya tapwalolo solanaya nai 'asa 'ediya sitoolo be sisidasida . Ona'ai'aila 'adi tupu tuta gete namo silobaloba , ta tuta 'imeemai nigeya .
40006006	Ta 'oyo 'eguma 'usisida , 'ulugu nugana 'imu anuwa solanaya be 'awa 'ugibode ta 'enega 'usidasida kwaiya Tamayo 'enaya , be taunamo 'i'itayo be muliyega e'isa bobo'ana 'ida 'ebwa'eyo .
40006007	Ta wate 'imi sidasida 'ediyega geya'abo waonaona limalimana nadigega taudi tomiya guguyoi si'oba'oba . Taudi 'idi emisa 'aene ona yauna 'ediyega e'isa bobo'ana sida loba .
40006008	Geya'abo 'omi taudi nadigega , manuna 'omi Tamami 'imiyami , ta tauna 'ami mwauyao 'igimi mwalatonidi ta muliyega manudi wasidasida .
40006009	'Enega tuta sidasida 'ediya gete nadigega wada sidasida : “ Tamama galewaya 'amu esana 'a'amayabei , ta 'asideyo be 'oyo 'uda loinema ,
40006010	be 'enega 'imu nuwena 'ada guinuwe nadigega taudi me galewa siguiguinuwa'esa .
40006011	'Ama masula 'asiyata 'ebweuna 'ebweuna 'enaya 'uda 'ebwa'ema .
40006012	Ta 'ima bubuna to'umalina 'uda nuwataudi , nadigega 'abo'ama wate gosemao 'idi bubuna to'umalina 'emaya 'anuwataudi .
40006013	Ta geya'abo 'utootooma , ta esi tauna toto'umalina nina 'enega 'uda 'etoseyema . ”
40006014	'Eguma 'omi gosemiyao 'idi loegesiyao 'emiya wanuwataudi , Tamami galewaya wate 'imi loegesiyao 'inuwataudi .
40006015	Ta esi 'eguma gosemiyao 'idi loegesiyao 'emiya geya'abo wanuwanuwataudi , Tamami wate 'omi 'imi loegesiyao geya'abo 'inuwanuwataudi .
40006016	Wate 'abo tuta nina 'ena tapwalolo manuna 'e'ai 'enega waedidigula , geya'abo maninimi watuetue goegowa 'atuwa tonuwamwau . Gete tokabo 'idi guinuwa nadigega , manuna taudi 'adi 'ita sigie to'umaliyedi be 'aene 'idi edidigula tomota sida mwalatoni . Ona'ai'aila 'adi tupu tuta gete namo silobaloba , ta ma'etamo nigeya .
40006017	Ta 'omi tuta nina 'e'ai 'enega waedidigula tapwalolo manuna , wa'atu maninisa be wasinate ,
40006018	'enega tomota 'imi edidigula geya'abo simwalamwalatoni , ta Tamami namo to'ase 'atemiya 'imiyami 'imwalamwalatoni , be 'ana e'isa bobo'ana 'i'ebwa'emi .
40006019	Geya'abo 'imi esaesa bale'uya waegoegogonedi , manuna manumanuwa be mwaulu esaesa bale'uya sigie to'umaliyedi ta wate to'ipwala silugulugu 'imi anuwa 'ediya sabi 'ipwalidi ,
40006020	ta esi 'ilobwenemi be 'imi esaesa galewaya manuna waetapewa . Manuna galewaya nigeya wate manumanuwa nai mwaulu be 'ida gwegwe sigie to'umaliyedi ta wate nigeya to'ipwala .
40006021	Ta to sena 'enaya 'imi esaesa 'imiyami , nate sena nina 'ena 'imi nuwanuwa sida pili .
40006022	Matada 'atuwa ooda 'ana mayale . 'Enega 'eguma matada 'esasedi ooda maibo'ana maemaedanina ,
40006023	ta 'abo matada sito'umali ooda wate maibo'ana siguguyoi , ta 'abo mayale nina 'edaya 'ikweu , 'etamo guguyoi 'ubwa'ubwa 'i'ali sakowasiyeda .
40006024	Toguinuwa nigeya sawesawenaya be 'ietopaisewa 'ena'iyao 'eluwa 'ediya , ta 'ebweuna 'ida guitoyasei ta esi 'ebweuna namo manuna 'ida paisewa , be 'enega 'ebweuna 'i'awabobo'ane ta 'ebweuna 'i'awato'umaliye . 'Enega nigeya sawesawenaya be Yaubada 'ina guinuwa be esaesa bale'u tagiluwedi .
40006025	'Enega yaeonami 'aene geya'abo 'imi miya bale'u manuna wanuwanuwa sinabwana , 'ami 'e'ai be 'ami bwasi be 'ami 'oama manudi . Manuna yawasida yage sinabwana 'edaya , ta gwegwe nidi bwala manudi nigeya yage sinabwana .
40006026	Gete 'ebweu 'ebe'ita ya'ebwa'emi manuwao 'ediya , tuta yauna nigeya sida dauna , nai sida sesoi , ta wate nigeya 'idi anuwa masulamo . Manuwao nidi yage gidalidi ta tuwa tuga Tamadai galewaya tuta yauna 'adi masula 'i'ebwa'ebwa'edi . Ta esi wada nuwa'i'isi 'aene 'omi sinabwami Yaubada 'enaya , 'enega sawesawenaya be 'ie'enimi .
40006027	Ta 'eisa 'emiyega 'ina nuwenuwega 'ina tuta bale'uya 'igieduduli ? Nigeya , aga ?
40006028	'Enega to'ase manuna wanuwanuwa sinabwana 'ami 'oama manudi ? Ta 'ebweuna wate gete 'ebe'ita , seninao 'idi tabwa 'asaya manuna wada nuwaedaedadami . Tuta yauna nigeya sida paisewa , ta wate nigeya 'adi 'oama sida guinuwedi .
40006029	Ta ona'ai'aila , Solomoni 'ana 'oamao be 'ana iyaiyalao 'adi 'ita bobo'adi , ta senina 'adi 'ita esi bobo'ana wawasae .
40006030	'Enega wanuwanuwa Yaubada 'ina 'ita'i'ita 'emiya manuna . Tauna pwatula 'ieiyalidi senina bobo'adi 'ediyega ; batuwa sisenina ta gibwa'i si'oapelu be sigabudi , ta 'omi pwatula wabobo'ana sinedi , 'enega ona'ai'aila , 'ami 'oamao 'ida 'ebwa'emi . 'Enega geya'abo 'imi emisa Yaubada 'ena 'ineeneta .
40006031	'Enega geya'abo wanuwanuwa sinabwana be 'aene wagwaegwae , “ To'ase 'ada 'ani ? ” nai “ To'ase 'ada numa ? ” nai “ To'ase 'ada 'ote ? ”
40006032	Ona getedi nadigega taudi 'etamo guguyoi 'enaya simiyami 'idi ona . Ta to'ase 'imi nuwanuwa Tamami galewaya ni'atu 'isinapudi , nadigega 'ami masula be 'ami bwasi be wate 'ami 'oama , be 'i'ebwa'emi tuga .
40006033	'Enega 'ilobwenemi be nugana Yaubada 'ina loina ta 'ina 'eda palupaluna wada 'ebese be wada muliye , be 'enega 'ami masula ta 'ami 'oama wate 'i'ebwa'emi .
40006034	'Enega geya'abo wanuwanuwa sinabwana gibwa'i manuna . Nate namo batuwa namo manuna wada nuwanuwa . 'Enega 'asiyata simeema 'adi mwau geya'abo 'asiyata batuwa 'ana mwau ma'iyana taloeloepopoe , ta esi 'asiyata 'ebweuna 'ebweuna taudi sa'i 'adi mwau manudi tada nuwanuwa 'adi 'asiyata nidi 'ediya .
40007001	Geya'abo tomota wa'awa'awa to'umaliyedi 'abona nai Yaubada wate 'i'awa to'umaliyemi .
40007002	Manuna to yage 'ediyega tomota wa'awa to'umaliyedi 'iabe 'ediyega Yaubada 'i'awa to'umaliyemi , ta wate mwa'adega wabubuna'esa tomota 'ediya Yaubada nadigega 'ida bubuna 'emiya .
40007003	Ta nigeya 'ilobwelobweneyo be tasiyo manuna 'uona 'aene matanaya kaiwe senasenamina 'imiyami , manuna 'oyo wate matamuya kegabugabu 'imiyami , ta nigeya 'u'ita'ita .
40007004	'Enega geya'abo tasiyo 'ueonai 'aene kaiwe senasenamina matanega 'uda 'ewayaule , manuna 'oyo wate matamuya kegabugabu 'imiyami .
40007005	Ona'ai'aila 'oyo 'ebweu tokabo , aga ? Ta esi kegabugabu matamuyega 'uda gimi'ewa yaule , be 'enega 'udune 'ai'aila ta muliyega tasimuna matanega kaiwe senasenamina 'u'ewayaule .
40007006	Geya'abo Yaubada 'ina yageyao 'u'ebwa'ebwaya kedewa 'ediya , 'abona nai siguitoyasedi ta sigo'iyo . Nigeya sawesawenaya be wate 'imi bagi bawe wa'ebwa'ebwa'edi 'abona nai siabaibailidi .
40007007	Wada sidasida , be Yaubada 'ida 'ebwa'emi . Wate wada 'ebesa be 'enega wada loba . Ta wada 'aukeke be 'enega 'ali 'ida gigege .
40007008	Ona'ai'aila 'eguma tasisida , Yaubada 'i'ebwaya 'edaya , be 'eguma ta'ebesa ma'etamo taloloba , ta wate 'eguma ta'aukeke 'enega 'ali 'ida gigege manuda .
40007009	Ta mwa'adega 'omi gogama tamadiyao , 'eguma natumiyao masula manuna sisisida , gulewa wa'ebwa'edi ?
40007010	Nai 'abo iyana manuna sisisida mwata wa'ebwa'edi ? Nigeya sa'i !
40007011	Ona'ai'aila 'omi toto'umalimi , ta 'imi 'ebwaya natumiyao 'ediya ni'atu wamwalamwalatoni , 'aene yage bobo'adimo wa'ebwa'ebwa'edi . Nadigega wate Tamami galewaya , 'abo wasisida 'enaya , 'imwalatonina to'ase bobo'ana 'ilobwenemi be 'ida 'ebwa'emi .
40007012	Ta 'abo to'ase nuwanuwami be tomota 'emiya siguinuwei 'omi wate nadigega 'ediya wada guinuwa'esa , manuna getei Mosese be palopitao 'idi loina 'ana bwagila .
40007013	'Awa gidalina 'enega walulugu ta geya'abo 'awa sinabwana 'enega , nate 'ebe esilae 'ana 'eda . 'Eda nina sinabwana ga 'ana tauya kapekapeyana , ta 'enega tomota yaudi 'ena sitautauya .
40007014	Ta yawasi bobo'ana 'ana 'eda 'ana tauya mwauna ta 'ana 'awa gidalina tuga , 'enega tomota pu'epu'edimo silugu .
40007015	Tosimana kabokabodi 'ediyega wa'ita'i'isimi . Manuna 'aidi ma'etamo 'emiya simamai , 'adi 'ita 'atuwa sipi panapanaisidi , ta soladiya esiya 'atuwa kedewa bosasa .
40007016	Ta 'idi guinuwao 'ediyega ma'etamo wamwalatonidi , manuna kwakwakwala nigeya sawesawenaya be uwana 'iesibweya . Buyubuyuwa wate nadigega nigeya sawesawenaya be uwana 'iedamaya .
40007017	Manuna kaiwe bobo'adi uwadi bobo'ana , ta kaiwe to'umalidi uwadi wate to'umalidi .
40007018	Ona'ai'aila , kaiwe bobo'adi nigeya sawesawediya be uwadi to'umalina siuwaedi . Kaiwe to'umalidi wate nadigega nigeya sawesawediya be uwadi bobo'ana siuwaedi .
40007019	'Enega 'abo kaiwe nigeya sida uwa bobo'ana tatala yauledi be tagabudi .
40007020	Nadigega wate tosimana kabokabodi 'idi guinuwa 'ediyega sawesawenaya wamwalatonidi .
40007021	Yaudi 'eguya si'awa'awa 'inapwana ta ma'etamo geya'abo silugulugu Yaubada 'ina 'ebeloina 'enaya , nate namo taudi Tamagu galewaya 'ana toematamatanao .
40007022	Tuta 'imeemai 'enaya tomota yaudi 'etamo 'eguya sida gwae , “ 'Inapwana , 'apaisewa manuyo ta 'amu esanega 'aloguloguguya ta yaluyaluwa bi'i tomota 'ediyega 'aula apwesedi , ta wate guinuwa 'ebe nuwaowanao 'aguinuwedi . ”
40007023	'Enega 'ediya yada ona , “ Nigeya yamwalamwalatonimi yaisigedi 'omi . Waila ta geya'abo waluguluguma , manuna 'omi toto'umalimi . ”
40007024	'Igu ona getedi 'abo yaita 'inonodi be 'iematamatanedi tauna 'atuwa 'ebweu to'abi anuwa sinasinapuna , 'ina 'autui gulewa 'ena 'i'abina ,
40007025	ga muliyega 'usana 'imwa'uta ga muluwa 'idau ta wate yagila sinabwana 'itowa ga 'ina anuwa nina nigeya 'ibe'ube'u , manuna 'ina 'autui gulewa 'ena 'i'abina .
40007026	Ta 'abo yaita 'igu ona getedi 'inonodiya ta geya'abo 'iematamatanedi , tauna 'atuwa to'abi anuwa uwauwana 'ina anuwa kaukau 'ena 'i'abina ,
40007027	'enega 'usana sinabwana 'imwa'uta ga muluwa 'idau ta wate yagila sinabwana 'itowa ga anuwa nina 'iebuiyena ta 'ieligeya toilina .
40007028	Tuta nina e'ita getedi Yesu 'ilosalonidi ga boda nidi nuwadi 'iowana ,
40007029	ta sigwae , “ E'ita gete palupaluna ta waiwaina , ta 'ida loina 'ana toe'itao 'idi e'ita nenetana . ”
40008001	'Enega 'oyega 'imwa'utama ga boda sinabwana simuliyena .
40008002	Ta 'ebweu 'ediyega ma 'ana lepelo 'imai Yesu 'enaya ga 'i'aetulasa , ta 'ieonena , 'igwae , “ 'Inapwana , 'eguma 'imu nuwanuwa nadigega , kapekapeyana be 'ugie bobo'anegu ? ”
40008003	'Enega Yesu nimanega tai bwalana 'igitoona , ta 'igwae , “ O , bobo'ana ! 'Uda 'esasa . ” Ga tai nina 'ana lepelo 'igumwala manini , ga 'i'esasena .
40008004	'Enega Yesu 'ieonena , “ 'Utatauya ta geya'abo 'ebweu yaita wate 'enaya 'usimasimanegu , ta esi palupaluna 'utatauya totaliya 'enaya be 'i'itayo be 'enega 'utaliya Yaubada 'enaya to'ase nadigega 'ada loina Mosese 'enega , be 'enega tomota simwalatoniyo 'aene ni'atu 'u'esasemu . ”
40008005	'Enega Yesu 'imai 'asa Kapaneumi 'ena , ta tolosaiyao taudi me Loma 'adi toanugana 'ebweu 'imai ga 'isida Yesu 'enaya ,
40008006	'igwae , “ 'Inapwana , 'igu 'ali'ei 'ebweu 'ile'oasa ga anuwaya ma ina 'elouya sinabwana 'i'eno'eno , ta nigeya sawesawenaya be 'iloniu . ”
40008007	'Enega Yesu 'igwae , “ 'Iabe yawawa be yagiebobo'ane . ”
40008008	Ta tai nina Yesu 'ina ona 'ie'isena , 'igwae , “ 'Inapwana , nigeya 'ilobwelobweneyo be 'igu anuwaya 'ululugu , ta esi 'uda onamo be 'enega 'igu 'ali'ei 'ida bobo'ana .
40008009	Manuna 'abo'agu loina yamwalamwalatoni , ta 'agu toloinao 'idi ona 'ana toematamatana , ta wate 'igu tolosaiyao yaloiloinedi , ta 'abo 'ebweu 'enaya yagwae , ‘ 'Utauya , ’ 'itatauya tuga ; ta 'abo 'ebweu wate 'ena yagwae , ‘ 'Umai , ’ wate 'imama ; ta 'abo 'igu topaisewa 'ebweu yaeona be yagwae , ‘ Gete 'uguinuwe , ’ 'ida guinuwa tuga . ”
40008010	'Ina simana gete 'enega Yesu 'igwausowala sinabwana , 'enega 'iasakowasi ga boda nidi simulimuliye 'ieonedi , 'igwae , “ Ona'ai'aila , nigeya 'ebweu yaita yalobaloba me Isileli 'emiyega 'ina emisa tai gete nadigega ,
40008011	ta yasimana 'emiya 'aene yau wawasae ma'etamo sena yaalata be bomatu 'ediyega sidelima be Ebelaamo be Aisake be Yekobe ma'ediyao si'e'ai egogona Yaubada 'ina 'ebeloina solanaya ,
40008012	ta esiya 'omi 'aene Yaubada natunao 'iula apwesemi guguyoi solanaya be nada wadedoi be waesala'i'ita 'elouya 'enega . ”
40008013	'Enega Yesu tolosaiya 'adi toanugana nina 'ieonena , “ Bobo'ana , 'uila . 'Imu 'ali'ei 'iabe 'ibobo'ana , nadigega 'imu emisa . ” Tuta gote 'enaya tole'oasa nina 'ina waiwai 'ilobena .
40008014	'Enega Yesu Pita 'ina anuwaya 'ilugu , ga Pita lawana 'i'itena 'ile'oasa , bwalana 'iyaiyai ,
40008015	'enega 'inao ga nimanaya 'i'abi , ta 'ina le'oasa 'isaligogo , ga 'itoolo ga 'e'ai 'igibubuna Yesu manuna .
40008016	'Enega boi'unuya toni'asao 'aina tomota sime'edi , taudi yaluyaluwa bi'i 'ediya simiyami , 'enega Yesu yaluyaluwa nidi 'ina onega 'iula apwesedi ta wate tole'oasao maibo'adi 'igiebobo'anedi .
40008017	Yage getedi ni'atu siapwesa ga 'enega palopita Aisea 'ina gimisimana 'iapwesa , nadigega Buki Tabu 'ena 'isimana , 'igwae , “ Tauna 'ida 'elouya ta 'ada le'oasao 'ana to'ewayaula . ”
40008018	Tuta gote 'enaya Yesu ni'atu pwalu sinabwana 'i'itedi simiya sakowasiyena , 'enega 'ina tononoyao 'iloinedi be 'aene wagega sida abala mali senaya .
40008019	'Enega 'ebweu loina 'ana toe'ita 'imai ga Yesu 'ieonena , 'igwae , “ Toe'ita , nuwanuwagu be yamuliyeyo . To sena 'ena 'utautauya 'abo'agu yada muliyeyo . ”
40008020	Ta Yesu tai nina 'ieonena , 'igwae , “ Kedewa mitawa ma idi gaula , ta wate manuwa ma idi newa , ta 'abo'agu Tomota Natuna nigeya 'igu 'ebe 'enomo . ”
40008021	'Enega 'ebweu wate tomuliya 'imai ga Yesu 'ieonena , 'igwae , “ 'Inapwana , 'uda tagwalegu be nugana yaila be tamagu yayamwa 'ina mwawasa manuna , be yada sa'u'ali'aliye , ta muliyega yamuliyeyo . ”
40008022	Ta Yesu 'igwae , “ Tuwa ! Nada tamayo , ta esi 'umuliyegu , ta taudi tomwawasa 'idi tomwawasao sida sa'u 'ali'aliyedi . ”
40008023	'Enega Yesu ma ina tononoyao sigelu wagaya ,
40008024	ga tuta nina siabaabala mali esenaya ta Yesu waga 'awa'awainaya 'i'eno mwataya , ta muliyega wediliya sinabwana 'itowama ga lisu 'isiwasiwa taonama wagaya ga selabenaya be sidadamana .
40008025	'Enega Yesu silowanowanona ga sigwae , “ 'Inapwana , 'u'etoseyeda 'abona nai tadadamana . ”
40008026	Ta 'ieonedi , “ To'ase manuna wamatauta ? Mwa'adega nigeya 'imi emisamo , aga ? ” 'Enega 'itoolo ga yagila be lisu 'iba'edi , 'igwae , “ Walosa'u ! ” , ga bwagabwaga maibo'ana 'isiwalowa .
40008027	'Enega tomotai nidi sinuwa owana ga sigwae , “ To tai sana gete , ga yagila be lisu 'enana siematamatanena ? ”
40008028	'Enega ni'atu siabala ga silugu me Gadala 'idi senaya , ga tai 'eluwa yaluyaluwa bi'i sigie kabaleyaediya , ga 'ali'ali duluina 'enega siapwesama . Ta 'idi bubuna gadilulu 'enega nigeya sawesawenaya be 'ebweu yaita 'idi sena nina 'enega 'itatauya .
40008029	Siteluwa nidi Yesu si'itena ga simagana , sigwae , “ Ee ! 'Oyo Yaubada Natuna , to'ase 'utootoo be 'aene 'uguinuwe 'emaya ? 'Aene gete tuga 'umai sabi gie'elouyaema ta muliyega be bwa'omatana ? ”
40008030	Ta selabediya bawe yaudi siduwaduwala , ta 'adi to'ita'i'itao si'ita'i'isidi .
40008031	'Enega yaluyaluwa bi'i nidi Yesu 'ena sisida , sigwae , “ 'Abo 'uula apwesema , kapekapeyana be bawe nidi gotedi 'ediya 'uda etunema ? ”
40008032	'Enega 'ieonedi , “ Waapwesa . ” Ga tai nidi 'eluwa 'ediyega yaluyaluwa bi'i nidi silosuya apwesedi ga sitauya manini ga bawe 'ediya silugu , ga 'enega bawe nidi maibo'adi sipili bulibuliyasu ga babagega sibe'u ta olaya sidamana .
40008033	'Enega bawe 'adi to'ita'i'itao nidi 'idi matauta manuna sidena ga sitauya 'idi 'asaya , ga yage nidi si'itedi maibo'ana sisimanedi toni'asao 'ediya , to'ase nadigega toekabaleya 'ediya 'iapwesa .
40008034	'Enega toni'asao maibo'adi siapwesama Yesu sabi 'itana , ga tuta nina silobena sie'idi'idiyena be 'aene 'idi sena 'ida pilisine .
40009001	'Enega Yesu wagaya 'igelu ga siabala limana 'ina 'asaya .
40009002	'Enega 'ebweu tokweno boda si'aalina 'ina 'ebe'eno 'enega ga sime'ena Yesu 'enaya . Boda nidi 'idi emisa Yesu 'imwalatonina ga tokweno nina 'ieonena , 'igwae , “ Natugu , 'uda gwausowala , 'imu bubuna to'umalidi 'adi nuwatau ni'atu 'ulobedi . ”
40009003	Ta 'aina loina 'ana toe'itao Yesu 'ina ona sinonona ga taudimo 'ediya sieonaona , sigwae , “ Yesu gete 'ionaona oopa'ala Yaubada 'enaya . ”
40009004	'Idi nuwanuwa Yesu ni'atu 'imwalatonina ga 'ieonedi , 'igwae , “ To'ase manuna 'atemiyega wanuwanuwa to'umalina ?
40009005	Ta to'ase wanuwena yada onae tai gete 'enaya be 'aene yada gwae , ‘ 'Imu bubuna to'umalina ni'atu yanuwataudi ’ , nai yada gwae , ‘ 'Utoolo be 'utatauya ’ ?
40009006	Ta wada mwalatoni 'aene 'abo'agu Tomota Natuna ma igu loina bale'uya be tomota 'idi bubuna to'umalina yanuwataudi . ” 'Enega tokweno nina 'ieonena , 'igwae , “ 'Utoolo be 'imu 'ebe'eno 'u'aala be 'utatauya 'imu 'asaya . ”
40009007	'Enega tokweno nina 'itoolo ga 'itauya 'ina 'asaya .
40009008	Ta boda nidi guinuwa gete si'itena ga ma idi 'amayaba Yaubada situpuna , manuna sana tauna Yesu 'ana Togiewaiwai .
40009009	'Enega Yesu sena gete 'ipilisinena ga 'itauya , ga tai 'ebweuna 'i'itena , 'ana esana Madiu , takisi 'ana anuwa 'ebe paisewa solanaya 'imiyami , 'enega 'ieonena , 'igwae , “ Madiu , 'umuliyegu . ” 'Enega Madiu 'itoolo ga Yesu 'imuliyena .
40009010	Muliyega anuwa 'ebweu 'ena Yesu 'ilugu sabi 'e'ai , ga takisi 'ana to'ewao be wate 'aidi toto'umalidi simai , ga Yesu ma ina tononoyao ma'ediyao simiyatowa .
40009011	'Enega 'aidi Palisiyao si'itena ga Yesu 'ina tononoyao 'ediya sienaida , sigwae , “ To'ase manuna 'imi toe'ita takisi 'ana to'ewao ta wate toto'umalidi 'aina ma'enao si'e'ai egogona ? ”
40009012	Ta Yesu ona gete 'inonona ga 'ieonedi , “ Taudi bobo'adi geya nuwadi togile'oasa , ta tole'oasao esiya nuwanuwadi togile'oasa .
40009013	'Enega 'ilobwenemi be Yaubada 'ina ona wanuwa sabwaleni Buki Tabu 'ena 'igwae : ‘ Nuwanuwagu 'atenuwa'ole'ole , ta geya nuwagu taliya . ’ Gete yamaiya nigeya topalupaludi manudi , ta esi toto'umalidi sabi lemedi . ”
40009014	'Enega Yoni 'ina tononoyao simai ga Yesu sieonena , sigwae , “ 'Abo'ama ta Palisiyao 'ima tapwalolo manudi 'e'ai 'enega 'aedidigula , ta mwa'adega ga 'enega 'oyo 'imu tononoyao nigeya siediedidigula ? ”
40009015	'Enega Yesu onasemalimali 'i'ebwa'edi , 'igwae , “ Mwa'adega , kapekapeyana be ai 'ana toyo'oyao sinuwamwau 'abo toai me'olotona ma'ediya sigwaugwausowala ? Nai nigeya aga ? Ta wanuwa'i'isi 'aene tuta 'imeemai be toai nina 'ipilisinedi 'enega esi sinuwamwau be siedidigula , ta si'ebotana . ”
40009016	Ta 'ebweu wate onasemalimali 'ieonedi , 'igwae , “ Nigeya sawesawenaya be kaleko auwauna senasenaminega 'oama kadekadelina tabwabwada , 'abona nai esabu nina 'iesabu toili .
40009017	Ta nigeya wate sawesawenaya be bwasi auwauna ta waiwaina tasiwa bwala 'ebesiwa kadekadelina 'enaya . 'Abo gete nadigega taguinuwa'esei , bwasi 'ina seseya 'enega bwala nina 'iesabu be bwasi 'itasiwa , ta 'enega 'ebesiwa nina 'ito'umali . Ta 'ilobwenena be bwasi auwauna ta waiwaina tasiwa 'ebesiwa auwauna solanaya , be 'enega maibo'ana bobo'ana . ”
40009018	'Etamo Yesu 'ionaona ta 'ebweu toloina 'imai ga Yesu matanaya 'i'aetulasa , ta 'igwae , “ 'Inapwana , natugu mewainena ni'a 'imwawasa , ta nuwanuwagu 'umama be oona 'uda gitoo be 'ida toolo limana . ”
40009019	Ta Yesu 'itoolo ga ma ina tononoyao toloina nina simuliyena ,
40009020	ta sitautauya , ga waine 'ebweu lalana 'idaudau yakwala tuwelo 'ediya mulidiyega 'imai ga Yesu 'ana 'oama tupitupina 'igitoona ,
40009021	manuna 'ina nuwanuwa 'atenaya 'igwae , “ 'Eguma tuga Yesu 'ana 'oama namo yagitoo yada bobo'ana . ”
40009022	Ta Yesu 'isanaila ga waine nina 'i'itena , ta 'igwae , “ Kagutoki natugu , 'imu emisa 'enega ni'atu 'ubobo'ana . ” Ta tuta gote 'enaya waine nina 'ibobo'ana .
40009023	'Enega Yesu 'itauya ga toloina nina 'ina anuwaya 'iapwesa ga 'i'itena todedoi sidedoi ta lololi 'ana tomu'eyao lololi simu'emu'e , ga 'enadi 'isinabwa wawasae .
40009024	'Enega Yesu 'ieonedi , 'igwae , “ Waapwesa ! Gwama gete nigeya 'imwawamwawasa ta 'i'eno mwataya tuga . ” Ta siedagiyena .
40009025	'Enega boda nidi siapwesa ga Yesu 'ilugu ga gwama nina nimanaya 'igiyaina ga mayawasina 'itoolo .
40009026	Muliyega ale gete 'i'elelewana sena maibo'ana 'ediya .
40009027	Sena gote 'enega Yesu 'itautauya ta tomata kebokebo 'eluwa simulimuliyei ta sibwaubwau 'enadi sinabwana 'enega sigwaegwae , “ Debida tubuna ye , 'uda 'atenuwa 'ole'oleyema ! ”
40009028	'Enega anuwaya 'ilugu ga tomata kebokebo nidi simai 'enaya ga Yesu 'ieonedi , “ Mwa'adega waemisegu 'aene sawesaweguya matami yagie'esasedi ? ” Ga taudi sigwae , “ 'Inapwana , sawesawemuya . ”
40009029	'Enega matadi 'igitoodi ta 'ieonedi , “ 'Imi emisa 'ediyega matami sida 'esasa ” ,
40009030	ga matadi si'esasena . Ta Yesu loina pa'alina 'i'ebwa'edi , 'igwae , “ Geya'abo yaita 'ena wasimasimanegu . ”
40009031	'Enega sitauya ga Yesu 'ina loina sile'oena ta 'ina guinuwa 'ediya sisimana dadanena sena yauyauna 'ediya .
40009032	Ta Yesu ma ina tononoyao ni'atu sitautauya ta , 'ebweu tai yaluyaluwa bi'iyao meyana sigibuninaya si'au'ewenama Yesu 'ena .
40009033	Ta 'enega Yesu yaluyaluwa bi'i 'iula apwesena , ga tai nina 'ibobo'ana ga 'ionaona . Ta pwalu ma idi gwausowala Yesu si'awa bobo'anena , ta sigwae , “ Nigeya 'ebweu yaita 'ina guinuwa gete nadigega tada 'itena Isileli solanaya . ”
40009034	Ta sa'i Palisiyao silolagata ga sigwae , “ Yaluyaluwa bi'i 'idi 'inapwana 'ina waiwaiyega Yesu yaluyaluwa bi'i 'iulaula apwesedi , ta nigeya Yaubada 'ina waiwaiyega . ”
40009035	'Enega Yesu 'asa sinabwadi be gidalidi 'ediya 'isakowasi , ta 'idi anuwa tapwaloloyao 'ediya 'ie'ita ta 'iloguguya Yaubada 'ina loina tetelina manuna , ta wate le'oasa yaudi 'ediyega tomota 'igiebobo'anedi .
40009036	Ta pwalu 'i'itedi ga 'i'atenuwa 'ole'oleyedi , manuna 'adi mwauyao 'ediyega nigeya 'adi tolemamo , 'atuwa sipi kwanikwanidi nigeya 'adi to'ita'i'itamo .
40009037	Ga 'ina tononoyao 'ieonedi , “ Sesoi bobo'ana ta tosesoi 'omi pu'epu'emimo ,
40009038	'enega Tonibagula 'enaya wasisida be topaisewao 'ida etunedi 'ina bagulaya sabi sesoi . ”
40010001	Yesu 'ina tononoyao site tuwelo 'ibwauyedi ga loina be waiwai 'i'ebwa'edi be 'enega sawesawediya yaluyaluwa bi'i tomota 'ediyega sida ula apwesedi be le'oasa be neneta tomota 'ediyega sida giebobo'anedi .
40010002	Tonono nidi 'adi esanao getedi : Nugana Saimoni , tauna sieesena Pita , ta tasina Anidulu , be Yemesa ta tasina Yoni , taudi tamadiya Sebedi ,
40010003	be Pilipi be Batolomiu be Tomasi be Madiu , tauna takisi 'ana to'ewa , ta wate mali Yemesa tauna Alipio natuna , be Tadiasi ,
40010004	ta wate mali Saimoni , tauna togewana sinabwana 'ebeloina manuna , be Yudasa Isikaliota , tauna ma'etamo Yesu 'ida sipupuye .
40010005	Yesu site tuwelo nidi 'iloinedi ga 'ietunedi , 'igwae , “ Geya'abo taudi nigeya me Yudia 'ediya watautauya , ta wate geya'abo Samelia 'asanao 'ediya walugulugu ,
40010006	ta esi sipi kwanikwanidi 'ediya watatauya , taudi nate 'ida bodao me Isileli ,
40010007	be 'ediya wasimana apwesa 'aene Yaubada 'ina loina ni'atu 'imai saba .
40010008	Tole'oasao wagiebobo'anedi be tomwawasa wagietoolodi be tolepeloyao wagie'esasedi , ta wate yaluyaluwa bi'i tomota 'ediyega waula apwesedi . Yaubada 'ina oboboma ni'atu 'i'ebwaya daisimi , 'enega 'omi wate 'ilobwenemi be wada 'ebwayadaita tomota 'ediya .
40010009	“ Ta 'imi sakowasi 'enaya geya'abo 'eisa mani 'imi tana 'ediya wausausa 'abwaga manuna .
40010010	Geya'abo wate tana wa'ewa'ewa . Geya'abo watei 'ami 'oama 'eluwena , nai 'ami 'aelawa 'eluwena , nai 'imi 'etoguna 'eluwena wa'ewa'ewadi , manuna topaisewa 'ana masula sawesawenaya be 'iloba .
40010011	“ Ta 'eguma 'asa sinabwana nai gidalina 'ena walulugu , wa'ebesa nugana yaita 'ina bubuna bobo'ana , 'enega 'enaya wae'owaga 'ana laba sena nina wapilisine .
40010012	Ta 'abo 'ebweu anuwa 'ena walulugu , nugana wada lokagutoki 'ediya ,
40010013	ta 'abo susu nidi 'idi bubuna bobo'ana waenima lotunedi be waona obobomedi , ta 'abo 'idi bubuna to'umalina geya'abo 'imi enimalotuna be 'imi onaoboboma 'ediya wamudamudali .
40010014	“ Ta 'abo nigeya 'ebweu yaita 'i'au'au'ewami 'ina anuwaya , nai 'imi ona nigeya 'inoonoi , 'asa nina 'enega waapwesa be 'aemiyega nedila waloutuutu yauledi 'idi senaya , nate 'ebe'ita toni'asao 'ediya , be muliyega 'asa nina wapilisine .
40010015	Ona'ai'aila , ma'etamo bwa'omatana 'ana tuta 'enaya , taudi 'asa nidi siguitoyasemi loina sinabwa wawasae siloba , ta nigeya nadigega me Sodoma be me Gomola 'adi loina .
40010016	“ Wanuwa'i'isi 'aene 'abo'agu yaetuetunemi 'omi nadigega sipi panapanaisimi watautauya kedewa bosasa gamwagamwanidiya , 'enega 'ilobwenemi be wada nuwasinapu mwata 'atuwa , ta esi wada bubuna nuwana bunebune 'atuwa .
40010017	“ 'Enega wa'ita'i'isimi , manuna tomota 'etamo sitauyemi etala manuna , be anuwa tapwalolo 'ediya 'etamo sisapisapimi ,
40010018	be si'au'ewami be sitauyemi toloinao ta kiniyao matadiya be sie'ewami manuna 'omi 'aene 'igu bodao , ta teteligu 'ediya wada simane , be wate sena apwesa tomoteninao 'imi simana sida nono .
40010019	“ Ta 'abo matadiya sietoolomi geya'abo wa'ate'atesa'ala be 'aene mwa'adega wada ona'esa , manuna 'etamo tuta nina 'ena Yaubada 'imi ona 'i'ebwa'emi ,
40010020	ta nigeya 'aene 'omi waonaona ta Yaubada yaluyaluwana 'emiyega 'ionaona .
40010021	“ Ta wate tuta simeemai 'ediya tomota 'idi susu solanaya losaiya 'ida apwesa manugu , nate tai tasina 'isipupuyei be siloemwawasi . Nadigega wate tamana natuna 'ida sipupuyei be siloemwawasi . Wate gogama sinadiyao be tamadiyao sida etalauwaledi be siloemwawasidi .
40010022	Ta tomota maibo'adi sida etalauwalemi manuna 'omi 'aene 'agu toemisao . Ta 'abo yaisigedi sie'alama'i'ita be sitoolopa'ala ga 'ana laba tuta 'ana 'ebe losalowa 'enaya , gwausowala ataya sida loba .
40010023	“ Ta 'eguma 'ebweu sena 'ena siunuunumi wadedena mali 'asa 'enaya . Ona'ai'aila , ma'etamo geya'abo 'asa maibo'ana Isileli solanaya waguiguinuwa egumwali ta 'abo'agu Tomota Natuna yailama .
40010024	“ Tomuliya nigeya sawesawenaya be 'ina toe'ita 'isinabwasine . Nadigega wate topaisewa nigeya sawesawenaya be 'ina 'inapwana 'iloine .
40010025	Ta esi bobo'ana 'eguma 'aene 'omi 'agu tomuliyao ta 'abo'agu taeleleleya . Manuna 'abo'agu tonianuwa , ta 'abo ni'atu sieesegu Bielisibubi , 'omi 'igu bodao 'etamo si'awato'umali wawasaemi .
40010026	“ 'Enega geya'abo wamatamatautedi , manuna yage nidi kwaikwaiyidi ma'etamo Yaubada 'igieapwesedi be sida lomatana'i .
40010027	'Enega to'ase guguyoi 'ena yasimanedi 'emiya , 'asiyataya wada simanedi tomota yaudi 'ediya ta to'ase yae'awa sayasayaena 'emiya wada simana apwesedi 'imi bwaima etanidiyega .
40010028	“ Ta taudi oomi siloeloemwawasi geya'abo wamatamatautedi , manuna taudi oomi namo sawesawenaya be siloemwawasi , ta yaluyaluwami geya'abo . Ta esi Yaubada wada mataute , manuna tauna sawesawenaya be 'asagabugabu 'enaya oomi ta yaluyaluwami 'iloemwawasa luwedi .
40010029	“ 'Ebe'ita gete , 'abo bedinegwa 'eluwa tagimwanedi 'adi maisa toea 'ebweuna namo , ta esi Yaubada 'i'ita'i'isidi , be 'abo 'ebweuna 'imwamwawasa nate Tamamina 'ina nuwanuwa 'enega .
40010030	Ta 'anabwa'ayoi nigeya sawesawenaya be 'uya'uya wasawa 'ebweu deba 'enaya , Yaubada 'adi yau 'imwalamwalatonidi .
40010031	'Enega geya'abo wa'ate'ate sa'ala , manuna 'omi Yaubada 'ina yage sinabwana , ta bedinegwa nigeya yage sinabwana .
40010032	“ 'Abo yaisigedi manugu sisisimana tomota matadiya , 'etamo galewaya 'abo'agu wate manudi yada simana Tamagu matanaya .
40010033	Ta 'abo yaisigedi sieyaseyaseyegu tomota matadiya , 'abo'agu wate ma'etamo galewaya Tamagu matanaya yaeyaseyaseyedi .
40010034	“ Geya'abo wanuwena 'aene 'igu mai bale'uya 'enega nuwasiwalowa waloba . Nigeya sa'i , ta losaiya esiya .
40010035	'Igu mai manuna tai tamana 'ida etalauwale , ta wate waine sinana 'ida etalauwale , ta waine lawana 'ida etalauwale ,
40010036	ta tai 'ina susu sida etalauwale .
40010037	“ Ta 'abo yaita tamana be sinana 'iobobomedi sinabwana ta 'abo'agu gidalina , tauna nigeya sawesawenaya be 'imuliyegu . Ta 'abo yaita wate natuna me'olotona nai mewainena 'iobobome sinabwana ta 'abo'agu gidalina , tauna nigeya sawesawenaya be 'imuliyegu .
40010038	Ta 'abo yaita yawasina nigeya 'itagwatagwalei be 'imwamwawasa kelose 'enaya , nadigega 'abo'agu , tauna nigeya sawesawenaya be 'imuliyegu .
40010039	Ta 'abo yaita tauna yawasina manuna 'iguiguinuwa , ma'etamo 'ida loseye ; ta 'abo yaita yawasina 'iloseye manugu , ma'etamo yawasi bobo'ana 'ilobalima .
40010040	“ Ta 'omi 'abo yaita 'i'au'ewami , 'abo'agu be 'agu Toetune wate 'i'au'ewema .
40010041	Be 'abo 'oyo palopita 'u'au'ewa 'ina epalopita manuna , ma'etamo palopita 'ana pali 'uda loba . Ta 'abo 'oyo tai bobo'ana 'u'au'ewa 'ina etai bobo'ana manuna , ma'etamo tai bobo'ana 'ana pali 'uda loba .
40010042	Ta 'abo 'oyo bwasi gonitu 'agu toemisa auwauna 'ebweu 'ena 'u'ebwaya , yaeonayo ma'etamo 'amu pali bobo'ana 'uloba . ”
40011001	Yesu 'ina loguguya 'ina tononoyao site tuwelo 'ediya 'ilosaloninaya ta 'enega sena nina 'ipilisinena ga 'isakowasi 'asa nidi 'ebweuna 'ebweuna 'ediya , 'ie'ie'ita ta 'iloguloguguya .
40011002	Tuta gote 'enaya Yoni togiebapitaiso ni'atu deliya sisa'una ga To'etoseyana nina 'ina guinuwa tetelina 'inonona ga 'enega 'aina 'ana tomuliyao 'ietunedi ga sitauya Yesu 'enaya
40011003	ga sienaidena , sigwae , “ Mwa'adega 'oyo To'etoseyana nina manuyo 'ayamwayamwa nai mali tai wate 'ada yamwa ? ”
40011004	'Enega 'idi ona Yesu 'ie'isena , 'igwae , “ Waila be Yoni 'ena waemwasala yage nidi 'eguyega ni'atu wanonodiya ta wa'itedi , nate ,
40011005	tomata kebokebo matadi ni'atu si'esasediya , tolopegoi ni'atu sibobo'ana ga sitautauya , tolepelo bwaladi sibobo'ana limana , totenatui ni'atu ona sinoono , tomwawasa sitoolo limana , ta wate togomabeso tetela bobo'ana ni'atu sinonona .
40011006	'Enega watauya be Yoni waeona be geya'abo manugu 'ienuenuwanaluwa , manuna 'abo yaita 'ina emisa manugu nigeya 'ineeneta , tauna 'ida gwausowala . ”
40011007	'Enega Yoni 'ana tomuliyao nidi siila ta Yesu 'ilolagata ga boda 'ediya Yoni manuna 'isimana , 'igwae , “ Lowa maibo'ami sena mwatui daitaya watauya Yoni sabi nonona , ta to'ase nuwanuwami be 'aene wa'ita ? Nai nuwanuwami 'aene 'ebweu pwatula sinabwana yagila 'iniuniuye wa'ita ?
40011008	Nai 'ebweu tai ma 'ana 'oama esaesa sabi 'itana ? Nai nigeya , manuna taudi ma 'adi 'oama esaesa toloina sinabwadi 'idi senaya simiyami .
40011009	“ Ta to'ase sana manuna ga watauya sena mwatui daitaya ? Nai wanuwena 'aene 'iabe palopita 'ebweu wa'ita , aga ? Ona'ai'aila , tai nina wa'itenaya palopitao 'isinabwa sinedi .
40011010	Yoni nina manuna lowa Yaubada 'ina ona Buki Tabu 'ena gete nadigega 'igimisimanena , 'igwae , ‘ Gete 'igu toepilialeale yada etune matamuya 'itatauya be 'imu 'eda 'ikakali . ’ ” .
40011011	'Enega Yesu wate 'iona ga 'igwae , “ Ona'ai'aila , Yoni togiebapitaiso tauna me bale'u maibo'adi 'isinabwa sinedi , ta maibo'adi taudi Yaubada 'ina 'ebeloina solanaya Yoni sisinabwa sinena .
40011012	“ Tuta Yoni 'ina giebapitaiso 'enega ga batuwa , tomota sitootoo waiwai be 'aene Yaubada 'ina 'ebeloina 'enaya silulugu ta toewaiwai nidi taudi 'idi waiwaiyega silugu .
40011013	Lowa palopitao maibo'adi 'idi onao be Mosese 'ina loinao 'ediyega onaupaupa siapweapwesa ga 'ana laba Yoni 'imai .
40011014	Ta 'abo nuwanuwami be wanuwa sabwalena Yoni manuna , wada mwalatoni 'aene tauna Ilaitiya tuga manuna wayamwayamwa .
40011015	'Enega 'abo yaita matenana ona getedi 'ida nonodi .
40011016	“ 'Omi 'epata gete mwa'adega yada loesawa'i'i'esa manumi ? Nai yada gwae 'omi 'atuwa nadigega gogama 'ebe gimwane solanaya siesaesasala ta gosediyao 'ediya sibwaubwau , sigwaegwae ,
40011017	‘ Gosemao mwa'adega sa'i 'a'abi'abi sinaa , ta nigeya wada lausa ! Ta wate 'a'ewa'ewabamu , ta nigeya wada dedoi ! ’ ”
40011018	“ Loesawa'i'i gete 'ana mwalatoi 'aene Yoni 'imai ga nigeya 'i'e'ai ta nigeya 'inumanuma , ta 'enega waona 'aene ‘ Yaluyaluwa bi'i Yoni 'igie kabaleyena . ’
40011019	Ta 'abo'agu Tomota Natuna yamai be ya'e'ai ta yanumanuma ta wate manugu walomugi , wagwaegwae , ‘ Tai getei to'ai ta tonuma diidiga , ta wate takisi 'ana to'ewao be 'aidi wate toto'umalidi 'iegosigosiyanedi . ’ “ Ta taudi tomwalatoi 'ai'aila ma'etamo 'idi guinuwa bobo'adi 'ediyega mwalatoi 'ai'aila 'iapweapwesa . ”
40011020	'Enega Yesu 'asa nidi 'ina guinuwa waiwaidi si'itediya ta nigeya sinuwanuwa 'ebuni 'idi loegesiyao 'ediyega , taudi manudi 'ilolagata ga 'iba'edi , 'igwae ,
40011021	“ 'Omi me Kolesini be me Beteseida nuwa'ole'olemi sa'i . Manuna 'ebe nuwaowana nidi ni'atu yaguinuwedi 'emiya , ta esi nigeya wanuwanuwa 'ebuni , ta esi 'eguma me Taiya be me Saidoni 'ediya yada guinuwenaya , nai lowaenei sida nuwa'ebuni , be kumata 'adi 'oamao sida 'otedi be kwausa 'ediyega sida kwausidi , be sie'itaedi 'aene 'idi bubuna to'umalina 'ediyega ni'atu sinuwa'ebuni .
40011022	Ta esi 'omi nigeya 'ai'aila , 'enega bwa'omatana 'ana 'asiyata 'enaya Yaubada 'iabe me Taiya be me Saidoni 'i'atenuwa 'ole'oleyedi , ta 'omi geya'abo .
40011023	“ Ta me Kapaneumi 'omi mwa'adega ? 'Aene taumi wagitu'eyemi galewaya , aga ? Geya'abo sa'i ! Ta esi 'iabe tomwawasa 'idi 'asa 'ubuninaya sida ulamwa'utemi . Manuna 'ebe nuwaowana nidi ni'atu yaguinuwedi 'emiya ta sa'i nigeya wanuwanuwa 'ebuni , ta esi 'eguma me Sodoma 'ediya yada guinuwenaya , nai lowaenei sida nuwa'ebuni , 'enega Yaubada geya'abo 'ida pe'upe'udi , ta batuwa 'idi 'asa 'ida miyami .
40011024	'Enega bwa'omatana 'ana 'asiyata 'enaya Yaubada 'iabe me Sodoma 'i'atenuwa 'ole'oleyedi , ta 'omi geya'abo . ”
40011025	Tuta gote 'enaya Yesu 'igwae , “ Kagutoki Tamagu , 'oyo galewa ta bale'u 'adi toloina , mwalatoi gete 'ukwaiyena tosinasinapuyao be tomwalatoiyao 'ediyega , ta esi gogama gidalidi 'ediya 'ue'itaena .
40011026	Ona'ai'aila Tamagu , 'imu nuwanuwa gete bobo'ana . ”
40011027	Ta wate 'igwae , “ Yage yauyauna ni'atu Tamagu nimaguya 'isa'udi , ta Tamaguna tebweuna 'imwalatonigu , ta 'abo'agu wate Tamagu tebweugu yamwalatonina , ta wate yaisigedi taudi 'abo nuwanuwagu be Tamagu yae'itae 'ediya , taudi wate sida mwalatoni .
40011028	“ Ta 'enega 'omi 'imi paisewa mwauna , wada mai 'eguya , be yada gieyawai'atemi .
40011029	Ta 'omi wada etotowanegu be ma'egwao tada paisewa , be 'enega yaluyaluwami 'idi eyawai'ata sida loba , manuna 'abo'agu 'igu bubuna menuna ta tonuwamwa'uta .
40011030	'Enega paisewa nidi be 'aa'aala nidi ya'ebwa'emi , kapekapeyadi . ”
40012001	Sabateya Yesu ma ina tononoyao bagula solanega sitauya , ga tonono nidi sibotana , 'enega witi atuna si'egitagedi , ga si'enidi .
40012002	Ta tuta nina Palisiyao si'itediya , Yesu sieonena , sigwae , “ 'Inapwana , mwa'adega ga 'enega 'imu tononoyao Sabate 'ana loina sile'oale'oa ? ”
40012003	'Enega Yesu 'idi ona 'ie'isena , 'igwae , “ Buki Tabu 'ena si'etoladina Debida manuna be 'eguma wasawai , wada mwalatoni 'aene tauna magosenao sibotana ,
40012004	ga Yaubada 'ina anuwaya 'ilugu ga beledi etaetabuna 'i'ewena ga si'enina . Beledi nina ma 'ana loina , 'aene totaliya dimo 'adi tagwala be sida 'e'ani . Ta nigeya sawesawenaya be Debida magosenao beledi nina si'a'ani , ta sibotana 'enega tuwa tuga si'enina .
40012005	Buki Tabu solanaya loina wate 'imiyami 'aene Anuwa Tabu 'ana totaliyao Sabate 'ana loina sida le'oa , ta nate nigeya loegesi .
40012006	“ Ona'ai'aila Anuwa Tabu yage sinabwana , ta esi 'ebweu yage sinabwa wawasae gete ,
40012007	Yaubada 'ina ona 'aene ‘ Taliya geya nuwagu ta 'atenuwa'ole'ole esiya . ’ 'Eguma ona gete 'ana mwalatoi wamwalamwalatoni , geya'abo 'igu tononoyao wa'awa'awa to'umaliyedi , manuna nigeya siloeloegesi .
40012008	Manuna 'abo'agu Tomota Natuna ta Sabate 'ana 'inapwana . ”
40012009	Gote 'enega Yesu 'itauya ga 'idi Anuwa Tapwalolo 'ena 'ilugu .
40012010	Ga nada 'ebweu tai manima meyomeyona 'ilobena . 'Enega Palisiyao Yesu 'ena sienaida , sigwae , “ 'Inapwana , mwa'adega , kapekapeyana be Sabate 'enaya tole'oasa tagie bobo'anedi ? ” Ta 'idi enaida gete 'alena be 'aene Yesu 'eguma 'ionagesi , ma'etamo 'enega sida e'ewa toloina matanaya .
40012011	Ta 'idi ona Yesu 'ie'isena , 'igwae , “ Mwa'adega 'omi 'abo 'ebweu ma ina sipi 'ebweuna namo , ta 'asiyata Sabate 'ena gaula solanaya 'ibebe'u , 'ilobwenena be 'ilisi tu'eyei ?
40012012	Ona'ai'aila sipi yage gidalina , ta tomota esiya yage sinabwana . 'Enega kapekapeyana be guinuwa bobo'adi Sabateya taguinuwedi . ”
40012013	'Enega Yesu tai nina 'ieonena , 'igwae , “ Nimayo 'uyasitoto . ” Ga tai nina nimana 'iyasitotona ga 'ibobo'ana limana , nadigega mali nimana .
40012014	'Enega Palisiyao ma idi gamwasowala siapwesa ga taudimo siloina mwa'adega Yesu sida loemwawasa'ese .
40012015	Ta 'idi loinakwaiya nina Yesu ni'atu 'imwalatonina , 'enega sena gote 'ipilisinena ga 'itauya mali senaya , ta tomota yaudi simuliyena , ga gote 'ena tole'oasa maibo'adi 'igiebobo'anedi ,
40012016	ta wate 'iloinedi be 'aene geya'abo sisimasimana dadane tomota 'ediya .
40012017	'Ina guinuwa nina gete lowa palopita Aisea Yaubada 'ina ona 'igimisimanena , 'igwae ,
40012018	“ Wa'ita 'igu toguinuwa gete esiesinuwana ta 'ateguyega yaobobomena ma igu gwausowala . Yaluyaluwagu yada sa'u 'enaya be loina palupaludi 'ida simanedi taudi nigeya me Yudia 'ediya .
40012019	Tauna 'iabe geya'abo 'iegewagewana nai 'iebwaubwau , nai 'asa solanaya 'ionaona toila .
40012020	Guna lasalasana geya'abo 'iguiguitoyase . Ta wate wenukwa butabutana geya'abo 'iuleule , ga 'ana laba tauna 'enega loina palupaluna 'iewaiwai ,
40012021	be wate tauna 'ana esanega taudi nigeya me Yudia sida emisa . ”
40012022	'Ebweuna tai , lowa yaluyaluwa bi'i 'idi guinuwega matana sikebona , ta wate meyana 'ilido , 'enega sime'ena Yesu 'ena ga 'igiebobo'anena , ga muliyega tai nina 'ie'ale be 'iona ta 'i'ita .
40012023	'Enega tomota yaudi nuwadi 'iowana ga sigwae , “ Tai gete To'etoseyana , Debida 'ina susuyega , nai ? ”
40012024	Ta sa'i Palisiyao guinuwa gete alena sinonona ga sigwae , “ Nigeya , ta esi yaluyaluwa bi'i 'idi 'inapwana 'ana esana Bielisibubi 'ina waiwaiyega yaluyaluwa bi'i 'iula apwesedi . ”
40012025	Ta Yesu 'idi nuwanuwa ni'atu 'imwalatonina ga 'ieonedi , 'igwae , “ Bielisibubi tauna gosenao geya'abo 'iulaula apwesedi . ” Ta wate 'igwae , “ 'Eguma 'ebweu 'ebeloina 'enaya tomotai siweweyala be taudimo silosalosaiya , ma'etamo 'ebeloina nina 'ineneta be 'ibebe'u . 'Asa nai susu wate nadigega , 'abo soladiya weyala 'iapwesa , ma'etamo sineneta be sibebe'u .
40012026	Seitani wate nadigega , 'abo ma ina bodao taudimo silosaiya 'iabe 'ina 'ebeloina nina 'ibebe'u .
40012027	Ni'atu waona 'aene 'abo'agu Bielisibubi 'ina waiwaiyega yaluyaluwa bi'i yaula apwesedi , ta yaita sana 'ina waiwaiyega 'omi waulaula apwesedi ? Bielisibubi 'enega , nai Yaubada 'enega ? Gete manuna wanuwanuwa be wada mwalatoni 'aene yaita 'abo'agu .
40012028	“ Ta 'abo'agu esi Yaubada Yaluyaluwana 'ina waiwaiyega yaluyaluwa bi'i yaulaula apwesedi , 'enega wada mwalatoni 'aene Yaubada 'ina loina ni'atu 'iapwesama 'emiya .
40012029	“ 'Ebe'ita gete tai waiwaina nadigega Seitani 'ina anuwaya . Nigeya sawesawenaya 'ebweu yaita 'ilulugu be 'ina gwegwe 'ilo'ewadi , ta esi 'eguma 'ebweu tai balaeyega toewaiwai nina nimana be 'aena 'iyona nuganedi ta 'enega muliyega sawesawenaya 'ilulugu 'ina anuwaya be gwegwe nidi 'ilo'ewadi .
40012030	“ 'Eguma yaisigedi taudi nigeya 'agu tolemao , taudi 'agu talauwalao . Ta wate yaisigedi taudi nigeya ma'egwao 'ada paisewa egogonaya , taudi 'igu paisewa sigiegie to'umaliye .
40012031	'Enega gete yaeona 'ai'ailimi 'aene tomota 'idi loegesiyao be 'idi ona to'umalina maibo'ana Yaubada 'ida nuwataudi . Nate namo 'eguma Yaluyaluwa Tabuna si'awa to'umaliyei , geya'abo sa'i Yaubada 'inuwanuwatau .
40012032	“ 'Abo'agu Tomota Natuna be 'eguma yaita 'i'awa to'umaliyegu Yaubada 'iabe ona nina 'ida nuwatau , ta 'abo yaita Yaluyaluwa Tabuna 'i'awa to'umaliyei geya'abo sa'i Yaubada 'inuwanuwatau tuta gete 'enaya be tuta simeemai 'ediya . ”
40012033	Yesu wate 'ieonedi , “ Kaiwe 'eguma bobo'ana , uwana wate bobo'ana . Ta 'eguma kaiwe to'umalina , uwana wate to'umalina . Manuna kaiwe 'ebweuna 'ebweuna uwadi 'ediyega tamwalamwalatonidi 'aene kaiwe nidi bobo'adi nai to'umalidi .
40012034	“ 'Omi sa'i mwata natunao , 'enega nigeya sawesawenaya be ona bobo'adi wa'inanadi , manuna maibo'ami toto'umalimi , ta wate 'imi nuwanuwao to'ase nadigega 'atemiya simiyami , tuta yauyauna 'awamiyega siapweapwesa .
40012035	Manuna tai bobo'ana 'atenega yage bobo'adi 'ibubu , ta esi tai to'umalina 'atenega yage to'umalidi 'ibubudi .
40012036	“ 'Enega yaeonami 'aene 'asiyata bwa'omatana 'enaya 'omi 'imi ona besobeso maibo'adi manudi Yaubada 'ida enaidemi be 'alena wada simana apwesedi .
40012037	'Imu onao tuga 'ediyega Yaubada 'ida 'awa bobo'aneyo nai 'ida 'awa to'umaliyeyo . ”
40012038	'Enega loina 'ana toe'itao be 'aina Palisiyao Yesu sieonena , sigwae , “ Toe'ita , nuwanuwama be we'iwe'iyaya 'ebweuna 'uguinuwe be 'a'ita . ”
40012039	Ta Yesu 'ieonedi , “ 'Epata gete 'omi to'umalimi ta sogala 'alemi , nate 'alena we'iwe'iyaya wa'ebe'ebese be 'aene 'ediyega wada mwalatoi 'ai'ailigu 'aene Yaubada 'enega yamai , ta geya'abo sa'i we'iwe'iyaya nidi wa'ita'ita . Nate namo palopita Yona manuna wanuwa'i'isi , tauna tuga we'iwe'iyaya manumi ,
40012040	manuna tauna Yona nina 'asiyata 'etoi be boiboi 'etoi 'ediya iyana sinabwana gamwanaya 'imiyami , ta 'abo'agu Tomota Natuna wate nadigega 'asiyata 'etoi be boiboi 'etoi 'ediya bale'u solanaya yada miyami .
40012041	“ Ma'etamo 'asiyata bwa'omatana 'enaya 'iabe me Ninibe sida toolo be 'epata nimi gete sida e'ewami , manuna Yona 'ediya 'iloguguyaya ga 'idi bubuna to'umalina 'ediyega sisanaila , ta 'omi gete tuga loguguya bobo'ana wawasae ni'atu wanonodi ta nigeya wada sanaila .
40012042	Wate nadigega kuwini nina yalasi 'enega 'imai Solomoni 'ina ona sinasinapudi sabi nonodi , ta 'asiyata bwa'omatana 'enaya 'ida toolo be 'omi 'epata nimi gete 'ida e'ewami , manuna tauna 'edasolega 'imai Solomoni 'ina ona sinasinapu sabi nonona . Ta gete tuga ona sinasinapu wawasae wanonodi ta 'omi geya nuwami wanonodi .
40012043	“ 'Eguma yaluyaluwa bi'i tai 'ebweuna 'enega 'iapwesa , tai 'ida bobo'ana , ta yaluyaluwa bi'i nina 'iabe tuga 'atamanaya 'iadadana besobeso be 'ina 'ebe eyawai'ata 'i'ebe'ebese ta geya'abo 'ilobaloba .
40012044	'Enega yaluyaluwa nina taunamo 'ena 'igwae , ‘ Nai 'ana 'ita yaila limana 'igu gimi'ebemiya 'ena . ’ 'Enega 'iila ga 'ebemiya nina 'ilobena kakaena ta siyasiyayonina ta gibugibubuna .
40012045	'Enega 'itauya ga yaluyaluwa site sebeni toto'umali 'ai'ailidi wate 'i'au'ewedima ga ma'enao silugu 'ebemiya nina 'enaya , ga nada ma'enao simiyana . 'Enega tai nina 'ina miya sigieto'umali 'ai'ailena , lowa nigeya nadigega . 'Omi 'epata gete wate nadigega to'umalimi ta 'imi 'ebe losalowa 'ida to'umali wawasae . ”
40012046	Yesu 'etamo boda 'ediya 'ionaona ta sinana be tasinao simai ga 'atamanaya sitoolo ta si'ebe'ebesa mwa'adega be 'ena sida ona .
40012047	'Enega 'ebweu tai aledi 'ime'ena Yesu 'ena .
40012048	Ga Yesu tai nina 'ina ona 'ie'isena , 'igwae , “ Yaita sana sinagu ta yaisigedi tasigwao ? ”
40012049	'Enega 'ana tomuliyao 'ediya 'ienimasusuya ta 'igwae , “ Gete taudi sinagu be tasigwao .
40012050	Manuna 'eguma yaisigedi Tamagu galewaya 'ina nuwanuwa simulimuliye , taudi tasigwao nai nuugwao nai sinagwao . ”
40013001	Gote 'asiyata nina 'enaya Yesu anuwa nina 'enega 'iapwesa ga 'idolo le'awaya ga 'imiyatowa .
40013002	'Enega boda sinabwana siegogonama 'enaya , ga 'ebweu waga 'idoedoe 'enaya 'igelu ga 'imiyatowa , ta pwalu le'awaya sitootoolo .
40013003	Ga e'ita yaudi 'i'ebwa'edi onasemalimaliyega , 'igwae , “ Tobagula 'ebweu 'ina bagulaya 'itauya , ga witi atuna 'ilelewanedi ,
40013004	ga 'aina atuna 'edaya sibe'u , 'enega manuwa si'itedi , ga simwa'uta ga si'enidi .
40013005	Ta 'aina atuna bwa'a logulegulewana 'enaya sibe'u , ta muliyega sitabwa manini , manuna bwa'a gidalina tuga ,
40013006	'enega ala 'itudimwedi ga si'oapelu , manuna lamudi nigeya bwa'a gonituna silobaloba .
40013007	“ Ta 'aina atuna kwakwakwala 'ediya sibe'u ga sitabwa enoenowa , ta kwakwakwala 'iewaiwai ga 'ididi emwawasidi .
40013008	Ta 'aina atuna bwa'a bobo'ana 'enaya sibe'u , ga sitabwama ga sisinabwa ga siuwa , 'enega 'aina atuna uwadi 'adi yau analedi , ta 'aina sikisiti , be wate 'aina teti .
40013009	“ 'Eguma matenami ona gete wada nono . ”
40013010	'Enega 'ina tononoyao siapwesama ga Yesu sieonena , sigwae , “ To'ase manuna onasemalimaliyega boda nidi 'ediya 'ue'ie'ita ? ”
40013011	'Enega Yesu 'igwae , “ 'Omi ni'atu Yaubada 'emiya 'itagwala be 'ina loina sola'ai'ailidi 'ana tomwalatoiyao , ta boda getedi nigeya .
40013012	'Eguma yaisigedi nadigega ma idi mwalatoi , 'iabe loeposeyana sinabwa wawasae siloba , ta esi 'eguma yaisigedi nigeya 'idi mwalatoimo ta to'ase nai 'ediya simiyami 'iabe maibo'ana siloseyedi .
40013013	Gete 'alena 'enega onasemalimaliyega yae'ie'ita 'ediya , manuna 'idi dune 'ediyega nigeya sida 'ita 'ai'aila , ta wate 'idi nono 'ediyega nigeya sida nuwasabwalena .
40013014	Tomota getedi manudi lowa Aisea 'igimisimana , 'igwae , ‘ Ma'etamo waenoenono ta geya'abo nuwami 'isabwasabwalena . Be wate wadunedune tuga , ta geya'abo sa'i wa'ita'ita .
40013015	Manuna tomota getedi 'idi nuwanuwao si'elokwani , ga tenadi 'itui , ta wate matadi 'ikebo . 'Abona nai matadiyega si'ita , ta tenadiyega sinono be sinuwa sabwalena , be 'eguya sida sanaila , be yagie bobo'anedi . ’
40013016	“ Ta 'omi ma imi gwausowala , manuna matamiyega wa'ita'ita ta tenamiyega wanonono .
40013017	Ona'ai'aila , yage getedi wa'ita'itadi ta wanononodi lowa palopitao be topalupaluyao nuwanuwadi sinabwana be sida 'itadi nai sida nonodi , ta nigeya silobalobadi .
40013018	“ 'Enega atu 'ana 'elelewana 'ana mwalatoi wada nono .
40013019	'Eguma yaita Yaubada 'ina loina tetelina 'inono namo , ta nigeya 'inuwanuwa sabwaleni , ma'etamo togieto'umali nina 'imamai be ona nidi tai 'atenega 'i'ewayauledi . Nate atu nidi sibe'ube'u 'edaya 'adi mwalatoi .
40013020	“ Ta wate atu nidi bwa'a logulegulewana 'enaya sibe'ube'u taudi tetela bobo'ana sinonoi ta ma idi gwausowala sitatagwala ,
40013021	ta nigeya lamudi 'ipa'apa'ala , 'enega tuta gidalina namo 'enaya sida miyami , be 'abo to tuta 'enaya tetela bobo'ana 'ana emisa manuna mwau nai etalauwala silobai , sibe'u manini .
40013022	“ Ta atu nidi kwakwakwala 'ediya sibe'uya taudi tetela bobo'ana sinonona , ta 'idi nuwanuwa bale'u be esaesa 'ana nuwanuwao 'ediyega tetela bobo'ana siloemwawasina , 'enega nigeya sawesawenaya be siuuwa .
40013023	“ Ta atuna nidi bwa'a bobo'ana 'enaya sibe'uya taudi tetela bobo'ana sinonona ga 'ana mwalatoi 'ediya 'imiyami ga uwadi bobo'adi sisa'udi . 'Aina uwadiyao analedi , ta 'aina sikisiti , ta 'aina teti . ”
40013024	'Enega onasemalimali 'ebweu wate Yesu 'i'ebwa'edi , 'igwae , “ Yaubada 'ina loina 'atuwa nadigega 'ebweu tai witi atuna bobo'adi 'ina bagulaya 'ilelewanedi .
40013025	'Enega boiboiya si'eno mwataya , ta 'ana talauwala 'ebweu 'imai bagulaya ga pwatula 'ana 'ita 'atuwa witi wate 'ilelewanedi witi 'ai'aila soladiya , ga muliyega 'itauya .
40013026	'Enega maibo'adi sitabwama ga siuwa ga pwatula nidi topaisewao si'ita lobedi .
40013027	'Enega 'inapwana nina 'ina topaisewao simai ga sieonena , ‘ 'Inapwana , atuna bobo'ana 'imu bagulaya lowa 'ulelewanedi , ta mwa'adega ga 'enega pwatula ma'ediyao sitabwa leleleyama ? ’
40013028	“ Ta tonibagula 'igwae , ‘ Nai 'agu talauwala 'ebweu 'ilelewanedi . ’ “ 'Enega 'ina toguinuwao siona , ‘ Mwa'adega ? Kapekapeyana be pwatula nidi 'adabu yauledi ? ’
40013029	“ Ta 'inapwana nina 'igwae , ‘ Tuwa ! Wasa'u be sitabwa leleleyama , manuna 'eguma watoo be pwatula wadabu yauledi , nai 'aina witi wate ma'ediyao wadabu egogonedi .
40013030	Ta tuta sesoi esiya 'enaya topaisewao yada eonadi be pwatula siegogone nuganedi be sibwagilidi ta 'enega sigabu yauledi , ta witi siegogonedi be 'igu anuwa masulaya siedododi . ”
40013031	'Ebweu wate onasemalimali 'i'ebwa'edi , 'igwae , “ Yaubada 'ina etoloina 'atuwa nadigega beno atuna 'ebweuna tai 'i'ewena ga bagulaya 'iasona .
40013032	Beno atuna gidalina tuga ta 'ina tabwa mulinaya 'iekaiwe be 'enega manuwao simama be nalinao 'ediya 'idi newa si'abidi . ”
40013033	'Ebweu wate onasemalimali 'i'ebwa'edi , 'igwae , “ Yaubada 'ina etoloina 'atuwa nadigega pwalawa 'ana 'ebe gieseseya . Gidalina tuga waine 'i'ewena ga pwalawa sinabwana ma'iyana 'i'einisina , 'enega maibo'ana 'iseseya . ”
40013034	Yesu 'ina ona getedi maibo'adi onasemalimali 'ediyega pwalu 'ie'itedi , manuna tauna tuta yauna onasemalimaliyega 'ie'ie'ita tomota 'ediya .
40013035	Gete 'enega palopita 'ina onaupaupa 'iapwesa , nate lowaenei 'igimisimanena , 'igwae , “ Onasemalimaliyega yada simana be to'ase Yaubada 'ikwaiyena bale'u 'ana mweluluwa'unu 'enega yada onaei . ”
40013036	'Enega Yesu pwalu 'ipilisinedi ga 'ilugu anuwaya , ta 'ina tononoyao simai ga 'ena sigwae , “ Onasemalimali pwatula bagulaya 'ana mwalatoi 'uda li'ami be 'ada nuwa sabwaleni . ”
40013037	'Enega Yesu 'igwae , “ Witi atuna 'ana tolelewana nate Tomota Natuna ,
40013038	ta bagula nate bale'u maibo'ana , ta witi nate taudi Yaubada 'ina loina 'ana tomuliyao , ta pwatula nate taudi to'umalina 'ana toguinuwao ,
40013039	ta pwatula 'ana tolelewana nate tauna Seitani , ta tuta sesoi nate tuta 'ana 'ebe losalowa , ta tosesoi taudi aniloseyao ,
40013040	be tuta 'ana 'ebe losalowa 'enaya toto'umalidi taudi 'atuwa pwatula sida egogonedi be sida gabu yauledi .
40013041	Ta Tomota Natuna 'ina aniloseyao 'ida etunedi be to'umalina 'ana toe'itao be 'ana toguinuwao sida egogonedima be 'ina 'ebeloina 'enega
40013042	sida ula apwesedi kaiwe 'ala'alasina solanaya , nate sena nina 'enaya tomota sida dedoi be sida esala'i'ita 'elouya 'enega .
40013043	“ Be muliyega topalupaluyao Tamadi 'ina 'ebeloina solanaya sida tuyayala , sinala nadigega . “ 'Eguma yaita matenana 'ida nono .
40013044	“ Yaubada 'ina loina 'atuwa nadigega esaesa sinabwana , lowa 'ebweu bwa'a 'enaya sikwaiyena ta 'ebweu tai 'ilobena , ga 'ikwaiya limena , 'enega ma ina gwausowala 'itauya ga 'ina gwegweyao maibo'adi 'iegimwaneyedi , ga 'adi maisa 'i'ewena ga bwa'a nina 'igimwanena .
40013045	“ Ta wate Yaubada 'ina loina 'atuwa nadigega to'une 'ebweuna mwali bobo'ana nuwanuwana .
40013046	'Enega 'ebweu mwali bobo'ana wawasae 'ilobena ga 'enega tauna 'ina bagi maibo'adi 'ipeledi be 'aene mwali nina bobo'ana wawasae 'ida 'ewa .
40013047	“ Ta wate Yaubada 'ina loina 'atuwa nadigega gomana tomota siyauyena olaya , ga mali iyana be mali iyana si'onedi ,
40013048	ga gomana nina 'imaa geyogeyoi ta silisina dabalaya , ga simiyatowa , ta iyana maibo'adi siweyalidi , be iyana bobo'adi gaeba 'ediya sisa'udi ta iyana to'umalidi siuledi .
40013049	Nadigega wate , tuta 'ana 'ebe losalowa 'enaya , aniloseyao sida ma be toto'umalidi sida weyalidi tobobo'adi 'ediyega ,
40013050	be sida ula apwesedi kaiwe 'ala'alasina solanaya , be 'ena sida dedoi ta siesala'i'ita 'elouya 'enega . ”
40013051	'Enega Yesu 'ienaidedi , 'igwae , “ Mwa'adega onasemalimali getedi maibo'adi wamwalatonidiya ? ” Ta sinono ga silotamo , sigwae , “ O ! ”
40013052	'Enega 'ieonedi , “ Gete tuga wada mwalatoni 'aene loina 'ana toe'itao 'eguma ni'atu Yaubada 'ina loina sipanaita 'ai'ailena , taudi 'atuwa nadigega 'ebweu tonianuwa 'ina gwegwe kadekadelidi ta auwaudi soladiya esaesa 'imiyami . ”
40013053	Yesu 'ina onasemalimali getedi 'ilosalonidi , ga sena gote 'ipilisinena ,
40013054	ga 'iila 'ina 'asaya , ta 'idi Anuwa Tapwalolo 'ena 'ilugu ga 'ie'itedi , ta tomota nuwadi 'iowana ga sigwae , “ Tai gete mane 'enega 'ina sinasinapu be 'ina guinuwa waiwaidi 'i'ewa'ewa ? ”
40013055	Ta wate sigwae , “ Nai tai gete to'abi'abi tuga natuna ? Ta sinana Meli , ta tasinao Yemesa be Yosepa be Saimoni be Yudasa ,
40013056	ta wate nuunao ma'edao tamiyami . Ta mwa'adega sana ga tai gete nadigega 'isinasinapu'esa ? ”
40013057	'Enega siguitoyasena . Ta Yesu 'ieonedi , 'igwae , “ Palopitao 'adi 'amayaba silobaloba mali 'asa 'ediya . Ta taudi 'idi 'asaya nai 'idi anuwaya nigeya 'adi 'amayabamo . ”
40013058	'Enega Yesu nada 'ina guinuwa waiwaidi nigeya yaudi 'iguiguinuwedi , manuna nigeya sida emisena .
40014001	Tuta gote 'enaya Elodi , tauna Galili 'ana toloina , Yesu 'ina guinuwa alena 'inonona ,
40014002	ga 'ina toguinuwao 'ieonedi , 'igwae , “ Nate tai nina tauna Yoni togiebapitaiso , ni'atu 'aene mwawasega 'itoolo limana ga 'enega ma ina waiwai 'iguiguinuwa . ”
40014003	Manuna lowa Elodi Yoni 'igiyaina ga 'iyonina ta deliya 'isa'una . Ta Yoni 'ana giyai 'alena nate 'ebweu waine 'ana esana Elodiasa , nate Elodi tasina Pilipi mwanena ,
40014004	ta Elodi 'iagina ga 'iaina , ta Yoni Elodi 'ieonena , 'igwae , “ Gote nigeya bubuna bobo'ana manuna tasiyo mwanena 'uaina . ”
40014005	Nate 'alena 'enega Elodi nuwanuwana be Yoni 'iloemwawasi , ta esi tomota yaudi Yoni si'awa palopitaena , 'enega Elodi 'imatauta ga nigeya Yoni 'iloeloemwawasi .
40014006	Muliyega Elodi 'ina 'asiyata tubuwa 'ana 'ebe nuwa'i'ita sagalina 'enaya boda siegogona , ga Elodiasa natuna mewainena boda matadiya 'ilausa ga Elodi 'igiegwausowalina .
40014007	'Enega Elodi gomagweine nina 'ena 'iona oboboma be 'aene 'abo to'ase nuwanuwana 'ida 'ebwa'e tuga , ta wate 'isawa tamatamana .
40014008	'Enega sinana 'iona gomagweine 'enaya ga 'enega gomagweine nina Elodi 'ieonena , 'igwae , “ Nuwanuwagu Yoni togiebapitaiso bulubuluna gaeba 'enaya 'usa'u be 'u'ebwa'egu . ”
40014009	'Enega Elodi 'inuwamwau sinabwana , ta tuwa tuga 'ina sawatamatamana 'inuwa'i'isina , ta boda ni'atu 'ina ona sinonona , 'enega 'itagwala ,
40014010	ta 'ina toguinuwao deliya 'ietunedi , ga Yoni 'otona si'upwena ,
40014011	ta bulubuluna gaebaya siusena ga sime'ena , ga gomagweine si'ebwa'ena . Ta gomagweine nina 'i'ewena ga 'itauyena sinana 'enaya .
40014012	Ta Yoni 'ana tomuliyao simai ga Yoni kokowana si'ewena , ga sisa'u 'ali'aliyena , ta muliyega sitauya Yesu 'ena , ga yage gete sisimanena .
40014013	Ta Yesu yage gete 'inonona , 'enega 'iapwesa ga waga 'igeluna ga 'itauya sena mwatui daitaya . Ta boda Yesu 'ina tauya alena sinonona , 'enega 'idi 'asa 'ediyega siapwesa ga 'edega sitauya Yesu 'enaya .
40014014	Ta tuta nina Yesu wagega 'isuya dabalaya pwalu sinabwana 'i'itedi , ga 'ina nuwa'ole'oleyega tole'oasao 'igiebobo'anedi .
40014015	Ta 'asuinuwanuwaya 'ina tononoyao simai ga Yesu sieonena , sigwae , “ 'Inapwana , sena gete mwatui daita ta 'iabe 'iguguyoi . 'Enega boda getedi 'uda etunedi be sida ila , be 'adi masula sida gimwane 'asa selabediya 'ediya . ”
40014016	Ta Yesu 'igwae , “ Geya'abo sitautauya , ta 'omi esi masula wa'ebwa'edi be si'a'a . ”
40014017	'Enega sigwae , “ Ya ! 'Ama masula nigeya yauna , nate namo beledi nima ta iyana 'eluwa . ”
40014018	Ta Yesu 'igwae , “ Beledi be iyana nidi wa'ebwa'egu . ”
40014019	'Enega pwalu 'iloinedi ga pwatulaya simiyatowa , ga beledi nima ta iyana 'eluwa 'i'ewedi , ta 'i'itatu'e galewaya , ga masula nidi manudi 'iona oboboma , ga muliyega beledi 'igitomwedi , ga 'ina tononoyao 'i'ebwa'edi ga taudi tomota 'ediya sieguyaiyedi .
40014020	'Enega maibo'adi si'ai ga gamwadi 'ipawa , ta masula tupwatupwadi siegogonedi , ga kodo tuwelo siloemaedi .
40014021	To'e'ai nidi tai dimo 'adi yau paibi tausani nadigega , ta wate iine be gogama yaudi nigeya sisawasawadi .
40014022	'Enega 'ina tononoyao 'iloinedi be wagaya sigelu be 'aene sinugana mali esenaya , ta tauna 'aene tomota maibo'adi 'iemataluwedi be siila 'idi 'asaya .
40014023	'Enega sigelu , ta Yesu pwalu 'ietunediya , ta muliyega tauna tebweuna 'oyaya 'itu'e sabi sidasida Yaubada 'ena . 'Enega ni'atu 'iboi , ta Yesu tebweuna namo 'imiyami .
40014024	Ta tonono nidi 'idi waga ni'atu sineyena ga sidolo bwagabwagaya , ga lisu sinabwana silobena ga 'idi waga 'ilobunibuni , ta wate yagila matadiyega 'imeema .
40014025	Ta tomwa uliulitaya Yesu ola debanega 'itauyama , ga 'ina tononoyao nidi selabediya 'iapwesa .
40014026	Gote 'ena 'ina tononoyao Yesu si'itena ola debanega 'imeemai , ga simatauta sinabwana , 'enega sinanala , 'idi nuwanuwa 'aene welabana si'itena .
40014027	Ta Yesu 'ieonedi , “ Geya'abo wamatamatauta . 'Abo'agu tuga , 'imi 'inapwana . ”
40014028	'Enega Pita 'iona , 'igwae , “ 'Inapwana , 'eguma ona'ai'aila 'oyo , 'ueonagu be ola debanega yawawa 'emuya . ”
40014029	Ta Yesu 'igwae , “ 'Umai . ” 'Enega Pita wagega 'imwa'uta ga ola debanaya 'itautauya Yesu 'enaya .
40014030	Tuta nina 'itautauya yagila sinabwana 'i'itena , ga 'imatauta , ta olaya 'idalala , ga 'ibwau , “ 'Inapwana , 'ulemegu ! ”
40014031	Ta Yesu 'ilomanini ga Pita 'igiyaina ta 'igwae , “ Toemisa gidaliyo , to'ase manuna 'uenuwanaluwa ? ”
40014032	'Enega siteluwa wagaya sigelu , ta yagila 'ipela .
40014033	Ga taudi waga 'ana tomiyanao sibwagobwago Yesu 'ena , ta sigwae , “ Ona'ai'aila , 'oyo Yaubada Natuna . ”
40014034	'Enega siabala sena Genesaleta 'enaya ga sisuya dabalaya .
40014035	Ta sena nina 'ana tomiyanao Yesu si'inanena , 'enega ale silelewanena 'idi 'asa maibo'ana 'ediya ga 'idi tole'oasao maibo'adi sime'edi Yesu 'enaya ,
40014036	ta sisidena , sigwae , “ 'Inapwana , kapekapeyana be tole'oasao getedi 'amu 'oama tupitupinamo sida gitoo ? ” Ga Yesu 'itagwala . 'Enega taudi 'ana 'oama sigitoona sibobo'ana .
40015001	Muliyega Palisiyao be loina 'ana toe'itao Yelusalemega simai Yesu 'ena , ga sieonena , sigwae ,
40015002	“ To'ase manuna 'imu tononoyao 'abo 'e'ai mulinaya nigeya nimadi sida 'utudi , nate tubudao 'idi loina sile'oale'oa ? ”
40015003	Ta 'ieonedi , “ 'Omi wate Yaubada 'ina loina wale'oale'oa , manuna tubumiyao 'idi bubuna wamulimuliyedi .
40015004	Yaubada 'ina loina 'eluwa getedi : 'ebweuna 'igwae , ‘ Tamayo be sinayo 'uda 'amayabedi ’ , ta 'eluwena wate 'igwae , ‘ 'Eguma yaita tamana nai sinana 'i'awa to'umaliyedi , 'ilobwenena be waloemwawasi . ’
40015005	Ta 'omi 'imi e'ita kabokabo , wagwae , ‘ 'Eguma yaita tamana be sinana 'ieonadi , 'igwae , “ 'Igu gwegweyao ni'atu yatagwaledi Yaubada 'enaya , 'enega nigeya sawesaweguya be yalememi ” ’ , 'enega 'imi nuwanuwa 'aene tai nina 'ina lema nai 'ina 'amayaba tamana 'enaya nigeya yage sinabwana .
40015006	Tubumiyao 'idi loina gete 'enega Yaubada 'ina loina waeyage besobesoena .
40015007	“ Ona'ai'aila 'omi tokabokabo . Lowaenei Aisea palopita manumi 'ionaupaupa 'ai'aila , tuta nina Yaubada 'ina ona 'isimanena , 'igwae ,
40015008	‘ Tomota getedi 'awadiyega si'ama'amayabegu ta 'atediyega nigeya ,
40015009	ta wate 'eguya sitapwalolo besobeso , manuna 'idi e'itao 'abo'agu nigeya 'eguyega , ta esi tomota tuga 'idi nuwenuwega . ’ ”
40015010	'Enega tomota 'ibwauyedima ga 'ieonedi , “ Ona gete wanono be wada mwalatoni 'aene
40015011	masula nidi 'awadega silugulugu nigeya sawesawenaya be sigiegie bailida ta esi ona nidi 'awadega siapweapwesama taudi esiya sigiebailida . ”
40015012	'Enega 'ina tononoyao Yesu 'ena simai ga sieonena , “ 'Inapwana , 'unonona 'aene Palisiyao 'imu ona gete manuna ni'atu sinuwa mwau . ”
40015013	Ta Yesu 'igwae , “ Kaiwe nidi Tamagu nigeya 'iasoasodi , ma'etamo 'idabu yauledi .
40015014	Ta tuwa tuga , Palisiyao nidi sida miyami 'ana laba sibebe'u , manuna taudi toanuganao matakebokebodi , be 'eguma gosediyao matakebokebodi sianuganedi , 'iabe maibo'adi gaulaya sibebe'u . ”
40015015	'Enega Pita 'ilolagata ga 'igwae , “ Onasemalimali gete 'ana mwalatoi 'uda li'ami 'emaya . ”
40015016	Ta Yesu 'igwae , “ Nai 'omi wate 'etamo nuwami nigeya 'isabwasabwalena ,
40015017	'enega nigeya wamwalamwalatoni 'aene to'ase 'awadega 'ilugulugu gamwadaya 'itatauya , be muliyega 'itatauya sumwana 'enaya .
40015018	Ta esi to'ase tomota 'awadiyega siapweapwesama nate 'atediyega simeema ta sigiegie bailidi ,
40015019	nate nuwanuwa to'umalidi be loemwawasa be loelata be sogala be 'ipwala be onakabokabo be sinala be .
40015020	Yage getedi 'ediyega tomota 'igiegie bailidi , ta 'abo nimada geya'abo ta'utu'utudi tuta 'e'ai 'enaya , nate yaluyaluwada geya'abo 'igiegie baili . ”
40015021	'Enega Yesu sena nina 'ipilisinena ga 'itauya Taiya be Saidoni senadiyao 'ediya .
40015022	Ta sena nina 'enega Kenani wainena 'ebweu 'iapwesa ga Yesu 'ieonena , 'igwae , “ 'Inapwana , 'oyo Debida 'ina susu , 'uda 'atenuwa 'ole'oleyegu , manuna natugu mewainena ni'atu yaluyaluwa bi'i 'igiekabaleyena , ”
40015023	Ta Yesu waine nina 'ina bwau nigeya 'ie'ie'isa , 'enega 'ina tononoyao simai ga Yesu sisidena , sigwae , “ Waine nina 'ue'idi'idiye be 'itatauya , manuna 'ibwaubwau wawasae . ”
40015024	Ta Yesu 'igwae , “ 'Abo'agu yamai sipi kwanikwanidi Isileli namo 'ina 'ebeloina solanaya manudi . ”
40015025	Ta esi waine nina 'imai ga Yesu matanaya 'i'aetulasa , ta 'igwae , “ 'Inapwana 'uda lemegu . ”
40015026	Ta Yesu 'iona , “ Nigeya sawesawenaya be gogama 'adi masula ya'ebwaya kedewa 'ediya . ”
40015027	Ta waine nina 'igwae , “ 'Inapwana , nate ona'ai'aila . Ta mwa'adega masula mugumuguna 'abo sibebe'u 'inapwana 'ina 'ebe 'e'ai 'enega , sawesawenaya be 'ina kedewao si'a'ani ? ”
40015028	'Enega Yesu waine 'ina ona nina 'ie'isena , 'igwae , “ Waine , 'oyo sa'i toemisa 'ai'aila . 'Enega gete tuga 'imu emisa nina uwana 'ida apwesa . ” Ta tuta gote 'enaya waine nina natuna 'ibobo'ana limana .
40015029	'Enega Yesu sena nina 'ipilisinena ga 'iawadawada'e Galili olana le'awinega , ga 'oyaya 'itu'e , ga nada 'imiyatowa .
40015030	Ta boda sinabwana silagama ga 'idi tole'oasao sime'edi , taudi tolopegoi be , taudi esilae 'ediyega sinenetaya be , tomata kebokeboyao be , toekabaleyao be 'aidi tole'oasao wate Yesu selabenaya sisa'udi ga 'igiebobo'anedi .
40015031	'Enega pwalu nidi si'itedi toekabaleya sionaona be sinonono , be taudi esilae 'ediyega sinenetaya sibobo'ana limana , be tolopegoi sitautauya palupalu , be tomata kebokebo matadi si'esasedi . 'Enega boda nidi sinuwa owana , ga me Isileli 'idi Yaubada nina situpuna .
40015032	'Enega Yesu 'ina tononoyao 'ibwauyedima ga 'ieonedi , “ Boda getedi ya'atenuwa 'ole'oleyedi , manuna ni'atu 'asiyata 'etoi bada ma'egwao 'amiyami ta nigeya 'adi masulamo , ta geya nuwagu be mabotanidi yaetune iledi 'abona nai 'edaya sitatai . ”
40015033	Ta 'ina tononoyao sieonena , sigwae , “ Sena getei mwatui daita , ta mwa'adega pwalu sinabwana getei 'adi masula taloba'ese ? ”
40015034	'Enega Yesu 'ienaidedi , 'igwae , “ 'Eisa 'ami belediyao simiyami ? ” Ga sigwae , “ Beledi sebeni ta 'aina iyana gidalidi . ”
40015035	'Enega boda 'iloinedi ga bale'uya simiyatowa .
40015036	Ga beledi sebeni be iyana nidi 'i'ewedi ga manudi 'iona lokagutoki Yaubada 'ena ga 'igitomwedi , ta 'i'ebwa'edi 'ina tononoyao 'ediya , ga taudi sieguyaiyedi boda nidi 'ediya .
40015037	Ta maibo'adi si'ai ga gamwadi 'ipawa , ga muliyega masula tupwatupwadi siegogonedi ga kodo sebeni siloemaedi .
40015038	To'e'ai nidi tai dimo 'adi yau powa tausani , ta wate iine be gogama yaudi nigeya sisawasawadi .
40015039	Muliyega pwalu 'ietunedi ga siila limana , ta Yesu wagaya 'igelu , ga Magadani senanaya 'itauya .
40016001	'Ebweu tuta 'enaya 'aidi Palisiyao be Sadusiyao simai ga Yesu sienaidena , sabi toona , ga sieonena , “ Kapekapeyana be we'iwe'iyaya 'ebweu 'uda guinuwe be 'ada 'awa'ai'aile 'aene 'imu waiwai Yaubada 'enega 'imai ? ”
40016002	Ga Yesu 'iona , “ 'Omi 'abo sinala wa'ita 'isugusuguwa be galewa 'ebwaga 'enega 'ibweyalina , ni'atu wamwalatonina 'aene 'iabe mali 'asiyata 'enaya 'oelaa bobo'ana .
40016003	Ta 'abo gonagonaya galewa bweyabweyalina ta gaigaina wa'itai , nate wasinapu 'aene kwau 'imeema . Ga nate ona'ai'aila we'iwe'iyaya nidi 'oelaa manudi 'adi mwalatoi ni'atu wamwalamwalatonidi , ta esi we'iwe'iyaya gete tuta nidi manudi nigeya wamwalamwalatonidi .
40016004	'Epata gete 'omi to'umalimi ta sogala 'alemi , nate 'alena we'iwe'iyaya wa'ebe'ebese be 'aene 'ediyega wada mwalatoi 'ai'ailigu 'aene Yaubada 'enega yamai , ta geya'abo sa'i we'iwe'iyaya nidi wa'ita'ita . Nate namo Yona manuna wanuwa'i'isi , tauna tuga we'iwe'iyaya manumi . ” 'Enega Yesu 'ipilisinedi ga 'itauya .
40016005	'Enega mali esenaya siabala , ta 'ina tonono nidi 'adi 'abwaga nigeya si'ewa'ewadi , manuna sinuwa pupuledi .
40016006	Ga nada Yesu 'ieonedi , “ Palisiyao be Sadusiyao 'adi beledi 'ana 'ebe gieseseya 'enega wa'ita'i'isimi . ”
40016007	'Enega tonono nidi taudimo 'ediya sigwae , “ Nai Yesu 'ina ona 'alena getei manuna 'ada 'abwaga tanuwa pupulena . ”
40016008	Ta Yesu 'idi nuwanuwa ni'atu 'imwalatonina , 'enega 'ieonedi , “ To'ase manuna waonaona 'aene nigeya 'ami 'abwagamo ? Nate nigeya manuna yaonaona . Nigeya waemiemisa 'ai'aila , aga ?
40016009	Nigeya sana wanuwa sabwalena tuta nina beledi nima 'ediyega tomota paibi tausani yae'enidiya , ta masula 'ana tupwa maibo'ana waegogonedi ,
40016010	ga 'enega kodo yaudi waloemaedi ? Tomota wate powa tausani beledi sebeni 'ediyega yae'enidiya ta 'ana tupwa maibo'ana waegogonedi ga kodo yauna 'ediyega waloemaedi ?
40016011	'Enega to'ase manuna ga nigeya wanuwanuwa sabwalena 'aene nigeya masula manuna yaonaona ? Ta esi Palisiyao be Sadusiyao 'idi 'ebe gieseseya 'enega wa'ita'i'isimi . ”
40016012	Gote 'ena nuwadi 'isabwalena 'aene nigeya beledi 'ai'aila 'ana 'ebe gieseseya manuna 'ionaona , ta esi Palisiyao be Sadusiyao 'idi e'itao 'ediyega sida 'ita'i'isidi .
40016013	'Enega Yesu 'imai Sisalia Pilipai senanaya ga 'ienaida 'ina tononoyao 'ediya , 'igwae , “ Mwa'adega tomota 'idi ona 'abo'agu Tomota Natuna manugu , 'aene 'abo'agu yaita ? ”
40016014	'Enega sigwae , “ 'Aina tomota siona 'aene 'oyo Yoni togiebapitaiso , ta 'aina tomota siona 'aene 'oyo Ilaitiya , ta 'aina siona 'aene 'oyo Yelemaiya nai gimipalopita 'ebweu tuga . ”
40016015	Ga Yesu 'ienaidedi , 'igwae , “ Ta 'omi mwa'adega 'imi nuwanuwa 'aene 'abo'agu yaita ? ”
40016016	'Enega Saimoni Pita 'ilolagata ga 'igwae , “ 'Oyo To'etoseyana Yaubada mayawasina natuna . ”
40016017	Ta Yesu Pita 'ieonena , 'igwae , “ Saimoni , Yona natuna , 'oyo ona'ai'aila togwausowala 'ebweu , manuna 'imu mwalatoi gete nigeya tomota 'ediyega , ta esi Tamagu galewaya 'ina mwalatoiyega 'i'ebwa'emu .
40016018	Ta wate yaeonayo 'aene 'amu esana Pita , ta 'oyo gulewa , be 'emuya 'igu ekalesiya yada 'abi , be 'enega geya'abo bubuna to'umalina 'iewaiwai 'igu ekalesiya nina 'ena .
40016019	Ta wate 'ebeloina galewaya 'ana 'ebe gigege ya'ebwa'eyo , be to'ase bale'uya 'ugibode , galewaya wate sigibode , ta wate 'abo to'ase bale'uya 'ugigege , galewaya wate sigigege . ”
40016020	Gote 'ena Yesu 'ina tononoyao 'iloina pa'aledi , 'igwae , “ Geya'abo 'ebweu yaita 'ena wasimasimanegu 'aene 'abo'agu To'etoseyana nina . ”
40016021	Tuta gote 'enaya Yesu 'ie'ale ga 'ina tononoyao 'ie'itedi , 'igwae , “ 'Ilobwenena be yatatauya Yelusalema be nada 'elouya yaudi yada lobadi , 'inapwanao be totaliyao sinabwadi be loina 'ana toe'itao 'ediyega , be gote 'ena siloemwawasigu , ta 'asiyata 'etonina 'enaya Yaubada 'ida gietoolo limagu . ”
40016022	'Enega Pita Yesu ma'alenaya 'itauyena , ga 'i'enapa'alina , 'igwae , “ 'Inapwana , yage gete geya'abo 'emuya 'iapweapwesa ! ”
40016023	Ta Yesu 'iasakowasi ga 'iona Pita 'enaya , 'igwae , “ 'Oyo Seitani , gete tuga 'upilisinegu ! Geya'abo 'u'eto'etobodegu ! 'Imu nuwanuwa tomota 'idi nuwanuwa , ta nigeya Yaubada 'ina nuwanuwa nadigega . ”
40016024	Muliyega Yesu 'ina tononoyao 'ieonedi , 'igwae , “ Yaita 'eguma nuwanuwana be 'imuliyegu , 'ilobwenena be tauna 'ina nuwanuwa 'ida guitoyase , be tauna 'ana kelose 'i'aali , be 'enega 'imwamwawasa , nate nadigega 'agu muliya nina 'ana 'eda .
40016025	“ Ta 'eguma yaita yawasina 'iegagale , ma'etamo yawasi nina 'iloseye . Ta 'eguma yaita yawasina manugu 'itagwale be 'imwamwawasa , tauna 'iabe yawasina bobo'ana 'iloba .
40016026	“ 'Eguma 'ida esaesao bale'uya sinabwa wawasae talobadi , nate yage besobeso , ta esi yage sinabwana nate yawasida bobo'ana . Manuna 'eguma yawasida bobo'ana taloseyedi , nigeya 'ebweu wate 'ana lopa'elu 'imiyami .
40016027	“ Ma'etamo 'abo'agu Tomota Natuna yaila limanama , be Tamagu 'ina esaesa tuyatuyayalina 'enega yailama , ta wate aniloseyao ma'egwao , be tomota 'idi guinuwao 'adi e'isa ya'ebwa'edi .
40016028	“ Yaona 'ai'aila 'emiya 'aene tomota 'aimi geya'abo wamwawamwawasa 'ana laba 'abo'agu , Tomota Natuna , yailama sabi loina be 'ena wa'ita limagu . ”
40017001	'Asiyata sikisi mulinaya Yesu 'ina tononoyao 'etoi 'i'au'ewedi , ga ma'enao situ'e 'oya 'ebweu kesolana 'ena . Tonono nidi taudi Pita be Yemesa matasina Yoni .
40017002	Tuta nina 'idi miya 'oyaya Yesu maninina si'itena tuyayalina 'atuwa sinala 'ana 'ita , ta 'ana 'oama 'iwakeke 'atuwa maedana 'isaesae .
40017003	Ta wate Mosese be Ilaitiya siapwesama ga Yesu nina ma'edi si'awa'awagwae .
40017004	'Enega Pita 'ilolagata ga Yesu 'ieonena , 'igwae , “ 'Inapwana , 'ida miya gete nadigega bobo'ana , 'enega 'ilobwenena be 'eguma 'utatagwala yoeyoe 'etoi ya'abidi be 'ebweu 'oyo manuyo , ta 'ebweu Mosese manuna , ta 'ebweu Ilaitiya manuna . ”
40017005	Pita 'ina ona ma'etamo nigeya 'ilosalosaloni ta pwana maedanina 'italaekabobodi , ta pwana 'enega 'enana 'ebweu sinonona , 'igwae , “ Gete natugu bobo'ai'ailina , tauna manuna yagwausowala sinabwana , 'enega 'ina onao wada nonodi . ”
40017006	Ta tonono nidi ona nina sinonona ga ma idi matauta sibe'u sanamwa'uta ,
40017007	ga Yesu 'imai ga 'igitoodi , 'igwae , “ Watoolo . Geya'abo wamatamatauta . ”
40017008	'Enega sisanatu'e ga Yesu tebweuna namo 'itootoolo si'itena .
40017009	'Enega 'oyega siebuebusima ga Yesu 'iloinedi , 'igwae , “ Yage nidi ni'a wa'itedi geya'abo tomota 'ediya wasimasimanedi ga 'ana laba 'abo'agu Tomota Natuna mwawasega yatoolo limana . ”
40017010	Ga Yesu 'ina tononoyao 'ena sienaida , sigwae , “ To'ase manuna loina 'ana toe'itao siona 'aene Ilaitiya 'igimi nuganama , be muliyega To'etoseyana nina 'imama ? ”
40017011	Ta Yesu 'igwae , “ O nadigega , Ilaitiya 'aene 'ida giminuganama be 'enega yage maibo'adi 'ida giepaepaludi .
40017012	Ta sa'i Ilaitiya nina ni'atu 'imai saba , ta tomota nigeya si'ina'inana ta esi siguinuwa besobeso 'enaya to'ase 'idi nuwena nadigega , 'iabe wate 'abo'agu Tomota Natuna nadigega 'eguya sibubuna'esa . ”
40017013	'Enega tonono nidi gote 'ena sinuwena 'aene Yesu Yoni togiebapitaiso manuna 'ionaona .
40017014	'Enega Yesu ma ina tononoyao simwa'uta boda 'ediya , ta 'ebweu tai 'imai ga 'i'aetulasa Yesu matanaya ,
40017015	ta 'igwae , “ 'Inapwana , natugu 'uda 'atenuwa 'ole'oleyei be 'uda giebobo'ane , manuna tuta yauna 'ana lobwebwai manuna 'itaitai , ta bwalana siuyauya sinabwana , ta 'aina tuta 'ediya 'awesabelulu 'enaya 'ibe'ube'u , ta 'aina tuta bwasi ni'u 'ediya 'ibe'ube'u .
40017016	Ta 'imu tononoyao 'ediya yame'ena , ta nigeya sawesawediya be sigiebobo'ane . ”
40017017	'Enega Yesu 'ieonedi , “ 'Omi sana mwa'adega ? Ga debami pa'ala yaita ! Nai nigeya waemiemisegu , aga ? Ni'atu 'imi debapa'ala 'enega yalo'ame'ame . Baga , gwama nina wame'e 'eguya be ya'ita . ”
40017018	'Enega Yesu yaluyaluwa bi'i 'iloinena ga lobwebwai gwama nina 'enega 'iapwesa ga 'ibobo'ana limana .
40017019	Muliyega Yesu 'ina tononoyao simai ga taudimo Yesu ma'enao , ta sieonena , sigwae , “ 'Inapwana , mwa'adega 'abo'ama ga nigeya sawesawemaya be yaluyaluwa bi'i 'aula apwese . ”
40017020	Ga Yesu 'igwae , “ Manuna 'imi emisa nenetana . Yaona'ai'aila 'eguma 'imi emisa 'ana waiwai beno atuna nadigega , ma'etamo 'oya gote 'ena wagwae , ‘ Gete 'enega 'umiya dolo ’ , 'iabe 'ida ematamatana tuga . Nadigega wate yage maibo'ana sawesawemiya be waguinuwedi . ”
40017022	Muliyega Galili 'ena simiyami , ga Yesu 'iemataluwedi , 'igwae , “ 'Abo'agu Tomota Natuna , ta ma'etamo 'agu tosipupu 'ida 'ebwayaegu 'agu talauwalao 'ediya
40017023	be siloemwawasigu , be 'asiyata 'etonina 'enaya Yaubada 'igietoolo limagu . ” Yesu 'ina simana gete manuna sinuwamwau 'ai'aila .
40017024	Muliyega sitauya Kapaneumi 'enaya , ta takisi Anuwa Tabu manuna 'ana toegogonao simai ga Pita 'ena sigwae , “ Mwa'adega , sawesawenaya be 'imu toe'ita nina 'itakisi , nai nigeya ? ”
40017025	Ta Pita 'igwae , “ O , 'iabe 'ina takisi 'isa'u . ” 'Enega Pita 'iilama anuwaya , ta Yesu Pita 'ieonena , 'igwae , “ Saimoni , to'ase 'imu nuwena toloinao bale'uya manudi , yaisigedi 'ediyega takisi si'ewa'ewa ? taudi natudiyao 'ediyega ? nai mali tomota 'ediyega ? ”
40017026	'Enega Pita 'igwae , “ Mali tomota 'ediyega . ” Ga Yesu wate 'iona limana , 'igwae , “ Ona'ai'aila ! Ta esi taudi natudiyao nigeya 'adi mwaumo .
40017027	Ta geya'abo taloogwautoyasa , 'abona nai 'edaya sinuwamwau . 'Enega gete tuga bani 'u'ewa be 'udolo le'awaya be 'abo gimiiyana 'ulisi , 'awana 'ugigege be solanega mani 'u'ewenama be 'u'ebwa'edi , nate 'oyo be 'abo'agu 'ida takisi , sawesawedaya . ”
40018001	Tuta gete 'enaya Yesu 'ina tononoyao simai ga sieonena , sigwae , “ 'Inapwana , yaita toloetana Yaubada 'ina loina solanaya ? ”
40018002	'Enega Yesu gwama 'ebweuna 'ibwauyenama , ga gwama nina gamwagamwanidiya 'ietoolona ,
40018003	ta 'ieonedi , “ Yaona'ai'aila yaisigedi 'omi 'eguma 'imi nuwamwa'uta gwama gete nadigega , 'omi toloetana Yaubada 'ina loina solanaya , ta 'abo nigeya wanuwanuwa'ebuni be gogama gidalidi nadigega , geya'abo sa'i walugulugu 'ina 'ebeloina 'enaya .
40018004	
40018005	“ 'Enega 'eguma 'ebweu tomota gwama gete nadigega 'i'au'ewa manugu , tauna 'abo'agu wate 'i'au'ewegu .
40018006	Ta esi 'eguma yaita 'itoo be 'agu toemisao gogama getedi 'ediyega 'ebweuna 'igie be'uyei , tai nina nai waine nina 'ilobwenena be gulewa sinabwana 'otonaya silosipwa be magulewana siula mwa'ute ni'uya be 'idalala .
40018007	“ 'Omi me bale'u nuwa'ole'olemi sa'i , manuna 'ebe be'u yaudi simiyami . Ona'ai'aila 'ilobwenena be 'ebe be'uyao bale'uya sida miyami , ta esi 'eguma tai 'itoo be gosenao 'igie be'uyedi , ma'etamo tai nina 'ito'umali 'ai'aila .
40018008	“ Ta 'eguma nimayo nai 'aeyo 'igie be'uyeyo 'ilobwenena be 'u'upwa yauledi . Nigeya 'ana to'umalinamo 'eguma manima 'upwa'upwayo nai ma imu lopegoi ta yawasiyo bobo'ana 'uloba . Ta esi to'umali wawasae 'emuya 'eguma manima luwaluwayo be ma'ae luwaluwayo siula mwa'uteyo kaiwe 'ala'alata atayana 'enaya .
40018009	“ Matayo wate nadigega 'eguma 'igie be'uyeyo 'u'iwa yaule tuga , manuna nigeya 'ana to'umalinamo 'eguma mamata 'ebwe'ebweuyo ta yawasiyo bobo'ana 'uloba . Ta esi to'umali wawasae 'emuya 'eguma mamata luwaluwayo siula mwa'uteyo 'asagabugabu 'enaya .
40018010	“ Gogama gete nadigega geya'abo 'ebweuna 'ediyega wae'idi'idiye . Ona'ai'aila , gogama nidi 'idi aniloseyao tuta maibo'ana galewaya Tamagu matanaya simiyami , ta siduneduneye .
40018012	“ Ta mwa'adega 'eguma tai 'ina sipiyao 'adi yau analedi , ta 'ebweuna 'ediyega 'itauyagesi be 'ikwakwani , 'iabe nainiti naini nidi 'oyaya 'iasa'udi be kwanikwanina nina 'i'ebesei , aga ?
40018013	Ta 'abo 'iloba limai , ona'ai'aila 'iabe 'ina gwausowala sinabwa wawasae . Ta esi site nainiti naini nidi bobo'adi nigeya manudi 'igwaugwausowala wawasae .
40018014	'Enega gete tugai wada mwalatoni 'aene Tamagu galewaya geya nuwana be gogama getedi 'ediyega 'ebweu yaita 'iesiesilae .
40018015	“ Ta 'eguma tasiyo to'umalina 'iguinuwe 'emuya , 'utoo be wateluwa namo 'ina to'umalina nina wagiepaepalu , be 'eguma 'enayo 'inono , bobo'ana , nate ni'atu waegosigosiyana limana .
40018016	Ta 'eguma geya nuwana be 'enayo 'inonoi , tomota 'ebweuna nai 'eluwa wate 'u'ewadi be ma'emiyao tasimuna 'enaya waona be 'ina to'umalina 'ana 'ai'aila 'ida nuwasabwaleni .
40018017	Ta 'eguma tuga geya nuwana be 'inonomi waona apwesa toekalesiyao 'ediya , be 'eguma geya nuwana wate toekalesiyao 'idi ona 'inonodi , wada guitoyase tuga be 'imiya apwesa nadigega takisi 'ana toegogonao .
40018018	“ Yaona'ai'aila to'ase 'abo bale'uya wayonidi , yage nidi galewaya 'iabe wate siyonidi . Ta wate to'ase 'abo bale'uya wali'amidi 'iabe yage nidi wate galewaya sili'amidi .
40018019	“ Gete tuga yaeonami 'aene 'eguma yaisigedi siteluwa 'emiyega bale'uya sitatagwala 'ebweu yage manuna be manuna sisidasida Tamagu galewaya 'enaya , 'ida guinuwa tuga .
40018020	Manuna 'eguma 'ebweu sena 'enaya 'eluwa nai 'etoi tomota 'agu esanega simiya egogona , 'abo'agu wate gamwagamwanidiya yamiyami . ”
40018021	'Enega Pita 'imai ga Yesu 'ieonena , 'igwae , “ 'Inapwana , 'eguma tasigu tuta yauna 'eguya to'umalina 'iguiguinuwei , ma'eisa sawesawenaya be 'ina to'umalina nina yanuwataudi , masebeni , nai 'eisa ? ”
40018022	Ga Yesu 'iona , “ Nigeya masebeni namo , ta esi tomoyauyau .
40018023	Manuna Yaubada 'ina loina 'atuwa kini 'ebweuna , tauna nuwanuwana be 'ina toguinuwao 'idi lowaga siyotuli 'enaya .
40018024	'Enega 'ie'ale ga tai 'ebweuna sime'ena 'ina lowaga teni tausani kina ,
40018025	ta nigeya sawesawenaya 'iyotuli , 'enega 'inapwana nina 'iloina be 'aene tai nina mwanena be natudiyao be 'idi gwegweyao maibo'adi siegimwanedi , be 'adi maisa toloina nina 'ida 'ewa toguinuwa nina 'ina lowaga manuna .
40018026	Ta toguinuwa nina ma ina nuwamwau 'i'aetulasa ga 'isidasida 'enaya , 'igwae , ‘ 'Inapwana 'uda 'atenuwa 'ole'oleyegu be ma'etamo 'igu lowaga maibo'ana yada yotuli . ’
40018027	'Enega 'inapwana 'i'atenuwa 'ole'oleyena ga 'ina lowaga maibo'ana 'inuwatauna , ta 'enega toguinuwa nina 'iapwesa .
40018028	“ 'Iapwesa ga gosiyana 'ebweuna 'ilobena , ta gosiyanana 'ina lowaga toea analedi namo , ga gosiyana 'otonaya 'igiyaina ga 'ididigena , 'igwae , ‘ Gete tuga 'imu lowaga 'eguya 'uyotuli ! ’
40018029	'Enega gosiyanana 'i'aetulasa ga 'enaya 'isida , 'igwae , ‘ 'Uda 'atenuwa 'ole'oleyegu tuga be ma'etamo 'imu lowaga maibo'ana yada yotuli . ’
40018030	Ta gosiyana 'enana nigeya 'inoono ta deliya 'isa'una be 'aene nada 'ida miyami be 'ana laba 'ina lowaga maibo'ana 'iyotuli .
40018031	“ Ta toguinuwao nidi gosediyao yage nina si'itena , 'enega sinuwamwau sinabwana , 'enega sitauya 'idi 'inapwana 'enaya ga siteluwa nidi sisimanedi .
40018032	'Enega 'inapwana nina 'ina toguinuwa 'ibwauyenama ga 'ieonena , 'igwae , ‘ 'Oyo toguinuwa to'umaliyo , manuna 'imu sida 'atenuwa 'ole'oleyega 'imu lowaga maibo'ana yanuwataudi ,
40018033	'enega 'oyo wate 'ilobwenemu be gosiyamuna 'uda 'atenuwa 'ole'oleye be 'ina lowaga wate 'uda nuwatau . ’
40018034	“ 'Enega 'inapwana nina 'igamwasowala 'ai'aila ga deli 'ana to'ita'i'itao 'iloinedi ga toguinuwa nina deliya sisa'una be 'aene nada 'ida miyami be 'ana laba 'ina lowaga maibo'ana 'ida yotula egumwalidi . ”
40018035	'Enega Yesu 'ina ona 'ilosalonina , 'igwae , “ Tamagu galewaya wate 'emiya 'ida guinuwa nadigega , 'eguma tasimiyao geya'abo wa'ate'atenuwa 'ole'oleyedi be 'idi loegesiyao wanuwanuwataudi . ”
40019001	Yesu 'ina e'ita nidi 'ilosalonidi ga sena Galili 'ipilisinena ga Yudia 'ina senaya 'ilugu , nate bwasi Yolidani mali esenaya .
40019002	Ta boda wate sinabwana Yesu simuliyena ga nada 'idi tole'oasao 'igiebobo'anedi .
40019003	'Enega Palisiyao simai ga nuwanuwadi be Yesu sitoo , 'enega 'ena sienaida , sigwae , “ 'Inapwana , kapekapeyana be 'aina loegesi manudi tai mwanena 'isa'ilei ? ”
40019004	Ta Yesu 'igwae , “ Buki Tabu 'ena 'eto'etoladina ni'atu wamwalatonina 'aene tuta 'ana 'ebe e'ale 'enaya Tomweluluwa nina tomota 'eluwa 'imweluluidi , me'olotona ta mewainena ,
40019005	ga 'igwae , ‘ Gete 'alena 'enega tai tamana be sinana 'ida pilisinedi be mwanena ma'iyana simiyaluwa , be siteluwa nidi oodi 'ebweuna tuga . ’
40019006	Lowa siteluwa nidi simiya dumaduma ta gete tuga ni'atu sie'ebweu . Yaubada ni'atu 'iemiya luwedi 'enega geya'abo 'ebweu yaita 'iemiya dumedumedi . ”
40019007	'Enega siona , sigwae , “ To'ase manuna Mosese 'iloina 'aene tai sawesawenaya be pwepwai 'ena 'ina guitoyasa 'isimane be mwanena 'i'ebwa'e be 'enega 'isa'ile ? ”
40019008	Ta Yesu 'igwae , “ Nate 'imi debapa'ala 'enega Mosese 'itagwala 'emiya be mwanemiyao nadigega wasa'ila'esedi , ta esi gimi tutaya nigeya wate tagwala sa'ila manuna 'imiyami .
40019009	Ta yaeonami 'aene 'eguma tai 'ebweu mwanena nigeya 'iloeloegesi ta tai tuga 'isasa'ila be 'iaibala mali waine 'ena , nate 'ina loelata . ”
40019010	'Enega 'ina tononoyao sieonena , sigwae , “ 'Eguma tai mamwanena 'adi loina gete nadigega 'ilobwenena be geya'abo tai be waine siaiai . ”
40019011	Ta Yesu 'igwae , “ E'ita gete nigeya tomota maibo'adi manudi , ta 'eguma Yaubada mwalatoi 'i'ebwaya 'aina tomota namo 'ediya sida mwalatoni
40019012	'aene 'aina 'oloto 'idi tubuwa'unu 'enega nigeya sawesawenaya be siai , ta 'aina 'oloto si'ewedi 'enega nigeya sawesawediya be siai , ta wate 'aidi 'oloto Yaubada 'ina loina manuna taudimo si'etobodedi be geya'abo siaiai . 'Eguma yaita ona gete sawesawenaya be 'imwalatoni , ma ina mwalatoi 'ida nuwasabwaleni . ”
40019013	'Enega tomota gogama sime'edi Yesu 'enaya be 'aene 'ida gitoodi be manudi 'ida sidasida Yaubada 'ena . Ta 'ina tononoyao esi gogama nidi si'etobodedi .
40019014	Ta Yesu 'igwae , “ Geya'abo gogama wa'eto'etobodedi ta esi wada tagwaledi be 'eguya sida mai , manuna gogama getedi nadigega Yaubada 'ina 'ebeloina 'ilobwene 'ai'ailedi . ”
40019015	'Enega Yesu gogama nidi 'igitoodi ga muliyega 'ipilisinedi .
40019016	Muliyega 'ebweu tai Yesu 'ena 'imai ga 'igwae , “ Toe'ita , to guinuwa bobo'ana yada guinuwe be 'enega yawasigu ataya yada loba ? ”
40019017	Ta Yesu 'igwae , “ To'ase manuna guinuwa bobo'adi manuna 'uenaida 'eguya ? Manuna 'ebweuna namo tobobo'ana 'imiyami , 'enega 'abo nuwanuwayo be yawasiyo ataya 'uloba 'ilobweneyo be tauna 'ina loinao 'umuliyedi . ”
40019018	Ga tai nina 'ienaida , 'igwae , “ To loina ? ” Ta Yesu 'igwae , “ Geya'abo loemwawasa ; geya'abo loelata ; geya'abo 'ipwala ; geya'abo simana kabokabo ;
40019019	ta tamayo be sinayo 'uda 'amayabedi ; be wate gosemwao 'uda obobomedi nadigega tauyo 'amu oboboma . ”
40019020	Ga tubuwao nina 'igwae , “ Loina getedi maibo'adi yamuliya 'ai'ailedi , ta to'ase wate yada guinuwe ? ”
40019021	Ta Yesu 'igwae , “ 'Eguma nuwanuwayo be adeliyo maibo'ana bobo'ana , 'uila 'imu 'asaya be 'imu gwegwe maibo'adi 'uegimwaneyedi be 'adi maisa 'ueguyaiyedi togomabeso 'ediya , ta 'enega 'umama be 'umuliyegu , be 'enega ma'etamo esaesa galewaya 'uloba . ”
40019022	Tai nina Yesu 'ina ona gete 'inonona ga ma ina nuwamwau 'iila . Tauna 'ana yakwala nigeya yauna ta 'ina gwegwe yau wawasae 'iegagaledi .
40019023	'Enega Yesu 'ina tononoyao 'ieonedi , “ Ona'ai'aila , toesaesao 'idi lugu Yaubada 'ina 'ebeloina solanaya mwauna .
40019024	Ta wate yaeonami 'aene yobai kameli 'ina lugu siyaluma 'ana lobwalena 'enega mwauna , ta esi toesaesao 'idi lugu Yaubada 'ina 'ebeloina 'enaya mwau wawasae . ”
40019025	Yesu 'ina tononoyao 'ina ona gete sinonona ga nuwadi 'iowana wawasae , ta sigwae , “ 'Eguma gete nadigega , yaita sana sawesawenaya be 'ebe gwausowala 'iloba ? ”
40019026	Ga Yesu 'iduneyedi ta 'igwae , “ Yage gete mwau wawasae tomota 'ediya , ta esi Yaubada 'enaya yage maibo'ana kapekapeyadi . ”
40019027	'Enega Pita 'ilolagata ga 'igwae , “ 'Inapwana , 'abo'ama mwa'adega ? Manuna 'ima gwegweyao maibo'adi ni'atu 'apilisinedi ta 'amuliyemu . ”
40019028	Ta Yesu 'ieonedi , “ Ona'ai'aila , ma'etamo bale'u 'ana gieauwau 'enaya 'abo'agu Tomota Natuna 'igu 'ebemi esaesa 'ena yada miyatowa , ta wate 'omi 'igu tononoyao wate tuwelo 'imi 'ebemiya tuwelo 'ediya wate wamiyatowa be me Isileli 'idi susuyao tuwelo wada loinedi .
40019029	Be 'eguma yaisigedi 'omi 'imi anuwao nai tasimiyao nai nuumiyao nai tamamiyao be sinamiyao nai natumiyao nai 'imi tanowayao wapilisinedi , ma'etamo yage nidi wapilisinediya 'adi lopa'elu ma 'adi loeposeyana analedi wada lobadi , yawasimi ataya ma'iyana .
40019030	Ta gete tuga tonuganao yaudi ma'etamo sida muliya , ta taudi simulimuliya ma'etamo sida nugana .
40020001	“ Yaubada 'ina loina 'atuwa tai 'ebweuna ma ina bagula . Tai nina gonamapumapuya 'itoolo ga 'itauya 'asaya ga 'aina toguinuwao 'ibwauyedima sabi paisewa 'ina bagulaya .
40020002	'Enega loina 'isa'una be 'aene 'asiyata 'ebweuna paisewa 'ana maisa kina 'ebweuna , ga sitagwala . 'Enega 'ietunediya ga sitauya 'ina bagulaya sabi paisewa .
40020003	“ Ga sinala 'isaetu'ema ga tai nina 'itauya limana 'asa nina 'ena , ga tomota 'aidi wate 'ilobedi simiyamiya daidaita .
40020004	'Enega 'ibwauyedima ga 'igwae , ‘ 'Omi wate watauya 'igu bagulaya be wapaisewa , be 'imi paisewa 'ana maisa palupaluna yada 'ebwa'emi . ’ 'Enega sitauya bagulaya .
40020005	“ 'Enega 'asuoleoleya ta 'asuinuwanuwaya wate 'itauya limana 'asa nina 'ena , ga nada tomota 'aidi 'ilobedi ga 'ibwauyedi ga wate 'ietunedi ga sitauya 'ina bagulaya .
40020006	“ Ta 'asuinuwanuwa 'ai'ailaya wate 'iapwesa limana ga 'itauya 'asaya ga tomota wate 'aidi 'ilobedi ga 'ienaidedi , 'igwae , ‘ To'ase manuna 'asiyata maibo'ana wamiyamiya daidaita ? ’
40020007	“ Ta sigwae , ‘ Manuna nigeya 'ebweu yaita 'ibwaubwauyema sabi paisewa . ’ Ga tai nina 'igwae , ‘ 'Omi wate watauya 'igu bagulaya be wapaisewa . ’
40020008	“ 'Enega boi'unu 'enaya toni bagula nina 'ina paisewa 'ana to'ita'i'ita 'ieonena , 'igwae , ‘ Toguinuwao maibo'adi 'ubwauyedima be 'adi maisa 'u'ebwa'edi , taudi tomai auwau 'ediyega 'ue'ale be 'adi maisa 'u'ebwa'edi be 'ana laba taudi 'asiyata maibo'ana 'ena sipaisewaya 'adi maisa 'ebe losalowa 'enaya 'u'ebwa'edi . ’
40020009	'Enega taudi 'asuinuwanuwa namo 'enaya sipaisewaya simai ga 'adi maisa kina 'ebweuna 'ebweuna si'ewa .
40020010	Muliyega maibo'adi wate topaisewa nidi simai ga 'adi maisa kina 'ebweuna 'ebweuna si'ewena . Ta togimi paisewa wate , taudi 'asiyata maibo'ana 'ena sipaisewaya simai ga sinuwena 'aene 'iabe maisa ma 'ana loeposeyana si'e'ewa , ta nigeya , taudi wate kina 'ebweuna namo si'ewena .
40020011	'Enega 'idi kina si'ewedi ta tonibagula 'ena silomugi ,
40020012	ga sigwae , ‘ Tomota tomai auwau 'idi paisewa tuta kukupana namo , ta 'abo'ama 'asiyata maibo'ana ala solanaya 'apaisewa , ta 'ana maisa 'atuwa maibo'ama 'ima paisewa leleleya . ’
40020013	“ Ta 'Inapwana 'ebweuna 'ediyega 'ieonena , 'igwae , ‘ Gosiyagu , nigeya wate yaloina gesi 'emuya , manuna 'ida gimiloina 'aene kina 'ebweuna namo 'u'ewa .
40020014	'Imu kina gete 'u'ewa be 'utatauya . Ta 'abo'agu 'igu loina 'aene tomota tomai auwau 'adi maisa ya'ebwa'edi 'oyo nadigega 'amu maisa .
40020015	Maisa gete 'abo'agu 'igu 'ebeloina . Geya'abo 'omi waloiloina . Geya'abo 'igu oboboma tomota 'ediya manuna wae'ipi'ipi . ’
40020016	'Enega taudi simulimuliya ma'etamo sida nugana ta taudi sinuganugana ma'etamo simuliya . ”
40020017	'Etamo Yesu Yelusalema manuna 'itu'etu'e ga 'ina tononoyao site tuwelo 'i'au'ewedi 'eda tupitupinaya ga taudimo , ta 'ieonedi ,
40020018	'igwae , “ Gete tuga tatu'etu'e Yelusalema . 'Abo'agu Tomota Natuna ta 'agu tosipupu nina 'ida telesipupuyegu totaliyao sinabwadi be loina 'ana toe'itao 'ediya be 'igu mwawasa manuna sida loina ,
40020019	be muliyega sida 'ebwayaegu taudi nigeya me Yudia 'ediya be sida tuyeyegu be balaeyega sisapigu , be kelose 'enaya situtu epa'iyegu , be 'asiyata 'etonina 'enaya Yaubada 'ida gietoolo limagu . ”
40020020	Muliyega Sebedi mwanena manatunao simai ga sinadina Yesu 'enaya 'i'aetulasaya ta 'isida 'enaya .
40020021	Ga Yesu 'igwae , “ To'ase nuwanuwayo ? ” Ta waine nina 'igwae , “ Nuwanuwagu be natugwao 'ediya 'uda tagwala be 'abo tuta nina 'uetoloina , sawesawenaya be selabemuya sida miyatowa , 'ebweuna 'ataimuya ta 'ebweuna gegeumimuya . ”
40020022	'Enega Yesu tai nidi 'ieonedi , “ 'Omi 'imi sida gete 'ana mwalatoi nigeya wamwalamwalatoni . Mwa'adega , 'elouya keigana 'enega yanunuma kapekapeyana be 'omi wate 'enega wanunuma ? ” Ta sigwae , “ Sawesawemaya . ”
40020023	Ta Yesu 'igwae , “ Ona'ai'aila , keiga nina 'enega yanunuma 'omi wate 'enega wanunuma , ta esi nigeya sawesaweguya be yaesinuwa yaisigedi ma'etamo 'igu etoloina 'enaya 'ataiguya be gegeumiguya sida miyatowa , manuna gete Tamagu tauna sa'i 'ina 'ebeloina be 'iesinuwa . ”
40020024	Ta tononoyao site sanau Yemesa be Yoni 'idi sida sinonona ga sigamwasowaledi .
40020025	'Enega Yesu maibo'adi 'ibwau egogonedima ga 'ieonedi , “ 'Omi wamwalatonina 'aene 'inapwanao bale'uya 'idi tomotaiyao siloiloina pa'aledi ,
40020026	ta 'omi geya'abo wate nadigega taudi waguiguinuwa'esa . Ta 'eguma yaita 'oyo nuwanuwayo be 'emiyega 'uetoloina 'ilobweneyo be gosemwao manudi 'uda etoguinuwa .
40020027	“ Ta wate 'eguma yaita 'oyo nuwanuwayo be 'emiyega 'uetoanugana 'ilobweneyo be gosemwao manudi 'uda etopaisewa .
40020028	Wate nadigega 'abo'agu Tomota Natuna yamai bale'uya nigeya 'aene tomota manugu siguinuwa , ta esi sabi guinuwa tomota manudi , ta wate yatagwalegu be yamwamwawasa tomota maibo'ami 'ami etoli'ama manuna . ”
40020029	'Enega Yeliko sipilisinena ta boda sinabwana Yesu simuliyena .
40020030	Ta tomata kebokebo siteluwa 'eda tupitupinaya simiyatowaya Yesu 'ina sakowasi alena sinonona , 'enega Yesu 'ena sibwau , “ Debida tubuna ye , 'uda 'atenuwa 'ole'oleyema . ”
40020031	Ta pwalu siteluwa nidi 'enadi sinonona ga si'etobodedi , sigwae , “ Walosa'u ! Tuwa bwau ! ” Ta 'enega siteluwa nidi sibwau toitoila , sigwae , “ 'Inapwana , Debida tubuna ye , 'uda 'atenuwa 'ole'oleyema . ”
40020032	'Enega Yesu 'itoolo ga 'ibwauyedima ta 'igwae , “ To'ase nuwanuwami be manumi yada guinuwe ? ”
40020033	Ta sigwae , “ 'Inapwana , kapekapeyana be matama 'uda gie'esasedi ? ”
40020034	Ta Yesu 'i'atenuwa 'ole'eleyedi ga matadi 'igitoodi , ga si'esasedi , ta 'enega Yesu wate simuliyena .
40021001	'Enega situ'etu'e Yelusalema manuna ga Betipegi selabenaya silogelogedo , nate 'oya Olibe 'agalaunaya , ta Yelusalema nuganidiya tupwana 'edasola . 'Enega Yesu 'ina tononoyao 'eluwa 'ietune nuganedi ,
40021002	'igwae , “ Watauya 'asa gote matamiya 'enaya be yobai ase wa'italoba , kaiwe 'ena silosipwena , ta natuna me'olotona ma'iyana simiyami , wali'amidi be wame'edi 'eguya .
40021003	'Eguma yaita 'ienaidemi 'imi guinuwa nina manuna , wagwae , ‘ 'Inapwana nuwanuwana , ’ be 'enega 'itagwaledi 'emiya . ”
40021004	Yage getedi 'iapwesa manuna lowa palopita 'igimisimanena , 'igwae ,
40021005	“ Sayoni tomoteninao waeonadi , wagwae , ‘ Wa'ita 'imi toloina sinabwana 'imeemai 'emiya , Tauna tonuwamwa'uta sana , ta ase 'igeluna , Ta ase nina me'olotona ta mwaneyauna . ’ ”
40021006	'Enega Yesu 'ina ona 'ina tonono nidi simuliyena ga sitauya ,
40021007	ga ase manatuna silobedi ga sime'edi , ga 'adi 'oamao ase gwaudiya siloesodi , ta Yesu 'igelutu'e .
40021008	Ta boda yaudi wate 'adi 'oamao 'edaya siesodi , ta 'aidi kaiwe nalidi mayawadi siguledi , 'eda 'ana eiyala manuna .
40021009	Ta 'aina boda Yesu sianuganena , ta 'aina boda siamuliya , ga maibo'adi silotuputupu ta sibwaubwau , sigwae , “ Kamatoki Debida tubuna ye , 'Inapwana 'ana esanega 'umai sabi 'etoseyema , 'enega tauna Toloetana sana 'atuputupu . ”
40021010	'Enega Yelusalema 'ena silugu ga tomota maibo'adi 'igieloniuyedi , ta sigwae , “ Yaita sana gote ? ”
40021011	Ta 'ana 'oayabuyao tomota nidi 'idi ona sie'isena , sigwae , “ Gete palopita , goma Nasaleta , 'ana esana Yesu , ta Galili 'ina 'ebeloina 'enega 'imai . ”
40021012	'Enega Yesu Yaubada 'ina Anuwa Tabu 'ena 'ilugu ga togimwaneyao be toegimwaneyao maibo'adi 'ipa'i apwesedi , ta mani 'ana toesa'u gelasao 'idi tebeli 'i'aubuiyedi , ta bunebune 'adi toegimwaneyao 'idi 'ebemiya wate 'i'aubuiyedi ,
40021013	ta 'ieonedi , 'igwae , “ Buki Tabu 'enaya Yaubada 'ina ona si'etoladina , 'igwae , ‘ 'Igu anuwa sida eese anuwa 'ebe sidasida , ’ ta 'omi wagibunina ga 'aene 'imi 'ebe 'ipwala . ”
40021014	'Enega tomata kebokebo be tolopegoi Yesu 'ena simai Anuwa Tabu solanaya ga maibo'adi 'igiebobo'anedi .
40021015	Ta totaliya sinabwadi be loina 'ana toe'itao Yesu 'ina guinuwa waiwaidi si'itedi , ta wate gogama sinonodi Anuwa Tabu solanaya sibwaubwau , sigwaegwae , “ Debida tubuna ye , 'u'etoseyema . ”
40021016	'Enega 'inapwanao nidi Yesu sigamwasowalena ta sigwae , “ Gogama getedi 'idi ona 'unononaya ? ” Ta Yesu 'igwae , “ O , ni'atu yanonona . Ta mwa'adega Buki Tabu 'ena wasawena , 'igwae , ‘ Gogama gidalidi 'awadiyega 'amu tupu 'ai'aila 'uloba . ’ ”
40021017	'Enega Yesu 'ipilisinedi ga Yelusalemega 'iapwesa ta Betani 'ena 'ilugu ga nada 'i'eno .
40021018	Tomwa 'iulisina ga Yesu 'itoolo ga 'iilaila limana Yelusalema , ga ma 'ana botana ,
40021019	ta 'edaya kaiwe 'ana 'ita 'atuwa damaya 'i'ita lobena , 'enega 'inao selabenaya ta nigeya 'ebweu uwana 'i'ita'ita loba , manuna yawa daisinamo . 'Enega Yesu kaiwe nina 'iba'ena , 'igwae , “ Ma'etamo geya'abo wate 'uuwauwa limana . ” Ta 'enega kaiwe nina 'i'oapelu manini .
40021020	Ta Yesu 'ina tononoyao si'itena ga nuwadi 'iowana , ta sigwae , “ Mwa'adega ga 'enega kaiwe nina 'i'oapelu manini ? ”
40021021	Ta Yesu 'ieonedi , “ Yaona 'ai'aila 'emiya , 'eguma ma imi emisa ta nigeya ma imi enuwanaluwa , yage gete kaiwe 'ena yaguinuwenaya 'omi wate nadigega wada guinuwa'esa , be 'abo 'oya gote waloine be wagwae , ‘ 'Umiya dolo olaya ’ , 'ida guinuwa nadigega .
40021022	Be 'abo ma imi emisa Yaubada 'ena wasisida , ma'etamo waloloba . ”
40021023	'Enega Anuwa Tabu 'ena 'ilugu ga 'ie'ie'ita , ta totaliyao sinabwadi be 'inapwanao simai ga Yesu sienaidena , sigwae , “ Tai , yaita 'ina loinega ga gete nadigega 'uguiguinuwa'esa ? ”
40021024	Ta Yesu 'ieonedi , 'igwae , “ Nugana yagimi enaida 'emiya , be 'eguma wae'isa , 'abo'agu wate yaeonami 'agu loina manuna .
40021025	'Igu enaida gete : Yaita 'ina loinega ga Yoni togiebapitaiso 'iguiguinuwa ? Yaubada , nai 'ebweu tomota ? ” 'Enega taudimo 'ediya siegewagewana , sigwae , “ 'Ina ona mwa'adega tae'isa'ese ? Manuna 'abo tagwae , ‘ Yaubada 'enega ’ 'iabe 'ieona limada be 'igwae , ‘ Ta ! To'ase sana manuna ga Yoni nigeya waemiemise ? ’
40021026	Ta 'eguma tagwae , ‘ Tomota 'enega ’ , nate be boda sigamwasowaleda manuna maibo'adi Yoni si'awa palopitaena . ”
40021027	'Enega Yesu 'ina enaida nigeya sie'ie'isa 'ai'aili , ta esi sigwae , “ Nigeya 'amwalamwalatoni . ” Ta Yesu wate 'ieonedi , 'igwae , “ 'Abo'agu geya'abo wate 'emiya yasimasimana apwesa yaita 'ina loinega ga gete nadigega yaguiguinuwa . ”
40021028	'Enega Yesu wate 'ieonedi , “ Mwa'adega 'eguma tai natunao me'olotodi 'eluwa be tamadina tomatuwa 'enaya 'iona , 'igwae , ‘ Natugu batuwa 'utatauya bagulaya be 'upaisewa , ’
40021029	ga 'iguitoyasa , ta muliyega 'inuwa'ebuni ga 'itauya ga 'ipaisewa .
40021030	Tai nina natuna megwamana wate nadigega 'ieonena , 'igwae , ‘ Natugu batuwa 'utatauya bagulaya be 'upaisewa ’ , ga natunana 'igwae , ‘ O , bobo'ana , 'iabe yatatauya ’ , ta esi nigeya 'ida tauya .
40021031	'Enega siteluwa nidi getedi 'ediyega yaita tamana 'ina ona 'imuliyena ? ” Ta sigwae , “ Tomatuwa . ” 'Enega Yesu 'ieonedi , 'igwae , “ O , ona'ai'aila toto'umalidi taudi takisi 'ana to'ewao be tosogalao wate nadigega sida gimilugu Yaubada 'ina 'ebeloina 'enaya , ta 'omi mulidiyega .
40021032	Manuna lowa Yoni 'eda palupaluna 'ie'itemi ta 'omi nigeya waemiemise , ta esi takisi 'ana to'ewao siemisena . Ta matamiyega wate wa'itena sinuwanuwa 'ebuni , ta 'omi sa'i nigeya wada nuwa'ebuni nai wada emisena , aga ? ”
40021033	Ta Yesu wate 'ieonedi , 'igwae , “ 'Ebweu onasemalimali wate wada nono tobagula manuna . Tobagula nina oine daisinamo 'iasodi 'ina bagulaya ta 'ali 'iguinuwena ta oine 'ana 'ebe bibi wate 'iguinuwena , ga anuwa bagula solanaya 'i'abina , 'enega 'ina toguinuwao 'iloinedi be si'ita'i'isi , ta tauna 'itauya mali esenaya .
40021034	“ Ta sesoi 'ana tutaya 'inapwana nina 'ina 'ali'eiyao 'aina wate 'ietune iledi 'ina bagulaya oine uwana sabi 'ewadi bagula 'ana to'ita'i'itao 'ediyega .
40021035	Ga tuta nina sitauyaya to'ita'i'itao 'ali'eiyao nidi sigiyaidi ga 'ebweuna sisapina ta 'eluwena siloemwawasina ta 'etonina gulewega siloibweibwena .
40021036	“ Muliyega tobagula nina 'aina wate 'ina 'ali'eiyao tupwana yaudi 'ietunedi , ta taudi wate nadigega siguinuwa'esedi .
40021037	Ta 'ebe losalowa 'enaya natuna me'olotona 'ietunena 'ediya ta 'igwae , ‘ Tauna sana natugu 'enega sida 'amayabe . ’
40021038	“ Ta natunana 'iapwesa 'ediya ga to'ita'i'itao nidi taudimo 'ediya sigwae , ‘ Gosemao , tai gote 'imeema , tauna 'inapwana nina natuna 'ebweuna namo tuga , 'enega batuwa nina taloemwawasi be 'abo'ada bagula taloine . ’
40021039	'Enega sigiyaina ga bagulega siula apwesena 'etauluya ga siloemwawasina .
40021040	'Enega 'abo tuta nina tonibagula 'iilama , to'ase 'ina to'ita'i'itao nidi 'ediya 'ida guinuwe ? ”
40021041	Ta sigwae , “ Toloemwawasa nidi 'iabe 'igieto'umali 'ai'ailedi , be bagula 'ida tagwale to'ita'i'tao bobo'adi 'ediya , be taudi bagula uwana sida 'ebwaya tonibagula nina 'enaya . ”
40021042	'Enega Yesu wate onasemalimali Buki Tabu 'enega 'isimanena , 'igwae , “ Nai Buki Tabu 'ina simana nigeya wanuwanuwa'i'isi , 'igwae , ‘ 'Ola nina lowa to'abi anuwa siguitoyasena , ta gete tugai ni'atu sietoolona be 'ie'ola nugana , be 'ola maibo'adi 'iloinedi . Nate 'Inapwana 'ina guinuwa 'ebe nuwaowana 'edaya . ’
40021043	'Enega yaeonami 'aene Yaubada 'ina loina 'emiyega 'ida 'ewayaule , ta 'ida 'ebwaya mali boda 'ediya , be taudi 'ediyega uwana bobo'ana 'ida apwesa .
40021044	'Eguma yaita 'ibebe'u 'ola gete 'ena , 'iabe luluna 'ilasadi , ta 'eguma 'ola nina 'ibebe'u 'ebweu yaita etaninaya 'iabe oona 'i'auideide namo . ”
40021045	Yesu 'ina onasemalimali getedi totaliyao sinabwadi be Palisiyao sinonodi ga simwalatonina 'aene taudi manudi 'ionaona semalimali ,
40021046	'enega 'aina 'eda'eda si'ebesena be 'aene Yesu sida giyai , ta esi nigeya kapekapeyana be sigiyai , manuna pwalu 'ediya simatauta , manuna boda nidi Yesu si'awa palopitaena .
40022001	'Ebweu wate onasemalimali Yesu 'i'ebwa'edi , 'igwae ,
40022002	“ Yaubada 'ina loina 'atuwa kini 'ebweuna 'emasula 'iguinuwena natuna me'olotona 'ina ai manuna .
40022003	'Enega 'ina toguinuwao 'ietunedi be yaisigedi taudi 'iemataluwediya sida bwauyedima 'emasula 'enaya , ga sitauya sabi bwauyedima ta tomotai nidi kini 'ina bwau siguitoyasena .
40022004	“ 'Enega 'aina wate 'ina toguinuwao 'ietunedi be taudi 'iemataluwediya sida eonadi wate 'aene ‘ 'Inapwana 'ina 'emasula ni'atu 'igibubuna . 'Ina bulumakau sinabwadi ta 'ina bulumakau mwaneyaudi ni'atu 'iunudi be masula maibo'ana 'igibubuna . Wada ma be tatatauya natunana 'ina ai masulina wada 'ani . ’
40022005	Ta taudi nigeya simeema , 'enega 'aidi sipili kwaiya ga mali sena be mali sena 'ediya sitauya . 'Ebweu tai 'ina bagulaya 'itauya , 'ebweu tai 'ina paisewa 'ena 'itauya ,
40022006	ta 'aidi wate 'inapwana 'ina toguinuwao sigiyaidi ga sigie omayamayaedi ta siloemwawasidi .
40022007	“ 'Enega kini nina 'igamwasowala 'ai'aila ga 'ina tolosaiyao 'ietunedi ga toloemwawasa nidi simutudi ta 'idi 'asa sigabuna .
40022008	“ Ta kini nina 'ina toguinuwao 'ediya 'igwae , ‘ Ai masulina ni'atu gibugibubuna ta esi taudi yaemataluwediya nigeya sawesawenaya be simama .
40022009	'Enega 'eda 'ediya wasakowasi be yaisigedi walobadi wa'au'ewedima be ai masulina si'a'ani . ’
40022010	'Enega siapwesa 'edaya ga tomota yauyaudi siegogonedima , 'aidi toto'umalidi be 'aidi tobobo'adi ga 'enega ai 'ana anuwa nina siloemaena .
40022011	“ Tuta nina kini 'imai 'owagao sabi 'itadi ga tai 'ebweuna 'i'ita lobena , tauna nigeya ai 'oamana 'i'ote'ote ,
40022012	'enega 'ienaidena , 'igwae , ‘ Gosiyagu , mwa'adega ai 'oamana nigeya 'u'ote'ote , ta to'esega 'uluguma ? ’ Ta tai nina nigeya sawesawenaya be enaida gete 'ie'isa .
40022013	'Enega kini nina 'ina toguinuwao 'ieonedi , ‘ Tai gote wagiyai be nimana be 'aena wayonidi be waula apwese sena guguyoi 'enaya , be gote 'ena tomota sidedoi ta siesala'i'ita 'elouya 'enega .
40022014	“ Manuna tomota yaudi Yaubada 'ina emataluwa silobena , ta pu'epu'edimo 'iesinuwedi . ”
40022015	Ta Palisiyao taudimo sideli egogonama ga siloina mwa'adega be enaidega sikaboe be Yesu 'ina loegesi siloba .
40022016	'Enega loina silobena , ta 'adi tomuliyayao be Elodi 'ina bodao ma'ediyao sietunedi Yesu 'ena ga sigwae , “ 'Inapwana ni'atu 'amwalatonimu 'aene 'oyo toe'ita 'ai'aila be Yaubada 'ina nuwanuwa 'ue'ita 'ai'aila , ta wate tomota 'idi waiwai manuna nigeya 'umatamatauta , ta tuga ona 'ai'aila 'usimana leleleya tomota maibo'adi 'ediya .
40022017	'Enega gete tuga 'uda eonama , mwa'adega sawesawenaya be Kini Sisa manuna takisi tasa'u , nai nigeya ? ”
40022018	Ta Yesu 'idi nuwanuwa to'umalina 'imwalatonina , 'enega 'iona , igwae , “ 'Omi tokabo ! To'ase manuna watootoogu ?
40022019	Ta baga mani nina takisi manuna wae'itagu . ” 'Enega mani 'ebweuna si'ebwa'ena .
40022020	Ga Yesu 'ieonedi , 'igwae , “ Wada eonagu , mani gete 'ena yaita 'ana ma'ama'ayau ta 'ana esana ? ”
40022021	Ta sigwae , “ Kini Sisa . ” 'Enega Yesu 'ieonedi , “ O , nadigega . 'Enega 'eguma Kini 'ina yage wa'ebwaya Kini 'enaya , ta 'eguma Yaubada 'ina yage Yaubada wa'ebwa'e . ”
40022022	Yesu 'ina ona sinasinapu wawasae sinonona ga nigeya 'idi 'ebe onamo , 'enega sipilisinena ga sitauya .
40022023	Gote 'asiyata nina 'enaya 'aina Sadusiyao , taudi nigeya siemiemisa tomwawasa 'idi toololimana manuna , simai ga Yesu 'ena sienaida ,
40022024	sigwae , “ 'Inapwana , Mosese 'ina loina 'igwae , ‘ 'Eguma tai mamwanena ta nigeya natudimo be tai nina 'imwamwawasa , tai nina tasina kwabulinana ma'iyana sida ai , be 'enega 'abo waine 'ienatuna , natunao tokwaiya nina 'ana lopa'eluyao . ’
40022025	'Ebweu tai matasinao sikisi ma'emao 'amiyami , ta tai nina 'iai ga 'imwawasa , ta nigeya natunamo , ta tokwaiya nina tasina selabenega kwabulina ma'iyana siai ,
40022026	ta tasinana wate 'imwawasa , ta tauna wate nigeya natunamo . Ta nadigega tuga tasinao maibo'adi kwabula nina siaiai ,
40022027	ta mulidiyega waine wate 'imwawasa .
40022028	'Enega toololimana 'ana tutaya waine nina to tai batu mwane'ai'ailina ? Manuna maibo'adi ni'atu siaina . ”
40022029	Ta Yesu enaida gete 'ie'isena , 'igwae , “ Gete 'imi loegesi , manuna Buki Tabu nigeya wamwalamwalatoni , ta wate Yaubada 'ina waiwai nigeya wamwalamwalatoni .
40022030	Toololimana 'ana tutaya tomota geya'abo siaiai ta esi 'idi miya aniloseyao galewaya nadigega .
40022031	Ta Yaubada 'ina ona 'emiya toololimana manuna Buki Tabu 'ena 'igwae ,
40022032	‘ 'Abo'agu Ebelaamo 'ina Yaubada ta Aisake 'ina Yaubada ta Yekobe 'ina Yaubada . ’ Yaubada nigeya tomota mwawamwawasidi 'idi Yaubada , ta esi tomota mayawasidi 'idi Yaubada , 'enega 'inapwanao nidi mayawasidi gete tuga simiyami . ”
40022033	Yesu 'ina ona gete tomota yaudi sinonona ma idi gwausowala 'ina e'ita waiwaina manuna .
40022034	'Enega Palisiyao ni'atu sinonona 'aene Yesu Sadusiyao 'idi enaida 'ie'isena ta nigeya 'ebweu wate 'idi 'ebe onamo , 'enega Palisiyao nidi Yesu 'enaya simai ,
40022035	ga 'ediyega 'ebweu loina 'ana tosinasinapu Yesu 'ena 'ienaida sabi toona , 'igwae ,
40022036	“ Toe'ita , loina maibo'adi 'ediyega to loina sinabwana ? ”
40022037	Ta Yesu 'igwae , “ 'Imu 'Inapwana Yaubada 'uda obobome 'ateyo be yaluyaluwayo be 'imu nuwanuwa maibo'adi 'ediyega . ’
40022038	Gete gimiloina ta sinabwana .
40022039	Ta 'ebweu wate loina sinabwana gete nadigega 'igwae , ‘ Gosemwao 'uda obobomedi , nadigega tauyo 'amu oboboma . ’
40022040	“ Loina 'eluwa getedi , loina maibo'adi be palopitao 'idi ona maibo'adi 'adi 'autui . ”
40022041	Tuta nina Palisiyao sideli egogonama ga Yesu 'ieonedi , 'igwae , “ Mwa'adega To'etoseyana nina Keliso , yaita 'ina susuyega 'iapwesa ? ”
40022042	Ta sigwae , “ Debida . ”
40022043	'Enega Yesu 'igwae , “ Mwa'adega ga 'enega lowa Yaluyaluwa Tabuna Debida 'igiesinapuna ga Debida To'etoseyana nina 'i'awa 'inapwanaena , 'igwae ,
40022044	‘ Yaubada 'iona 'igu 'Inapwana 'enaya , 'igwae : 'Ataiguya 'umiyatowa be 'ana laba 'amu talauwalao yasa'u mwa'utedi 'aeyo 'ubuninaya . ’
40022045	'Eguma Debida 'ina 'inapwana To'etoseyana nina , mwa'adega sana ga Debida 'ina susuyega muliyega To'etoseyana 'iapwesama ? ”
40022046	Yesu 'ina enaida gete nigeya 'ebweu wate yaita sawesawenaya be 'ie'isa , ga tuta muliyega Yesu simatautena 'enega , nigeya 'ebweu yaita 'itootoo be 'ienaida limana Yesu 'enaya .
40023001	'Enega Yesu boda be 'ina tononoyao 'ediya 'iona , 'igwae ,
40023002	“ Lowaenei Mosese me Isileli 'iloiloinedi ta batuwa loina 'ana toe'itao be Palisiyao nadigega siloiloina'esemi .
40023003	'Enega to'ase nadigega sie'itami wada muliyedi , ta esi 'idi guinuwao geya'abo waetoetotowanedi , manuna taudi sie'itamo ta nigeya 'idi e'ita nidi sida guinuwedi .
40023004	“ Taudi 'aa'aala mwaudi tomota si'ebwa'ebwa'edi , ta taudi nigeya sa'i sida tagwala be 'aa'aala nidi 'ediyega sida lemedi .
40023005	“ 'Idi guinuwa maibo'ana siguiguinuwedi be 'aene tomota si'itadi be situpudi , nate onao Buki Tabu 'enega 'eto'etoladidi debadiya be nimadiya sigiepa'iyedi , ta 'adi 'oamao duduladi si'ote'otedi ,
40023006	ta sagali 'adi tutaya nuwanuwadi be bwaimaya sida miyatowa , be wate anuwa tapwalolo 'ediya 'ebemiya bobo'adi nuwanuwadi ,
40023007	be 'eguma 'ebe gimwane 'ena sitatauya , nuwanuwadi be tomota yaudi sida lokagutokiyedi nai sida 'awa toe'itaedi .
40023008	Ta 'omi 'etamo geya'abo tomota si'awa'awa toe'itaemi , manuna 'imi toe'ita 'ebweuna namo , ta maibo'ami waeleleleya .
40023009	“ Wate geya'abo 'ebweu yaita bale'uya 'ena wa'awa'awa tamana , manuna Tamami 'ebweuna namo galewaya 'imiyami .
40023010	Geya'abo wate tomota si'awa'awa 'inapwanaemi , manuna Keliso tauna tebweunamo 'imi 'Inapwana .
40023011	Ta 'abo yaita 'emiyega 'ietoanugana 'ida e'ali'ei 'emiya ;
40023012	be 'abo yaita 'emiyega 'inuwatu'e 'iabe 'iebusi , ta 'abo yaita 'inuwamwa'uta 'iabe 'itutu'e .
40023013	“ 'Omi loina 'ana toe'itao be Palisiyao nuwa'ole'olemi sa'i , manuna 'imi kaboega tomota wa'etobodedi be 'enega Yaubada 'ina 'ebeloina 'ena geya'abo silugulugu . 'Omi geya'abo walugulugu , ta tomota wate yaisigedi nuwanuwadi be silulugu waegagaledi .
40023015	“ 'Omi loina 'ana toe'itao be Palisiyao nuwa'ole'olemi sa'i , manuna 'ebweu wate gete 'imi loegesi . Tuta yauna wa'ada'adau sakowasi 'asa yaudi 'ediya be 'aene 'ami tomuliya 'ebweu wada loba , be muliyega tomotai nina wae'ita be nadigega 'omi waguiguinuwa Seitani 'enaya , tauna nadigega 'ida guinuwa , ta 'ida guinuwa wawasae .
40023016	“ Nuwa'ole'olemi sa'i , manuna 'omi toanuganao matakebokebomi , wagwae , ‘ 'Eguma yaita Anuwa Tabu 'ana esanega 'isawa tamatamana nate nigeya 'ebweu to'ase , ta esi 'eguma yaita goula nidi Anuwa Tabu solanaya 'ediyega 'isawa tamatamana nate yage sinabwana , 'enega 'ilobwenena be yage nina 'ida guinuwe . ’
40023017	Ona'ai'aila , 'omi uwauwami ta matakebokebomi ! To'ase 'iloetana sana ? Anuwa Tabu 'ana goula ? nai Anuwa Tabu ? tauna 'enega goula 'ietabuna .
40023018	“ Ta wate wagwae 'aene ‘ 'Eguma yaita 'ebe taliya 'ana esanega 'isawa tamatamana , nate nigeya 'ebweu to'ase , ta esi 'eguma 'isawa tamatamana 'ebwayadaita nina 'ebe taliya 'enaya nate yage sinabwana , 'enega to'ase 'iona upaupaena 'ilobwenena be 'ida guinuwe . ’
40023019	'Omi uwauwami ! To'ase sinabwana ? 'Ebwayadaita nina ? nai 'ebe taliya ? tauna 'enega 'ebwayadaita 'igietabuna .
40023020	“ 'Enega 'abo yaita 'ebe taliya 'ana esanega 'isawa tamatamana , tauna wate yage maibo'ana 'ebe taliya 'enaya 'ediyega 'isawa tamatamana .
40023021	Ta wate 'abo yaita Anuwa Tabu 'ana esanega 'isawa tamatamana , tauna wate Anuwa Tabu 'ana tomiya 'ana esanega 'isawa tamatamana .
40023022	Ta 'abo yaita galewa 'ana esanega 'isawa tamatamana , tauna Yaubada be wate 'ina 'ebemiya 'adi esanega 'isawa tamatamana .
40023023	“ 'Omi loina 'ana toe'itao be Palisiyao nuwa'ole'olemi sa'i , manuna 'omi tokabo . Ona'ai'aila 'imi 'ebwayadaita bobo'ana , manuna 'imi 'ebwayadaitao nidi 'imi yage maibo'adi 'ediyega , gwegwe sinabwadi ta wate yage gidalidi nadigega mali pai be mali pai 'ediyega , ta esi loina 'etoi sinabwadi wanuwa pupuledi , nate bubuna palupaluna be nuwa'ole'ole be emisa . 'Ilobwenemi be yage gete sinabwadi wada guinuwedi , ta wate geya'abo yage gidalidi wanuwanuwa pupuledi .
40023024	Ta 'omi toanuganao matakebokebomi , 'ami kwayai 'enega manumanuwa wa'ewa'ewa yauledi , ta esi yobai sinabwana , kameli 'atuwa , watonetonedi .
40023025	“ 'Omi loina 'ana toe'itao be Palisiyao nuwa'ole'olemi sa'i , manuna 'imi kaboega keiga be gaeba apwesaya wagie'esasedi ta esi soladi baibailidi , nate 'ipwala be bubuna to'umalidi siloemaedi .
40023026	'Omi Palisiyao matakebokebomi , 'imi keiga be 'imi gaeba soladi wagie'esasa nuganedi , ta 'enega apwesaya wate si'esasadi .
40023027	“ 'Omi loina 'ana toe'itao be Palisiyao nuwa'ole'olemi manuna 'omi tokabo , 'atuwa nadigega 'ali'ali wakewakekedi ta 'esasedi , etanaya 'adi 'ita kausala wawasae , ta esi soladiya tomota luludi ta yage baibailidi simiyami .
40023028	'Omi 'ami 'ita tomota matadiya 'aene toanuganao bobo'ami , ta solamiya kabo be to'umalina yauna simiyami .
40023029	“ 'Omi loina 'ana toe'itao be Palisiyao nuwa'ole'olemi ta tokabo , manuna gimi palopitao 'adi 'ali'ali 'ediya 'adi 'ebe nuwa'i'ita wa'abidi ta wate topalupaludi lowaenei 'adi 'ebe nuwa'i'itao wagibubudi ,
40023030	ta wagwae , ‘ 'Eguma lowaenei tamiyami tubudao 'idi tutaya , geya'abo talemelemedi palopitao 'adi loemwawasa manuna . ’
40023031	'Imi ona gete 'enega wasimana 'aene palopitao 'adi toloemwawasao tubudiyao 'omi .
40023032	'Enega taudi 'idi guinuwa nidi 'iabe walosaloni .
40023033	'Omi mwata natunao , ta nigeya sawesawenaya be 'asagabugabu 'enega wadedena .
40023034	'Enega palopitao be tomwalatoiyao be loina 'ana toe'itao yaetunediwa be 'enega 'aidi wada loemwawasidi , nai kelose 'ediya wada tutu epa'iyedi , be 'aidi 'imi anuwa tapwalolo 'ediya balaeyega wada unudi , be 'asa 'ebweuna 'ebweuna 'ediyega wada pa'idi .
40023035	Ta 'ana 'ebe losalowa 'enaya topalupaludi 'adi loemwawasa 'ana e'isa maibo'ana 'omi wada loba . Gimi tai Ebeli tauna topalupaluna siloemwawasina ga 'enega siloeloemwawasa ga 'ana laba Balakaya natuna Sakalaya wate siloemwawasina Anuwa Tabu ta 'ebe taliya gamwagamwanidiya .
40023036	Ona'ai'aila , loemwawasa nidi maibo'adi 'adi e'isa 'epata getemi waloba .
40023037	“ Yelusalema ye ! Mwa'adega ga palopitao 'uloemwawasidi ta wate Yaubada 'ina toepilialealeyao gulewega 'uloibweibwedi . Tuta yauna nuwanuwagu be 'imu tomotaiyao yabwau egogonedima 'atuwa kakaleko natunao papenega 'i'aubodebodedi , ta sa'i siguitoyasegu .
40023038	'Enega Yaubada 'iabe 'ipilisineyo be ma imu to'umalina tuga 'uda miyami .
40023039	Ta yaeonayo 'aene geya'abo wate 'u'ita'ita limagu be 'ana laba 'imu tomotaiyao sitatagwala 'eguya be sida gwae , ‘ Tauna Yaubada 'ana esanega 'imeemai tada tupu . ’ ”
40024001	'Enega Yesu Anuwa Tabu selabenaya be 'ipilisinei ta 'ina tononoyao simai ga Anuwa Tabu 'ana anuwao Yesu 'ena sie'itena .
40024002	Ta Yesu 'igwae , “ Anuwa nidi maibo'adi wa'ita'itadi , yaona'ai'aila ma'etamo maibo'adi siligeya yauledi be geya'abo wate 'ebweu tupwa wa'ita'ita lima . ”
40024003	Muliyega 'itauya Olibe 'oyana 'ena ga 'imiyatowaya , ta 'ina tononoyao 'ena simai ga taudimo simiyamiya ta 'enega sienaidena , sigwae , “ 'Inapwana , 'ueonama to tuta 'ena Anuwa Tabu nidi siligeidi , be 'imu tuta ilama , be tuta 'ana 'ebe losalowa manuna 'adi we'iwe'iyaya 'ue'itama be 'ada mwalatoni . ”
40024004	'Enega Yesu 'ieonedi , 'igwae , “ Wa'ita'i'isimi 'abona nai tomota 'aidi sikaboemi .
40024005	Manuna ma'etamo tomota yaudi 'agu esanega simama be 'aene sianugana gesiyemi be 'ebweuna 'ebweuna 'ida gwae , ‘ 'Abo'agu To'etoseyana nina ’ , be tomota yaudi sida muliyedi .
40024006	Wate ale 'etamo wanonodi saiyao selabemiya ta 'edasolaya manudi , ta geya'abo wa'ate'ate sa'ala , manuna yage getedi sida apwesa nugana ta esi bale'u 'ana 'ebe losalowa 'ana tuta ma'etamo .
40024007	Manuna 'etamo mali boda mali boda 'ediya sida losaiya , ta wate mali 'ebeloina mali 'ebeloina 'ediya sida losaiya , be botana sinabwadi ta mwani'ini'i siapwesa sena yaudi 'ediya .
40024008	Ta yage getedi tuta mwaudi 'adi 'ebe e'ale tuga .
40024009	“ 'Omi 'iabe tomota sigiyaimi be sigie'elouyami nai siloemwawasimi , be sena maibo'adi tomoteninao sida etalauwalemi manuna 'omi 'aene 'agu toemisao ;
40024010	be mwau nidi manudi 'etamo yaumi waneeneta be taumimo gosemiyao wasipupuyedi nai waetalauwalaedi .
40024011	Wate palopita kabokaboyao sida apwesama be yaumi sida anugana gesiyemi .
40024012	Be wate bubuna to'umalina 'ina sinabwa 'enega tomota yaudi 'idi oboboma 'atediyega 'ida neneta .
40024013	Ta 'abo yaita 'ie'alama'i'ita be 'itoolopa'ala be 'ana laba tuta 'ana 'ebe losalowa 'enaya gwausowala ataya 'ida loba .
40024014	“ Ta Yaubada 'ina loina tetelina 'ida 'elelewana nugana sena maibo'ana 'ediya , be muliyega tuta 'ana 'ebe losalowa 'ida apwesa .
40024015	“ Ma'etamo we'iwe'iyaya nina palopita Daniela ni'atu 'igimisimanena 'ida apwesa , nate yage to'umali wawasae ta gadilulu sena tabu 'ena 'ida toolo . ( 'Abo yaita ona gete 'isawai 'ida nuwasabwalena . )
40024016	Tuta gote 'enaya Yudia 'ana tomiyanao 'ilobwenedi be 'oya 'ediya sidedena .
40024017	Be 'eguma yaita bwaimaya 'imiyami 'ida dena manini , ta geya'abo 'ilugulugu limana 'ina anuwaya 'ina gwegwe sabi 'ewadi .
40024018	Ta 'abo yaita bagulaya 'ipaipaisewa geya'abo 'iilaila 'ana 'oama mali esenaya 'isa'unaya manuna .
40024019	“ Ta tuta gote 'enaya to'euwanao be toesusuyao sienuwa'ole'ole .
40024020	'Enega wada sidasida be tuta bobo'ana Yaubada 'ida 'ebwa'emi 'imi tuta dena 'enaya , ta geya'abo gogai 'ana tutaya , nai Sabate 'ena .
40024021	“ Ona'ai'aila tuta gote mwau wawasae , manuna bale'u 'ana mweluluwa'unu 'enega ga batuwa nigeya 'ebweu wate mwau gete nadigega , ta muliyega mwau gete geya'abo wate 'iapweapwesa limana .
40024022	Mwau gote 'ana 'asiyatao 'eguma Yaubada geya'abo 'igiegie kukupai , 'iabe tomota maibo'adi simwamwawasa , ta esi Yaubada 'asiyata nidi 'ida giekukupa , nate 'ina boda esiesinuwadi manudi .
40024023	“ 'Enega 'abo yaita 'ieonami be 'igwae , ‘ Keliso gete ’ , nai ‘ Gote ’ , geya'abo waeemisedi .
40024024	Manuna Keliso kabokabo be palopitao kabokabo 'iabe siapwesa be we'iwe'iyaya waiwaidi tomota 'ediya sida e'itaedi be 'ediyega 'abo sawesawediya Yaubada 'ina bodao esiesinuwadi wate sikwakwani .
40024025	Ta 'omi yage gete manuna ni'atu yagimisimana 'emiya .
40024026	“ 'Enega 'eguma sieonami , sigwae , ‘ Keliso sena mwatui daitaya 'imiyami ’ , geya'abo mitawa gote 'ena watautauya . Be 'eguma sigwae , ‘ Keliso anuwa sola'ai'ailinaya 'imiyami ’ , geya'abo waeemisedi .
40024027	'Abo'agu Tomota Natuna , be 'igu mai limana 'ana 'ita 'atuwa namala sinabwana bomatuyega 'ituyayala ga 'ana laba 'ebwagaya .
40024028	“ Mane 'ena kokowa 'imiyami nate 'ena kaokao sida egogonama .
40024029	“ Ta tuta mwau nina 'igugumwala be muliyega sinala 'iguguyoi , be wate nawalae 'ina maedana 'ikwekweu , be kwadimao galewega sibebe'u , be yage yauyaudi galewaya simiyami 'idi waiwai sida neneta .
40024030	'Abo'agu Tomota Natuna , be tuta gote 'ena 'igu we'iwe'iyaya galewaya 'iapwesama , ta boda maibo'adi bale'uya si'itagu pwana debanega ma igu waiwai ta ma igu esaesa sinabwana yameema , be sida doonaona .
40024031	Ta wate yoguli sida mu'e be 'igu aniloseyao yaetunedi be 'igu boda esiesinuwadi siegogonedima bale'u maibo'ana ta yagila maibo'adi 'idi sena 'ediyega .
40024032	“ 'Ebe'ita saido 'enega yada e'itami 'aene 'eguma saido yawadi auwaudi 'igalugalu wamwalatonina 'aene losiye 'ana tuta 'iloseloselabe .
40024033	Ta wate 'abo we'iwe'iyaya nidi getedi wa'ita lobadi ni'atu wamwalamwalatoni 'aene 'igu tuta ila limanama ni'atu 'iloseloselabena .
40024034	Ona'ai'aila , 'epata gete geya'abo wagumwagumwala be 'ana laba yage nidi maibo'adi sida apwesa .
40024035	Ma'etamo galewa ta bale'u sisasawala , ta 'igu onao geya'abo sa'i sisawasawala .
40024036	“ Nigeya 'ebweu yaita 'imwalamwalatoni to tuta , nai to 'asiyata 'ena yaila limanama , ta wate aniloseyao galewaya nigeya simwalamwalatoni . 'Abo'agu wate nigeya yamwalamwalatoni . Ta tamagu tebweuna namo 'imwalamwalatoni .
40024037	Tuta gete , Noa 'ina tuta nadigega .
40024038	Manuna Noa 'ina tutaya tomota si'e'ai ta sinumanuma ta sisawasawaeyai , ta wate siaiai , ga 'ana laba Noa 'ina wagaya 'igelu ;
40024039	ta muluwa 'iloesalutuidi , ga 'enega tomota maibo'adi sidalala ; ta 'abo'agu Tomota Natuna 'igu ila limanama nadigega .
40024040	“ Tuta gote 'ena 'eguma tai 'eluwa bagulaya , 'ebweu ya'au'ewa ta 'ebweuna 'imiyami .
40024041	Wate 'abo iine siteluwa si'eta'etagowa , 'ebweu ya'au'ewa ta 'ebweuna 'imiyami .
40024042	'Enega walomata'i'ita 'ai'aila , manuna 'igu ila limanama 'ana tuta nigeya wamwalamwalatoni .
40024043	Ta wanuwa'i'isi 'aene 'abo yaita tonianuwa 'ida mwalatonina to tuta boiboi solanaya to'ipwala 'ilugulugu 'ina anuwaya , 'ida gibubuna 'ai'aila ta 'ida yaweyawe be geya'abo 'ina anuwa 'ibwalebwale .
40024044	'Enega 'omi wate wada gibubuna 'ai'aila be 'igu tuta ilama manuna wada yamwagu , manuna 'abo'agu Tomota Natuna 'igu ilama 'ana tuta nigeya wamwalamwalatoni .
40024045	“ Toguinuwa bobo'adi ta sinasinapudi 'idi bubuna gete nadigega : 'Abo yaita tauna 'ina 'inapwana 'iesinuwena be anuwa 'ida 'ita'i'isi be gosenao 'adi masula 'i'ebwa'edi 'asiyata 'ebweuna 'ebweuna 'ediya ,
40024046	ma'etamo 'abo 'inapwana nina 'iila limanama be 'ina toguinuwa nina 'ilobai 'iguiguinuwa palupaluna , 'iabe manuna 'igwausowala be 'ena 'ida gwae ,
40024047	‘ 'Imu guinuwa bobo'ana manudi yagwausowala , 'enega yage maibo'adi 'adi loina ya'ebwa'eyo be 'uloine . ’
40024048	“ Ta esi 'eguma toguinuwa 'ibubuna to'umalina be taunamo 'ena 'iona , ‘ 'Igu 'inapwana 'etamo 'iso'iso'i , ’
40024049	ta 'ie'ale be gosenao 'isapi dadanedi , be 'i'e'ai diidiga , nai 'inumanuma diidiga toekabaleyao ma'enao ,
40024050	be 'enega 'ina 'inapwana 'abo 'iaesalutuinama be 'ina guinuwa to'umalina 'i'italobai ,
40024051	'iabe anuwega 'ipa'i be e'isa to'umalina 'i'ebwa'e tokaboyao 'idi senaya , sena gote 'ena sidedoi be siesala'i'ita 'elouya 'enega .
40025001	Ta Yesu 'ieonedi wate , 'igwae , “ Yaubada 'ina loina gete nadigega : Gomagweine site sanau 'idi mayale si'ewedi ga sitauya toai me'olotona sabi aesotena 'ina ai sagalina 'ina mai 'ena manuna .
40025002	'Ediyega site nima uwauwadi ta site nima sinasinapudi .
40025003	Touwauwao nidi 'idi mayale nigeya 'ana bwasi 'ana loeposeyana si'ewa'ewa ,
40025004	ta esi taudi tosinasinapu nidi ma idi bwasi 'ana loeposeyana si'ewedi 'idi mayaleyao ma'ediyao .
40025005	“ Ta toai me'olotona 'iso'iso'i , 'enega maibo'adi siyamwayamwana ga si'eno mwataya .
40025006	'Enega niuniuwanaya 'ebweu tomota 'ibwau , 'igwae , ‘ Toai nina ni'atu gete 'imeema . Watoolo be taaesota . ’
40025007	'Enega gomagweine nidi maibo'adi sitoolo ga 'idi mayale sigibubudi .
40025008	'Enega gomagweine nidi uwauwadi gosediyao 'ediya sisida , sigwae , ‘ Gosemao , mayale 'ana bwasi tupwana wada 'ebwa'ema , manuna 'ima mayale ni'atu be sikwekweu . ’
40025009	“ Ta tosinasinapu nidi sigwae , ‘ Nai nigeya 'ima bwasi sawesawenaya be tupwana 'a'ebwa'emi , 'enega 'omi watatauya toegimwaneyao 'ediya be 'imi mayale 'adi bwasi wagimwanedi . ’
40025010	“ 'Enega sitauya sabi gimwane , ta toai 'iapwesama ga taudi ni'atu sigibubunaya ma'enao silugu ai masulina manuna , ga 'awa sigibodena .
40025011	Muliyega gosediyao gimwaneyega siilama ga sigwae , ‘ 'Inapwana , 'awa 'ugigege be 'ada luguwa . ’
40025012	Ta 'idi ona 'ie'isena , 'igwae , ‘ 'Omi mali boda , nigeya yamwalamwalatonimi . ’
40025013	“ 'Enega 'ilobwenemi be walomata'i'ita , manuna 'asiyata nina , nai tuta nina yailailama nigeya wamwalamwalatoni .
40025014	“ Yaubada 'ina loina wate nadigega 'eguma 'ebweu 'inapwana 'iabe 'itatauya mali esenaya , ta 'ina toguinuwao 'ibwauyedima ta 'iloinedi be 'aene 'ina 'ebeloina sida 'ita'i'isi .
40025015	Ga 'ebweu 'ina mani 'ina toguinuwa 'i'ebwa'ena 'ana yau paibi analedi kina , ta tai 'eluwena tu analedi kina , ta tai 'etonina analedi kina , manuna 'ina 'ebwaya 'ediya taudi 'ebweuna 'ebweuna 'idi waiwai nadigega , ga muliyega 'inapwana nina 'ipilisinedi ga 'itauya .
40025016	“ 'Enega tai nina tauna ma ina paibi analedi kina 'ina 'inapwana 'ina mani nina 'i'ewedi ga 'ediyega 'iepaisewaedi ga 'adi loeposeyana paibi analedi wate 'ilobedi .
40025017	Tai 'eluwena wate nadigega 'ina tu analedi kina nidi 'iepaisewaedi ga 'ediyega 'ina 'inapwana 'ina mani 'ana loeposeyana tu analedi wate 'ilobena .
40025018	Ta tai 'etonina , tauna ma ina analedi kina , 'i'ewedi ga bale'u 'itaina ga 'ina 'inapwana 'ina mani nina 'ikwaiyena bale'u solanaya .
40025019	“ 'Enega tuta dudulana mulinaya 'idi 'inapwana 'iilama ga 'ienaidedi 'idi guinuwa 'adi e'isa manudi .
40025020	'Enega tai nina ma ina paibi analedi kina 'imai ga 'ana loeposeyana paibi analedi kina wate 'ime'edi ga 'igwae , ‘ 'Inapwana , paibi analedi kina 'u'ebwa'eguya ga 'ana loeposeyana paibi analedi kina wate yalobena , ga gete . ’
40025021	“ Ta 'inapwana nina 'igwae , ‘ Bobo'ana , 'oyo togwaunuwa 'ai'aila ta palupaluna . Ni'atu 'uetapewa yage gidalidi 'ediyega , 'enega 'amu loina yage sinabwadi manudi ya'ebwa'eyo , be wate 'igu 'ebe gwausowala gete 'ena 'uda miyami . ’
40025022	“ Muliyega tai 'eluwena ma ina tu analedi kina 'iapwesama ga 'ana loeposeyana tu analedi kina wate 'ime'edi ta 'igwae , ‘ 'Inapwana , tu analedi kina 'u'ebwa'eguya ga 'ana loeposeyana tu analedi kina wate yalobena , ga gete . ’
40025023	“ 'Enega 'inapwana nina 'igwae , ‘ Bobo'ana , 'oyo togwaunuwa 'ai'aila ta palupaluna . Ni'atu 'uetapewa yage gidalidi 'ediyega , 'enega 'amu loina yage sinabwadi manudi ya'ebwa'eyo be 'oyo wate 'igu 'ebe gwausowala gete 'ena 'uda miyami . ’
40025024	“ 'Enega tai 'etonina ma ina analedi kina 'imai ta 'igwae , ‘ 'Inapwana , yamwalatonimuya 'aene 'oyo tai pa'aliyo ta 'imu esaesa 'u'ewa'ewa mali tomota 'idi paisewa 'ediyega ,
40025025	'enega yamatautemu ga 'imu analedi kina nina bale'u solanaya yakwaiyena , ga 'imu mani gete . ’
40025026	“ Ta 'inapwana 'i'enapa'alina , 'igwae , ‘ Toguinuwa to'umaliyo ta logwautoyasa 'aleyo , 'umwalatonigu 'aene 'igu esaesa ya'ewa'ewa mali tomota 'idi paisewa 'ediyega ,
40025027	'enega 'ilobwenemu be 'igu mani nina banika 'ena 'usa'u , be 'enega tuta nina yailama ma 'ana loeposeyana yalobai ! ’
40025028	Ga 'ina 'ali'eiyao 'ediya 'igwae , ‘ 'Igu analedi kina 'enega wa'ewadi be tai nina tauna loeposeyana sinabwana 'ilobena 'enaya wa'ebwa'e . ’
40025029	Manuna 'abo yaita 'ana egueguyai 'iloeposeyanei , 'ana loeposeyana wate 'ida loba , be 'ida sinabwa ; ta 'eguma yaita nigeya 'iloeloeposeyane , to'ase 'enaya 'imiyami 'enega ma'etamo sida 'ewayaule .
40025030	'Enega 'ina 'ali'eiyao 'iloinedi be toguinuwa to'umalina nina siula apwese 'atamanaya sena guguyoi 'enaya , be nada tomota ma idi 'elouya sidedoi ta siesala'i'ita ma'enao .
40025031	“ 'Abo'agu Tomota Natuna , be ma'etamo ma igu esaesa tuyayalina be ma igu aniloseyao 'amama be 'enega 'igu 'ebemi esaesa 'ena yamiyatowa sabi loina ,
40025032	be 'ebeloina bale'uya maibo'adi mataguya sida egogonedima be yaweyalidi 'atuwa sipi 'adi to'ita'i'ita 'iweyalidi gota 'ediyega ,
40025033	be sipi yasa'u dumedumedi 'ataiguya ta gota gegeumiguya ,
40025034	be 'enega toloina 'abo'agu taudi 'ataiguya yada eonadi be yada gwae , ‘ 'Omi Tamagu 'ina obobomega wada gwausowala , wamai be 'imi 'ebeloina nina bale'u 'ana mweluluwa'unu 'enega 'igibubunaya manumi wada 'ewa .
40025035	Manuna 'omi lowa yabotanaya ta wae'enigu , ta wate tona'agu 'iyapasaya ta bwasi wa'ebwa'egu , wate yaeto'u'umala 'imi 'asaya ta wabwauyeguya 'imi anuwaya ,
40025036	ta wate nigeya 'agu 'oamamo ta wae'oamegu , ta wate yale'oasaya ta waayausigu , wate deliya yamiyamiya ta waayausigu . ’
40025037	“ 'Enega topalupalu nidi 'eguya sida gwae , ‘ 'Inapwana , to tuta sana 'a'itemu ma 'amu botana ta 'ae'enimu ? nai tona'ayo 'iyapasa ta bwasi 'a'ebwa'emu ?
40025038	nai 'ueto'u'umala 'ima 'asaya ta 'abwauyemu 'ima anuwaya ? nai nigeya 'amu 'oamamo ta 'ae'oamemu ?
40025039	nai ma 'amu le'oasa nai deliya 'umiyamiya ta 'aayausimu ? ’
40025040	“ 'Enega yada ona 'ediya be yada gwae , ‘ Ona'ai'aila , 'eguma yaita 'oyo gosegwao gidalidi 'ebweuna 'ulemei , nate 'ena 'abo'agu wate 'ulemegu . ’
40025041	“ Ta taudi gegeumiguya simiyami yaeonadi , ‘ 'Omi toto'umalimi wapilisinegu be watatauya kaiwe sabesabelulu atayana 'enaya , tauna Yaubada 'igibubuna Seitani ma ina bodao manudi ,
40025042	manuna lowa ma 'agu botana ta nigeya wada e'enigu , wate tona'agu 'iyapasaya ta nigeya 'ebweu wate bwasi wada 'ebwa'egu ,
40025043	ta yamiya to'u'umala 'imi 'asaya ta nigeya wada bwauyegu 'imi anuwaya , be nigeya 'agu 'oamamo ta nigeya wada e'oamegu , wate yale'oasaya ta wate deliya yamiyami ta nigeya wada ayausigu . ’
40025044	“ Muliyega taudi ona gete sida e'isa be sida gwae , ‘ 'Inapwana , to tuta 'a'itemu ma 'amu botana , nai tona'ayo 'iyapasa , nai 'ueto'u'umala , nai nigeya 'amu 'oamamo , nai 'ule'oasa , nai deliya 'umiyami , ta nigeya 'alemelemeyo ? ’
40025045	“ Be yada eonadi , ‘ Ona'ai'aila , tuta nidi 'ediya 'abo tomota gidalidi getedi 'ebweuna nigeya walemelemei , nate 'ena nigeya walemelemegu . ’
40025046	'Enega taudi sida tauya 'elouya ataya 'enaya , ta topalupaludi esi yawasi ataya sida loba . ”
40026001	Yesu 'ina ona getedi 'ilosalonidi , ga 'ina tononoyao 'ieonedi ,
40026002	'igwae , “ Wamwalatonina 'asiyata 'eluwa be Ataona Sagalina taguinuwe , be 'enega 'agu tosipupu 'ida 'ebwayaegu 'agu talauwalao 'ediya , be kelose 'ena sida loemwawasigu , Tomota Natuna 'abo'agu . ”
40026003	'Enega totaliyao sinabwadi be me Isileli 'idi 'inapwanao sideli egogonama Kaiyapa 'ina anuwa sinabwana 'enaya , tauna totaliyao 'idi 'inapwana sinabwana .
40026004	'Enega 'inapwanao nidi taudimo siloina be 'aene kaboega Yesu sida giyai be sida loemwawasi ,
40026005	ta sigwae , “ Geya'abo sagali solanaya Yesu tagiyagiyai , 'abona nai tomota sigamwasowaleda be silosaiya 'edaya . ”
40026006	Tuta nina Yesu Betani 'ena 'imiyami , Saimoni 'ina anuwaya . Tauna lowa tolepelo 'ebweu .
40026007	'Enega 'ebweu waine ma ina bunama 'imai , ta bunama nina 'ana maisa sinabwana , ta botolo bobo'ana wawasae 'enaya 'isiwena . Yesu 'etamo anuwaya 'i'e'ai , ta waine nina 'imai ga bunama nina Yesu debanaya 'isiwena .
40026008	Ta Yesu 'ina tononoyao si'itena ga waine silomugiyena , sigwae , “ To'ase manuna bunama 'imudalina ?
40026009	'Ilobwenena be bunama nina 'igimwaneye be maisa sinabwana 'i'ewa be 'ieguyaiye togomabeso 'ediya . ”
40026010	Ta Yesu 'idi ona nina 'imwalatonina ga 'ieonedi , 'igwae , “ Geya'abo waine gete walomulomugiyei , manuna 'ina lema gete 'eguya bobo'ana wawasae .
40026011	Togomabeso nidi waoneonediya tuta maibo'ana selabemiya simiyami , ta 'abo'agu esi nigeya tuta dudulana ma'emi tamiyami .
40026012	Waine gete ni'atu 'ieoloigu bwalagu 'ana sa'u'ali'ali manuna .
40026013	Ta ona'ai'aila , ma'etamo teteligu 'ana loguguya tomota sinoonoi bale'u maibo'ana 'enaya , ta waine gete 'ina guinuwa 'eguya tetelina sida emwasali wate . ”
40026014	Ta Yesu 'ina tonono 'ebweu 'ana esana Yudasa Isikaliota 'itauya totaliyao sinabwadi 'ediya ,
40026015	ga 'ieonedi , 'igwae , “ 'Eisa maisa wa'ebwa'egu 'abo Yesu 'emiya yatelesipupuye ? ” 'Enega mani siliba 'ana yau teti si'ebwa'ena .
40026016	'Enega Yudasa tuta bobo'ana 'iyamwena be 'aene Yesu 'ediya 'ida telesipupuye be sigiyai .
40026017	Ataona masulina beledi daisina , nigeya gieseseinamo sie'ani . Ga Ataona masulina 'ana 'asiyata nugana 'ena Yesu 'ina tononoyao 'aidi 'enaya simai ga sigwae , “ 'Inapwana , mane 'ena nuwanuwayo be Ataona masulina manuyo 'agibubu ? ”
40026018	'Enega Yesu 'iona , “ Watauya Yelusalema be 'igu sida 'ebweu tai 'ena wasimane , wagwae , ‘ 'Ima toe'ita 'ina ona gete nadigega 'aene “ 'Igu tuta ni'atu 'iapwesama ta nuwanuwagu be 'imu anuwaya Ataona masulina ma igu tononoyao 'a'a'ani . ” ’ ”
40026019	Ga tonono nidi Yesu 'ina ona nina siematamatanena ga tai nina 'ina anuwaya Ataona masulina sigibubuna .
40026020	'Enega 'asuinuwanuwaya Yesu ma ina tononoyao site tuwelo nidi silugu ga masula nina si'enina .
40026021	Ta 'idi 'e'ai solanaya Yesu 'igwae , “ Gosegwao , yaona 'ai'aila 'aene 'ebweu 'emiyega 'iabe 'itelesipupuyegu . ”
40026022	Ta Yesu 'ina ona gete manuna sinuwamwau 'ai'aila , ga 'ebweuna 'ebweuna Yesu 'ena 'ienaida , 'igwae , “ 'Inapwana , yaita tauna ? Nai 'abo'agu ? ”
40026023	Ta Yesu 'ieonedi , “ Tai nina tauna ma'iyagu gaeba 'ebweuna 'enega 'a'e'ai , tauna 'iabe 'itelesipupuyegu .
40026024	'Abo'agu Tomota Natuna ma'etamo yatatauya 'eda nina lowa Buki Tabu 'ena 'igimisimanena , ta esi 'agu tosipupu nina nuwa'ole'olena sa'i , ta bobo'ana 'abo lowa sinana geya'abo 'ida enaenatune . ”
40026025	'Enega 'ana totelesipupu Yudasa 'ieonena , “ 'Inapwana , to tai tauna ? Nai 'abo'agu ? ” Ga Yesu 'igwae , “ Ni'atu 'uona saba . ”
40026026	'Etamo si'e'ai ta Yesu masula 'i'ewena ga manuna 'iona oboboma ta 'igitomwena ga 'ina tononoyao 'i'ebwa'edi , 'igwae , “ Gete oogu wa'ewa be wa'a'ani . ”
40026027	Ta oine makeigana wate 'i'ewena ga manuna 'ilokagutoki Yaubada 'ena ga 'i'ebwa'edi , ta 'igwae , “ Maibo'ami wanunuma .
40026028	Gete lalagu , loina auwauna manuna , 'idaudau tomota yaumi 'imi to'umalinao 'adi 'ebe nuwatau manuna .
40026029	Ta yaeonami tuta gete be mulinaya oine gete geya'abo 'enega yanumanuma limana ga 'ana laba 'omi ma'egwao oine auwauna tanunuma Tamagu 'ina senaya . ”
40026030	'Enega wali 'ebweuna siwaliyena ga siapwesa ta situ'e 'Oya Olibe 'enaya .
40026031	Ta Yesu 'ieonedi , 'igwae , “ Batuwa boiboiya maibo'ami wada denasinegu , nadigega Buki Tabu 'ina simana , 'igwae , ‘ To'ita'i'ita sipi yaloemwawasi be sipi maibo'adi sida 'elelewana . ’
40026032	Ta 'igu toololimana mulinaya Galili 'ena yatatauya be 'omi muliguyega wawawai . ”
40026033	'Enega Pita 'ilolagata ga 'igwae , “ 'Iabe maibo'adi sidena sineyo ta tebweugu ma'iyayo . ”
40026034	Ta Yesu Pita 'ieonena , “ Yaona 'ai'aila boiboi batuwa , muliyega be kakaleko 'igwagwane ta 'oyo matoi 'ueyaseyaseyegu . ”
40026035	Ta Pita 'igwae , “ 'Inapwana , geya'abo sa'i yaeyaseyaseyeyo ! 'Eguma siloemwawasiyo 'abo'agu wate ma'iyayo siloemwawasida . ” Tomuliyao maibo'adi wate nadigega sionaona .
40026036	'Enega Yesu 'ina tononoyao ma'enao sitauya 'ebweu sena 'ana esana Gedesemani 'ena , ta 'ieonedi , 'igwae , “ Gete 'ena wamiyami , ta 'abo'agu yaalaga be yasisida Yaubada 'ena . ”
40026037	Ta site toi 'i'au'ewedi , Pita be Sebedi natunao 'eluwa . 'Enega Yesu ma ina 'ateuyauya ta ma ina nuwamwau 'ieonedi ,
40026038	'igwae , “ 'Ategu 'iuyauya sinabwana , nai 'iabe yamwamwawasa , 'enega bada wamiyami ta walomata'i'ita , be 'enega walemegu . ”
40026039	Ta Yesu 'ialaga tupwana ga bale'uya 'ibe'u sanamwa'uta ta 'isidasida , 'igwae , “ Tamagu ye , 'eguma kapekapeyana 'elouya keigana gete 'eguyega 'u'ewayaulei , ta geya'abo 'abo'agu 'igu nuwena 'enega , ta 'oyo esi 'imu nuwena 'enega 'uda guinuwa . ”
40026040	'Enega 'iila ga 'ina tononoyao site toi nidi 'ilobedi ni'atu si'eno mwataya , ga Pita 'ilowanowanona ga 'igwae , “ Pita , nigeya sawesawemuya be 'umatapa'ala be 'ulemegu tuta gidalina namo manuna , aga ? ”
40026041	Ga wate 'ieonedi maibo'adi , 'igwae , “ 'Ilobwenemi be wamatapa'ala be wasidasida , be 'enega geya'abo Seitani 'itootoomi . Ona'ai'aila yaluyaluwami nuwanuwana , ta tuga manuna oomi sitaba . ”
40026042	'Enega Yesu 'ilaga limana ga 'isidasida , 'igwae , “ Tamagu , keiga gete geya nuwagu be 'enega yanunuma , ta 'abo 'imu nuwena nadigega , ta nigeya 'ebweu wate 'eda 'imiyami , bobo'ana yanunuma tuga . ”
40026043	Ta Yesu wate 'iila 'ina tononoyao 'ediya ga 'ilobedi wate si'eno mwataya , manuna matadi ni'atu si'eno'eno .
40026044	'Enega wate 'ipilisinedi ga 'ina sidasida 'etonina 'enaya 'ina sidasida 'eluwena nadigega .
40026045	Ta 'iila limanama ga 'ina tononoyao 'ilowanowanodi , ga 'igwae , “ Mwa'adega , ma'etamo wa'eno'eno ta waeyaeyawai'ata , aga ? Ta wa'ita 'abo'agu Tomota Natuna 'igu tuta ni'atu 'iapwesa be sida sipupuyegu toto'umalidi 'ediya .
40026046	Watoolo be tatatauya , manuna 'agu totelesipupu nina ni'atu gete 'imeema . ”
40026047	Yesu 'etamo 'ionaona ta 'ebweu 'ina tonono , Yudasa , tolosaiyao ma'enao siapwesa . Totaliyao sinabwadi be me Isileli 'idi 'inapwanao tolosaiyao nidi sietunedi Yudasa ma'edi , Yesu sabi giyaina , ta boda nidi ma idi sisisaiyao be wepasiyao wate simai .
40026048	Ta Yudasa we'iwe'iyaya ni'atu 'ediya 'isimanena , 'igwae , “ 'Abo yaita ya'atubwaili , nate tauna Yesu , be wagiyai . ”
40026049	'Enega 'itauya palupaluna Yesu 'ena ga 'ilokagutokiyena ta 'i'atubwailina .
40026050	Ta Yesu 'igwae , “ Gosiyagu , to'ase manuna 'umai ? ” 'Enega boda nidi siapwesama ga Yesu sigiyaina .
40026051	Ta Yesu 'ina bodao 'ebweuna 'ediyega 'ina sisisaiya 'ilisilolona ga totaliya sinabwana 'ina toguinuwa tenana 'iupwa yaulena .
40026052	Ta Yesu tai nina 'ieonena , “ Tuwa ! 'Imu sisisaiya 'usa'uile 'ina senaya , manuna tolosaiyao taudi losaiya 'enega simwamwawasa .
40026053	'Uda mwalatoni 'aene 'abo nuwanuwagu Tamagu 'ena yasisida 'agu lema manuna , 'iabe gete tuga aniloseyao mabodadi tomoyauyau 'ietunedima .
40026054	Ta nigeya ! 'Eda gete 'enega Buki Tabu 'ina simanao manugu sida apwesa . ”
40026055	Gote 'ena Yesu boda 'ieonedi , 'igwae , “ Sana 'abo'agu to'ipwala , ga 'enega ma imi sisisaiya be ma imi wepasi wamai sabi giyaigu ! Ta to'ase 'alena ga 'enega nigeya wagiyagiyaigu 'asiyata nidi yaudi Anuwa Tabu 'ena yamiyami ta yae'ie'ita tomota 'ediya ?
40026056	Ta yage getedi sida apwesa be 'enega palopitao 'idi gimisimana Buki Tabu solanaya sida apwesa . ” 'Enega Yesu 'ina tononoyao maibo'adi sidena sinena .
40026057	Boda nidi ni'atu Yesu sigiyaina ga si'au'ewena totaliyao 'idi 'inapwana , 'ana esana Kaiyapa , 'enaya . Ta Kaiyapa 'ina anuwaya loina 'ana toe'itao be 'inapwanao ni'atu sideli egogonama ga simiyami .
40026058	Ta Pita 'edasolega Yesu 'imuliyena ga 'imai totaliya sinabwana 'ina 'asaya , ga 'ilugu anuwaya ta to'ita'i'itao ma'ediya simiyatowa be 'aene Pita nina Yesu 'ana loina 'ida nono .
40026059	Ta totaliya sinabwadi be 'inapwanao nidi nuwanuwadi Yesu 'ana toe'ewa kabokabo sida loba be 'idi e'ewa 'enega Yesu sida loemwawasi .
40026060	'Enega toe'ewa kabokabo yaudi simai , ta esi 'idi e'ewa nigeya palupaludi . Ta muliyega 'eluwa tai simai
40026061	ga sigwae , “ Yesu lowa 'iona , 'igwae , ‘ Sawesaweguya be Yaubada 'ina anuwa yalige yaulei , be 'asiyata 'etoi 'ediya yada 'abilima . ’ ”
40026062	'Enega totaliyao 'idi 'inapwana sinabwana 'itoolo , ga 'igwae , “ Nigeya 'imu e'isamo , aga ? Tomota gotedi 'idi e'ewa 'emuya ni'atu 'unononaya ? ”
40026063	Ta Yesu tuga 'i'alaenono . 'Enega totaliya sinabwana Yesu 'ieonena , “ 'Uona 'ai'aila Yaubada matanaya , mwa'adega 'oyo To'etoseyana niyo , ta Yaubada natuna , nai nigeya ? ”
40026064	Ta Yesu 'igwae , “ Ni'atu nate 'uona saba , ta wate yaeonami 'aene 'abo'agu Tomota Natuna be ma'etamo wa'itagu Toewaiwai sana 'atainaya yamiyami be wate galewa pwananao debadiyega yamama . ”
40026065	'Enega totaliya sinabwana nina 'igamwasowala 'ai'aila ga taunamo 'ana 'oama 'isabuna ta 'igwae , “ 'Ina ona to'umalina wanononaya ? Ona'ai'aila , tai gete Yaubada 'isinalina . Tuwa ! Geya'abo wate toe'ewao sionaona 'ina loegesiyao manudi .
40026066	Mwa'adega 'imi nuwanuwa Yesu manuna ? ” Ga taudi sigwae , “ 'Ilobwenena be 'imwamwawasa . ”
40026067	'Enega maninina sigiwalina ta siunu dadanena , ta wate 'aidi sisapina ,
40026068	ta sigwae , “ 'Eguma 'oyo To'etoseyana nina 'uona apwesa 'emaya 'aene yaita tauna 'isapimu ? Manuna 'uona 'aene 'oyo palopita . ”
40026069	Ta Pita ma'etamo 'etauluya 'imiyami ga toguinuwa gomagweine 'ebweuna 'iapwesama ga 'ienaidena , 'igwae , “ Lowa goma Galili Yesu nina 'oyo ma'iyayo wamiyami , aga ? ”
40026070	Ta tomota yaudi matadiya Pita 'ieyaseyase , 'igwae , “ Yage nina 'uonaonae nigeya yamwalamwalatoni . ”
40026071	'Enega Pita 'idena ga tupwana 'iaapwesa . Ta 'ebweu wate gomagweine Pita 'i'itena ga tomiya nidi 'ediya 'igwae , “ Tai gote lowa Yesu goma Nasaleta ma'iyana . ”
40026072	Wate Pita 'ieyaseyase ta 'isawa tamatamana ga 'igwae , “ 'Inapwana 'imwalatonina 'aene tai nina 'abo'agu nigeya yamwalamwalatoni . ”
40026073	Tuta kukupana namo mulinaya toyo'o nidi Pita 'enaya simai , ta sigwae , “ Ona'ai'aila 'ukabo ! 'Oyo Yesu 'ina boda 'ebweu , manuna 'imu lewa 'atuwa me Galili 'enadi . ”
40026074	'Enega Pita 'isawa tamatamana ta ona to'umalina 'enega 'ibwautu'e , 'igwae , “ Tamada ! Tai nate nigeya yamwalamwalatoni . ” Ta tuta gote 'ena kakaleko 'igwane .
40026075	'Enega Pita Yesu 'ina ona 'inuwa'i'isina 'aene “ Muliyega be kakaleko 'igwagwane ta 'oyo matoi 'ueyaseyaseyegu . ” 'Enega Pita nuwana 'imwau sinabwana ga 'iapwesa 'atamanaya ga 'idedoi .
40027001	Tomwa 'iulisina ga totaliyao sinabwadi be 'inapwanao maibo'adi siloiloina be 'aene Yesu siloemwawasi .
40027002	'Enega Yesu nimana siyonidi ga sitauyena toloina sinabwana Pailato 'enaya be 'aene Pailato nina 'ida loine .
40027003	Ta Yudasa nina 'imwalatonina 'aene Yesu 'iabe siloemwawasi , 'enega 'inuwa'ebuni ga 'ina mani gulewa teti 'iiledi totaliyao be 'inapwanao 'ediya ,
40027004	ta 'igwae , “ Ni'atu yaloegesi , manuna tai bobo'ana 'emiya yasipupuyenaya . ” Ta sigwae , “ Nate nigeya 'ebweu to'ase 'emaya ta 'oyo tuga manuna 'uda nuwanuwa . ”
40027005	'Enega mani teti nidi 'iula mwa'utedi Anuwa Tabu solanaya , ta 'iapwesa ga 'itauya , ga balaeyega 'otona tauna 'ididimagena ga 'imwawasa .
40027006	Ta totaliyao nidi mani nidi siegogonedi ga sigwae , “ Nigeya sawesawenaya be Yaubada 'ana 'ebwayadaita 'ena tasa'ui , manuna mani gete tomota 'ana loemwawasa 'ana e'isa . ”
40027007	'Enega taudimo siloina ga mani nina 'enega 'ebweu to'abi'ule 'ina bale'u 'ebweuna sigimwanena , be 'aene bwa'a nina 'owagao 'adi 'ali'ali .
40027008	'Enega bwa'a nina sieesena ‘ Lala bale'una ’ , ga esana nina ma'etamo 'imiyami .
40027009	Gote 'enega palopita Yelemaiya 'ina onaupaupa 'iapwesa , manuna lowa Buki Tabu 'ena 'ina ona si'etoladina 'aene , “ Ga me Isileli tauna 'ana maisa sibwauyena , nate gulewa siliba 'adi yau teti , ga mani nidi si'ewedi ,
40027010	ga 'enega to'abi'ule 'ina bale'u siemaisina , nadigega 'ida 'Inapwana 'iemataluwegu . ”
40027011	'Enega Yesu Pailato matanaya sietoolona , tauna toloina sinabwana , ga Pailato nina Yesu 'ienaidena , 'igwae , “ 'Uda simana , 'oyo me Yudia 'idi kini , aga ? ” Ta Yesu 'igwae , “ Ni'atu nate 'uona saba . ”
40027012	'Enega totaliyao sinabwadi be 'inapwanao Yesu sie'ewena Pailato matanaya , ta Yesu nigeya 'ebweu to'ase 'ie'ie'isa .
40027013	Ta Pailato 'igwae , “ Mwa'adega , simana getedi 'amu e'ewa manuna 'unononaya ? ”
40027014	Ta Yesu nigeya wate 'ie'ie'isa , ta tuga 'i'ala enonomo . 'Enega Pailato nina nuwana 'iowana sinabwana .
40027015	Yakwala 'ebweuna 'ebweuna 'ediya , Ataona masulina 'enaya , toloina nina 'ina bubuna nate deliyega 'ebweu tai 'ili'ami be 'iapwesa , 'eguma yaita pwalu siesinuwe .
40027016	Ta tuta gote 'ena 'ebweu tai deliya 'imiyami , 'ana esana Balaba , tomota maibo'adi simwalatonina 'aene tauna toto'umalina sinabwana .
40027017	'Enega tomota siegogonama Pailato 'enaya , ta Pailato 'ieonedi , 'igwae , “ To tai nuwanuwami be manumi yali'ami ? Balaba ? nai Yesu , tauna sieesena To'etoseyana ? ”
40027018	Manuna Pailato 'imwalatonina 'aene e'ipi'ipiyega Yesu siwasegigiyena sabi loemwawasina .
40027019	Ta wate tuta nina 'etamo Pailato etala 'iguiguinuwe , ta mwanena ale 'ietunenama ga 'igwae , “ Geya'abo wate to'ase 'uloiloine tai palupaluna gete manuna , manuna ni'a yamadawalena ga 'ebe matauta sinabwana 'eguya . ”
40027020	Ta esi totaliyao sinabwadi be 'inapwanao tomota siloa'etu'etunedi be 'aene sisisida Pailato 'ena be Balaba 'ili'ami 'ediya ta Yesu sida loemwawasi .
40027021	'Enega toloina nina 'ienaida limedi , 'igwae , “ Siteluwa 'ediyega yaita nuwanuwami be manumi yali'ami ? ” 'Enega sigwae , “ Balaba . ”
40027022	Ta Pailato 'igwae , “ Ta mwa'adega yada loina'esa Yesu , tauna sieesena To'etoseyana ? ” 'Enega maibo'adi sigwae , “ Kelose 'ena tada tutuepa'iye ! ”
40027023	Ta Pailato 'ieonedi , “ To'ase sana 'ina loegesi , ga 'enega 'aene mwawasa 'iloba ? ” Ta sibwau toitoila , sigwae , “ Kelose 'enaya tada tutuepa'iye ! ”
40027024	'Enega Pailato 'imwalatonina 'aene nigeya 'ina waiwaimo , ta pwalu siegewagewana 'ana 'ita 'aene 'iabe sie'ale be silosaiya . 'Enega bwasiyega nimana 'i'utudi boda nidi matadiya ta 'igwae , “ Geya'abo wate to'ase yaloiloina tai bobo'ana gete 'ina mwawasa manuna , ta 'omi namo wada loina . ”
40027025	Ta boda maibo'adi sigwae , “ Bobo'ana ! 'Abo'ama 'ada loine , ta 'ana e'isa 'ada loba , 'abo'ama , ta 'epata simeemai 'ediya wate . ”
40027026	'Enega Pailato 'idi ona 'inononaya , ta Balaba 'ili'amina , ta wate 'ina tolosaiyao 'iloinedi be Yesu balaeyega sida sapi , be muliyega sida tutuepa'iye kelose 'enaya .
40027027	'Enega toloina nina 'ina tolosaiyao Yesu sisapina ta siluguyena 'idi anuwa sinabwana solanaya , ga 'idi boda maibo'adi sibwau egogonedima Yesu 'enaya ,
40027028	ga 'ana 'oamao sialolodi , ta 'oama esaesa 'enega sie'oamena sabi tuyeyena ,
40027029	ga 'ana peyaula kwakwakwala 'ediyega siguinuwena ga debanaya sisa'una , ta 'etoguna nima 'ataina 'enaya sisa'una , ta wate matanaya si'aetulasa ta situyeyena , sigwaegwae , “ Kamatoki , 'oyo me Yudia 'idi kini ye ! ”
40027030	Ta wate sigiwalina , ga 'ina 'etoguna si'ewena ga 'enega debana sisapina .
40027031	'Enega 'idi tuyeya 'igumwala , ga 'oama esaesa 'enega sialolona , ta tauna 'ana 'oamega sie'ote limena ga si'au'ewena sabi giekelosena .
40027032	Ta Yesu siapwesena ga sitauyena , ta 'edaya goma Sailini 'ebweu , 'ana esana Saimoni , sialobena ga sididigena be 'aene Yesu 'ana kelose 'ida 'aali .
40027033	Ga Saimoni nina 'i'aalina ga 'ana laba siapwesa sena Goligota 'enaya . ( Goligota 'ana mwalatoi nate “ Bulubulu 'asana . ” )
40027034	Ga oine be 'apasi'uma si'einisena ga si'ebwa'ena be 'aene geya'abo uya 'ilotolotoo sinabwana , ta Yesu oine nina 'ilotoonamoya ta 'iguitoyasena .
40027035	'Enega kelose bale'uya sisa'unaya ta Yesu 'enaya situtu epa'iyena ga sietoolona , ga muliyega toguinuwa nidi Yesu 'ana 'oamao si'ewedi ga sieguyaiyedi taudimo 'ediya , ta 'idi eguyai esasala ulaesinuwa 'enega , be 'abo yaita 'inugana tauna 'ana 'oama 'ida 'ewa .
40027036	Ga muliyega simiyatowa sabi lomata'i'ita .
40027037	Ta wate 'ana kelose dabanaya si'etoladina , “ Yesu tauna me Yudia 'adi toloina . ” Nate 'ina mwawasa 'alena .
40027038	Ta wate to'ipwala 'eluwa sigiekeloseyedi , 'ebweu Yesu 'atainaya ta 'ebweu gegeuminaya .
40027039	Ta tomota 'aina 'edega Yesu kelose 'ena situyeyena ta siedagiyena ,
40027040	sigwae , “ Nuwa'ole'oleyo ! 'Uona 'aene sawesawemuya Anuwa Tabu 'uligei be 'asiyata 'etoi soladiya 'u'abilima . Baga 'uda 'etoseyeyo tauyo be keloseyega 'uebusima , 'eguma 'oyo Yaubada natuna . ”
40027041	Wate nadigega totaliyao sinabwadi be loina 'ana toe'itao be 'inapwanao Yesu si'eetetena , ga sigwae ,
40027042	“ Mali tomota 'i'etoseyedi , ta tauna 'ida 'etoseye ! Tauna 'aene sena Isileli 'ana toloina , abaga keloseyega 'iebusima be 'enega taemisei .
40027043	Tauna 'aene Yaubada 'ana toemisa , ta 'igwae , ‘ 'Abo'agu Yaubada natuna . ’ 'Enega 'eguma Yaubada nuwanuwana tauna 'ida 'etoseye , aga ? ”
40027044	Ta to'ipwala nidi Yesu ma'enao sigie kelosediya , taudi 'adi keloseyega sibwa'onao ga taudi wate nadigega Yesu siba'ena .
40027045	'Asuoleoleyega ga 'asuinuwanuwaya 'asa maibo'ana 'iguguyoi ,
40027046	ga 'asuinuwanuwaya Yesu 'enana sinabwanega 'ibwau ga 'igwae , Ol “ Eli eli lama sabakitani ! ” Ta 'ana gibui 'aene “ 'Igu Yaubada , 'igu Yaubada , to'ase manuna 'upilisinegu ? ”
40027047	Ta 'aina tomota selabenaya sitootoolo 'ina bwau sinonona , ta sigwae , “ Wanono ! Tai gete Ilaitiya 'ibwaubwauye . ”
40027048	'Enega 'ebweuna 'ediyega 'ipili ga balou 'i'ewena ga oine dalelena 'ena 'ietupa'utuina , 'enega 'ebweu kaiwe 'ena matana 'ibadiyena ga 'ie'etotu'eyena Yesu 'awanaya ga 'isokukuna .
40027049	Ta tai nina gosenao sigwae , “ Tuga tayamwayamwa , nai 'iabe Ilaitiya 'imama be 'i'etoseye . ”
40027050	Ta Yesu 'enana sinabwanega 'ibwau limana , ga yawasina 'igumwala .
40027051	Ta kaleko nina Anuwa Tabu 'ana pitaupa 'iesabuluwena etanega ga 'imwa'uta 'ubunaya , ta mwani'ini'i 'idedela , ga gulewa sinabwadi siepisalidi .
40027052	Ta wate 'ali'ali 'awadi si'egegedi ga toemisao yaudi lowa simwawasaya kokowadi sitoolo limana ,
40027053	ga Yesu 'ina toolo limana mulinaya taudi wate 'ali'ali 'ediyega siapwesama , ga Yelusalema 'ena silugu , ga tomota yaudi 'ediya siapwesa .
40027054	Ta tolosaiyao nidi ma idi toanugana ma'etamo Yesu si'ita'ita'i'isi , ga mwani'ini'i be yage maibo'ana siapwesaya si'itedi , ga simatauta sinabwana , ta sigwae , “ Ona'ai'aila , tai gete Yaubada natuna . ”
40027055	'Aina iine wate 'edasolega sidunedune , taudi lowa Galiliyega Yesu simuliyenamaya ta 'ana masula siguiguinuwe ,
40027056	'ebweuna 'ana esana Meli Magidala , ta 'ina waliyesa , tauna Yemesa be Yosepa sinadiya , ta wate Sebedi natunao sinadiya .
40027057	Ta 'asuinuwanuwaya 'ebweu goma Alimatia 'imai Pailato 'enaya , tauna toesaesa , ta wate Yesu tauna 'ana tomuliya 'ebweu , 'ana esana Yosepa .
40027058	Ga Pailato 'enaya Yesu kokowana 'isidena , ta Pailato 'itagwala be 'ida 'ewa .
40027059	'Enega Yosepa ma ina 'ali'eiyao Yesu kokowana si'ewena , ga 'oama wakewakekena ta 'esasena 'enega siwaduna ,
40027060	ga Yosepa nina 'ana 'ali'ali auwauna 'ena sisa'una , ta 'ali'ali nina sitainaya 'atuwa duluwa gulewa solanaya . Ta 'enega gulewa sinabwana ta pulipulina 'enega 'ali'ali 'awana sisa'u bodena , ga muliyega Yosepa 'itauya .
40027061	Ta Meli Magidala ma ina waliyesa 'ali'ali selabenaya simiyatowa ga sie'asiyedi .
40027062	Ta Yesu sigiekeloseyena me Yudia 'idi 'asiyata gibubu 'enaya , 'enega tomwa 'iulisina ga 'idi 'asiyata Sabate 'enaya totaliya sinabwadi be Palisiyao mabodadi sitauya Pailato 'enaya ,
40027063	ta sigwae , “ 'Inapwana , tokabo nina lowa mayawasina 'imiyami 'ina ona 'anuwa'i'isina 'igwae , ‘ 'Asiyata 'etoi beo mwawasega yada toolo limana . ’
40027064	'Enega 'ab kapekapeyana 'uloina be 'ali'ali 'ana to'ita'i'itao si'ita'i'ita 'ai'aili be 'ana laba 'asiyata 'etoi , 'abona nai 'ina tononoyao simamai be Yesu kokowana siyai be sidene , be tomota sikaboedi 'aene ‘ Mwawasega ni'atu 'itoolo limana ’ , be 'enega kabo mulimuliyana kabo nuganuganina 'ida to'umalisine . ”
40027065	Ta Pailato 'ieonedi , 'igwae , “ 'Imi to'ita'i'itao tolosaiyao simiyami , watauyedi be 'ali'ali silomata'i'ita 'ai'aili . ”
40027066	'Enega sitauya ga 'ali'ali 'awana 'ana 'auboda gulewa nina wate sibwadena , ta nada to'ita'i'itao sietoolodi .
40028001	Sabate mulinaya ni'atu be tomwa 'iulisi wiki auwauna 'ana 'asiyata nugana 'ena , Meli Magidala ma ina waliyesa simai 'ali'aliya sabi ayausa .
40028002	Ta mwani'ini'i sinabwana 'idedela , nate 'Inapwana 'ina anilose 'ebweu galewega 'iebusima ga gulewa 'ali'ali 'awanega 'ipuli ilena ga 'ena 'imiyatowa .
40028003	Anilose nina 'ana 'ita namala nadigega , ta 'ana 'oama wakewakeke 'ai'ailina .
40028004	Ta 'ali'ali 'ana to'ita'i'itao anilose si'itena ga simatauta sinabwana , 'enega sitai , ga sibe'u bale'uya kokowa 'atuwa .
40028005	Ta anilose nina iine nidi 'ieonedi , 'igwae , “ Geya'abo wamatamatauta . Yamwalamwalatoni 'omi Yesu tauna ni'atu siloemwawasina wa'ebe'ebese .
40028006	Tauna nigeya bada , manuna ni'atu mwawasega 'itoolo limana , nadigega lowa 'ieonemi . Wamai be 'ina 'ebe'eno kakaena wa'ita ,
40028007	be muliyega watauya manini be 'ina tononoyao waeonadi 'aene Yesu mwawasega ni'atu 'itoolo limana , be 'iabe 'inuganugana Galili 'ena , ta 'omi wamuliye be gote 'ena wa'ita . Nate namo . ”
40028008	'Enega iine nidi ma idi matauta ta wate ma idi gwausowala 'ali'ali sipilisinena ga sipili manini be 'aene Yesu 'ina tononoyao 'ediya yage gete sida simana .
40028009	Ta Yesu 'edaya 'ilobedi ga 'ilokagutokiyedi , ta simai ga 'aena sigitoodi ta sibwagobwago 'enaya .
40028010	'Enega Yesu 'ieonedi , 'igwae , “ Geya'abo wamatamatauta , ta esi watauya be gosegwao waemataluwedi be sitatauya Galili 'ena , be nada sida 'itagu . ”
40028011	Iine nidi ma'etamo 'edaya sitautauya ta 'ali'ali 'ana to'ita'i'itao 'aidi sitauya 'asa Yelusalema 'enaya , ga to'ase siapwesa nadigega sisimanena totaliyao sinabwadi 'ediya .
40028012	'Enega totaliyao nidi ta 'inapwanao ma'ediyao sideli egogona ga siloina , ga mani to'ita'i'itao nidi si'ebwa'edi
40028013	be 'aene tomota 'ediya sida simana dadana be 'aene sida gwae , “ Boiboiya 'a'eno'eno ta Yesu 'ina tononoyao simai ga kokowana si'ipwalina . ”
40028014	Wate sieonedi , sigwae , “ 'Eguma toloina sinabwana ale gete 'inonoi 'etamo 'akaboe be 'enega geya'abo 'igamwagamwasowala 'emiya . ”
40028015	'Enega 'idi mani si'ewena ga totaliyao be 'inapwanao 'idi nuwanuwa nina siematamatanena . Ta 'idi emwasala gete 'i'elelewana me Yudia 'ediya , ga batuwa wate nadigega sionaona .
40028016	'Enega Yesu 'ina tononoyao site ilebeni sitauya Galili ga situ'e 'oya nina Yesu 'isimanena 'enaya ,
40028017	ga Yesu si'itena ga 'ena sibwagobwago . Ta 'aidi 'ediyega 'etamo ma idi enuwanaluwa .
40028018	'Enega Yesu 'imai 'ediya ta 'ieonedi , 'igwae , “ Tamagu loina maibo'ana galewaya ta bale'uya ni'atu 'i'ebwa'egu .
40028019	'Enega watatauya be sena maibo'adi 'ediya waloguguya , be 'enega tomota sida emisegu , be wate wagiebapitaisoedi Tamagu 'ana esanega be Natuna 'abo'agu 'agu esanega be wate Yaluyaluwa Tabuna 'ana esanega .
40028020	Ta loina maibo'ana ni'atu ya'ebwa'emi wae'itadi be taudi wate sida muliyedi . Ona'ai'aila , 'abo'agu ma'emiya yada miyami tuta yauyauna , batuwa ga 'ana laba bale'u 'ana 'ebe losalowa 'enaya . ”
41001001	Gete tetela bobo'ana To'etoseyana Yesu , Tauna Yaubada natuna , tetelina 'ana 'ebe e'ale .
41001002	Lowaenei palopita Aisea Yesu manuna 'i'etoladina , ga Yaubada 'ina ona 'isimanena , 'igwae : “ Gete 'igu toepilialeale yaetune be 'inugana be manuyo 'eda 'ikakali ,
41001003	be sena mitawa daitaya 'enana sinabwana 'enega 'ida simana apwesa be 'ida gwae , ‘ 'Inapwana 'ina 'eda wada kakali ta wagiepaepalu . ’ ”
41001004	'Enega Yoni togiebapitaiso nina 'iapwesa sena mitawa daitaya ga 'iguguya tomota 'ediya , 'igwae , “ 'Imi bubuna to'umalidi 'ediyega wada nuwa'ebuni be 'enega yada giebapitaisoemi ta Yaubada 'imi bubuna nidi 'ida nuwataudi . ”
41001005	Ta tomota yauyaudi sena Yudia maibo'ana 'enega be 'asa Yelusalema 'enega sidelima Yoni 'ina guguya sabi nonona , ga 'idi bubuna to'umalidi sisimanedi , ga 'igiebapitaisoedi bwasi Yolidani 'enaya .
41001006	Yoni 'ana 'oama yobai kameli unuununa tuga , ta 'ana gadiwana kameli bwalana , ta 'ana masulao bilolo be mu'awa tuga .
41001007	Ta Yoni 'iguguya ga 'igwae , “ Tauna muliguyega 'imeemai 'isinabwa sinegu , 'enega nigeya 'ilobwelobwenegu be 'aenaya yabwagobwago be 'ana 'aelawa yali'ami .
41001008	'Abo'agu bwasiyega tuga yagiebapitaisoemi , ta tauna Yaluyaluwa Tabunega 'ida giebapitaisoemi . ”
41001009	Tuta gote 'enaya Yesu 'asa Nasaleta 'ipilisinena , nate sena Galili 'enega , ga 'imai bwasi Yolidani 'enaya ga Yoni Yesu 'igiebapitaisoena .
41001010	Ta Yesu ni'atu bwasiyega 'igayo'oya'ama ga 'i'itatu'e ta galewa 'i'itena 'i'egegena , ta Yaluyaluwa Tabuna 'ana 'ita 'atuwa bunebune 'imwa'uta 'enaya .
41001011	'Enega 'ebweu 'enana galewega 'ionama 'igwae , “ 'Oyo natu'ai'ailigu , manuyo yagwausowala sinabwana . ”
41001012	Gote 'enega ga Yaubada Yaluyaluwana Yesu 'ietunena ga 'itauya mitawa daitaya ,
41001013	ga 'asiyata poti gote 'ena 'imiyana ta tuta nidi 'ediya Seitani 'itoo waiwai be 'aene Yesu 'igiebe'u . Ta sena nina 'enaya yobai bosasa wate simiyami , ta aneloseyao Yesu si'ita'i'isina .
41001014	Ga tuta nina 'ena Kini Elodi 'iloina ga 'enega Yoni deliya sisa'u luguyena ga muliyega Yesu 'iapwesa Galili , ga Tetela bobo'ana Yaubada 'enega 'iloguguyaena ,
41001015	'igwae , “ Tuta ni'atu 'iapwesama be Yaubada 'ida etoloina 'edaya . 'Enega 'imi guinuwa to'umalidi 'ediyega wada nuwa'ebuni be Tetela bobo'ana wada emise . ”
41001016	'Enega 'ebweu tuta Yesu ola Galili le'awinaya 'iwadawada'e ga togomana siteluwa matasina 'i'itedi Galili olanaya 'idi gomana siyauyauye , 'adi esanao Saimoni be Anidulu .
41001017	Ga Yesu 'ibwauyedima , 'igwae , “ Wamuliyegu be yada gibubumi tomota 'adi togomanao . ”
41001018	Gote 'ena 'idi gomana sipilisinena ga Yesu simuliyena .
41001019	'Enega 'iawada'e nao tupwana ga Yemesa be Yoni , taudi Sebedi natunao , 'i'itedi wagaya 'idi gomana sigibugibudi ,
41001020	ga 'ibwauyedima , ga tamadiya ma ina topaisewao siebesinedi nada wagaya ta Yesu simuliyena .
41001021	Ga muliyega simai 'asa sinabwana 'ana esana Kapaneumi 'enaya , ga Sabateya Yesu anuwa tapwalolo 'ena 'ilugu ga 'ie'ita .
41001022	Ta tomota maibo'adi nuwadi 'iowana 'ina e'ita manuna , ga sigwae , “ E'ita gete palupaluna ta waiwaina , ta 'ida loina 'ana toe'itao 'idi e'ita nenetana . ”
41001023	Ta anuwa tapwalolo nina 'enaya 'ebweu tai 'imiyami , ta tai nina 'enaya yaluyaluwa bi'i lowa 'ilugu ga 'imiyami , 'enega tai nina Yesu 'ena 'ibwau ,
41001024	'igwae , “ Yesu , 'oyo goma Nasaleta , to'ase 'alena ga 'umai 'emaya ? Nuwanuwayo be 'aene 'uda pe'uma , aga ? Ta 'oyo sa'i ni'atu yamwalatonimu , 'oyo tuga Yaubada Natuna . ”
41001025	Ta Yesu 'iloinena , 'igwae , “ 'Ulosa'u be tai nate 'enega 'uapwesama . ”
41001026	'Enega yaluyaluwa bi'i tai nina 'igietaina ga 'idededela ta 'imagana toila ga muliyega yaluyaluwa bi'i tai solanega 'iapwesa .
41001027	'Enega tomota maibo'adi silosuyaedi ga taudimo sienaidedi , sigwae , “ Mwa'adega e'ita auwauna gete ? Gete tai nina 'ina loinega yaluyaluwa bi'i 'iloiloinedi ta siematamatane . ”
41001028	'Enega Yesu tetelina silelewanena Galili senanao maibo'adi 'ediya .
41001029	Ta Yesu anuwa tapwalolo 'enega 'iapwesa ga Yemesa be Yoni ma'enao sitauya Saimoni be Anidulu 'idi anuwaya .
41001030	Ga Saimoni lawana ooyaiyaiyega 'ile'oasa , 'enega Yesu siemataluwena tole'oasa nina manuna .
41001031	Ga Yesu 'ilugu 'enaya ga nimanaya 'igiyaina ga 'igietoolona , ga 'ina le'oasa 'isaligogo . 'Enega waine nina 'iapwesa ga 'adi masula 'igibubuna .
41001032	Ta sinala ni'atu 'isugusuguwa , ga tomota 'idi tole'oasao be taudi yaluyaluwa bi'i 'ediyega sile'oasa maibo'adi sime'edi Yesu 'enaya ,
41001033	be wate 'asa 'ana tomiyanao maibo'adi siegogonama ga anuwa nina matanaya sitoolo .
41001034	'Enega tole'oasao yaudi be taudi yaluyaluwa bi'i 'igie kabaleyedi maibo'adi Yesu 'igie bobo'anedi . Ta yaluyaluwa bi'i 'eguma 'iula apwesedi 'i'etobodedi be geya'abo sisimasimane , manuna tauna simwalatonina .
41001035	Ta 'enega gonamapumapuya Yesu 'itoolo ga anuwega 'iapwesa ga tebweuna 'itauya mwatui daitaya ga 'isidasida Yaubada 'ena .
41001036	Ta Saimoni magosenao wate siapwesa ga Yesu si'ebesena ,
41001037	ga silobenaya ta sieonena , “ Tomota yaudi nuwanuwadi 'oyo . ”
41001038	Ta Yesu 'igwae , “ Tatatauya 'aina wate 'asa 'ediya be yaloguguya . Gete manuna yamai . ”
41001039	'Enega Galili maibo'ana 'iasakowasiyena ga 'idi anuwa tapwalolo 'ediya 'iloguguya ta wate yaluyaluwa bi'i tomota 'ediyega 'iula apwesedi .
41001040	Ta tolepelo 'ebweuna Yesu 'ena 'imai ga 'i'aetulasaya ta 'isidena , 'igwae , “ 'Eguma 'imu nuwanuwa nadigega , kapekapeyana be 'ugie bobo'anegu . ”
41001041	'Enega Yesu 'i'atenuwa 'ole'oleyena ga nimanega tai bwalana 'igitoona ta 'igwae , “ O bobo'ana ! 'Uda 'esasa ! ”
41001042	Ga tai nina 'ana lepelo 'igumwala manini , ga 'i'esasena .
41001043	Ta Yesu tai nina 'i'ena pa'alena ,
41001044	'igwae , “ 'Utatauya ta geya'abo 'ebweu wate yaita 'ena 'usimasimanegu , ta esi palupaluna 'utatauya totaliya 'enaya be 'i'itayo , be 'enega 'imu taliya 'u'ebwaya Yaubada 'ena , to'ase nadigega 'ada loina Mosese 'enega , be 'enega tomota simwalatoniyo 'aene ni'atu 'u'esasemu . ”
41001045	Ta tolepelo nina nigeya Yesu 'ina loina 'iematamatane , ta tomota yaudi 'ediya 'iesimasimana . 'Enega Yesu nigeya sawesawenaya 'ia'ata'atamana 'asa nidi soladiya , ta 'enega 'itauya sena mwatui daitaya ga nada 'imiyamiya , ta tomota sena yaudi 'ediyega sitauya 'enaya .
41002001	'Asiyata 'aina sigumwala ga Yesu 'iila Kapaneumi 'enaya , ga alena sinonona 'aene Yesu ni'atu 'iila limanama .
41002002	Ta 'enega pwalu sinabwana anuwa solanaya be wate 'awa 'atamaninaya siegogona , ga Yesu 'iguguya 'ediya .
41002003	Ta tokweno 'ebweu sime'ena ta 'ana to'aalao site ata 'ebe 'enoega si'aalinama ,
41002004	ga sitoona be 'aene tokweno nina siluguye Yesu 'ena , ta nigeya sawesawediya , manuna pwalu sinabwa wawasae , 'enega si'aala tu'eyena anuwa debanaya ga 'ana 'atowa si'ewayaulena , ta 'enega tokweno nina ma 'ebe'enona sietabetabeyena ga Yesu matanaya sisa'una .
41002005	'Enega Yesu ni'atu tai nidi 'idi emisa 'imwalatonina ga tokweno nina 'ieonena , “ Natugu , 'imu bubuna to'umalidi 'adi nuwatau ni'atu 'ulobedi . ”
41002006	Ta 'aina loina 'ana toe'itao Yesu selabenaya simiyami ga 'ina ona sinonona ga taudimo 'atediya sinuwanuwa ,
41002007	“ Yesu gete mwa'adega ga Yaubada 'ena 'ioopa'ala ? Manuna nigeya 'ebweu yaita sawesawenaya be tomota 'idi bubuna to'umalina 'ida nuwataudi , nate namo Yaubada sawesawenaya . ”
41002008	Ta Yesu ni'atu 'atenaya 'idi nuwanuwa 'imwalatonina , 'enega 'ieonedi , “ To'ase manuna nate nadigega wanuwanuwa'esa ?
41002009	Ta to'ase wanuwena yada onae tokweno gete 'enaya be 'aene yada gwae , ‘ 'Imu bubuna to'umalina ni'atu yanuwataudi , ’ nai yada gwae , ‘ 'Utoolo be 'imu 'ebe'eno 'u'aali be 'utatauya ’ ?
41002010	Ta wada mwalatoni 'aene 'abo'agu Tomota Natuna , be ma igu loina bale'uya be tomota 'idi bubuna to'umalina yanuwataudi . ”
41002011	'Enega tokweno nina 'ieonena , 'igwae , “ 'Abo'agu gete yaeonayo , ‘ 'Utoolo be 'imu 'ebe'eno 'u'aala be 'utatauya 'imu 'asaya . ’ ”
41002012	Ta 'enega 'itoolo ga 'ina 'ebe'eno 'i'aalena ga boda matadiyega 'iapwesa . Gote 'ena pwalu maibo'adi nuwadi 'iowana ta Yaubada situpuna , sigwae , “ Guinuwa gete 'ebe nuwaowana ga batuwa namo ta'itena . ”
41002013	'Enega Yesu 'iapwesa limana Galili le'awinaya , ta wate pwalu siegogonama , ga 'ie'ita 'ediya .
41002014	Ta 'ina e'ita 'ilosalonina ga 'itautauya ga 'ebweu takisi 'ana to'ewa 'i'itena 'ina anuwa 'ebe paisewa 'ena 'imiyami . Tai nina Libai , ta tamana Alipio . Ga Yesu 'ieonena , “ Libai 'umuliyegu . ” 'Enega Libai nina 'itoolo ga Yesu 'imuliyena .
41002015	Ta muliyega Yesu ma ina tononoyao simai Libai 'ina anuwaya sabi 'e'ai , ga boda Yesu simuliyena , taudi takisi 'ana to'ewao be wate 'aidi toto'umalidi , ga Yesu ma ina tononoyao ma'ediyao simiyatowa .
41002016	'Enega Palisi 'idi loina 'ana toe'itao si'itena , ga Yesu 'ina tononoyao 'ediya sienaida , sigwae , “ To'ase manuna 'imi toe'ita takisi 'ana to'ewao ta wate toto'umalidi 'aina ma'enao si'e'ai egogona ? ”
41002017	Ta Yesu ona gete 'inonona ga 'ieonedi , “ Taudi bobo'adi geya nuwadi togile'oasa , ta tole'oasao esiya nuwanuwadi togile'oasa . 'Abo'agu yamaiya nigeya topalupaludi manudi , ta toto'umalidi sabi lemedi . ”
41002018	Ta Yoni 'ina tononoyao be wate Palisiyao 'e'ai 'enega siedidigula 'idi tapwalolo manuna , 'enega 'aina tomota Yesu 'ena simai ga sieonena , sigwae , “ Yoni 'ina tononoyao be wate Palisiyao 'idi tononoyao siedidigula , ta mwa'adega ga 'enega 'imu tononoyao nigeya siediedidigula ? ”
41002019	'Enega Yesu ona semalimaliyega 'ieonedi , 'igwae , “ Mwa'adega , 'ilobwenena be ai 'ana toyo'oyao siedidigula 'abo toai me'olotona ma'ediya simiyami ? Nigeya sa'i ! Manuna tauna ma'enao maibo'adi siegwausowala .
41002020	Ta wanuwa'i'isi 'aene tuta 'imeemai be toai nina 'ipilisinedi , 'enega esi sinuwa mwau be siedidigula ta si'ebotana . ”
41002021	Ta 'ebweu wate onasemalimali 'i'ebwa'edi , 'igwae , “ Nigeya sawesawenaya be kaleko auwauna senasenaminega 'oama kadekadelina tabwabwada , 'abona nai esabu nina 'iesabu toili .
41002022	Ta wate nigeya 'ebweu yaita oine auwauna 'ida siwena bwala 'ebesiwa kadekadelidi 'ediya , 'abona nai si'alasabudi be oine ta 'ebesiwa 'adi mudala , ta esi tada siwai 'ebesiwa auwau daisinamo 'ediya . ”
41002023	Sabateya Yesu ma ina tononoyao bagula solanega sitauya ga tonono nidi witi atuna si'egitagedi ga si'enidi .
41002024	Ta Palisiyao si'itediya ga Yesu sieonena , sigwae , “ 'Inapwana , mwa'adega ga 'enega 'imu tononoyao Sabate 'ana loina sile'oale'oa ? ”
41002025	'Enega Yesu 'ieonedi , 'igwae , “ Buki Tabu 'ena si'etoladina Debida manuna be 'eguma wasawai , wada mwalatoni 'aene tauna magosenao sibotana sinabwana ,
41002026	'enega Yaubada 'ina anuwaya 'ilugu ga beledi etaetabuna 'i'ewena ga si'enina . Beledi nina ma 'ana loina 'aene totaliya dimo 'adi tagwala be sida 'ani . Ta tuwa tuga sibotana , 'enega totaliya sinabwana , 'ana esana Ebayada , 'itagwalena ga si'enina . ”
41002027	'Enega Yesu 'ieonedi wate , 'igwae , “ Yaubada Sabate 'i'ebwa'eda 'ida bobo'ana manuna , nigeya 'aene 'imweluluida Sabate manuna .
41002028	Manuna 'abo'agu Tomota Natuna ta wate Sabate 'ana 'inapwana . ”
41003001	'Enega muliyega Yesu 'iila limana anuwa tapwalolo 'enaya ga nada 'ebweu tai nima meyomeyona 'ilobena .
41003002	Ta Palisiyao Yesu silomata'i'isi , be 'eguma tai nina 'igiebobo'ane Sabate 'enaya ma'etamo 'enega sida e'ewa .
41003003	'Enega Yesu tai nina 'ieonena , “ 'Utoolo be 'ulagama , ” ga tai nina 'itoolo ga 'ilaga .
41003004	Ga Yesu 'inapwanao 'ieonedi , 'igwae , “ Gete 'igu enaida 'emiya : To guinuwa bobo'ana 'edaya ? Sabate 'ena talelema nai tagie'elouya ? Ta'etoseyana nai taloemwawasa ? ” Ga 'ina ona nigeya sie'ie'isa .
41003005	Ta Yesu 'idune masimasiyedi ma ina gamwasowala ta ma ina nuwamwau 'idi debapa'ala manuna , ga tai nina 'ieonena , 'igwae , “ Nimayo 'uyasitoto , ” ga tai nimana 'iyasitotona ga 'ibobo'ana .
41003006	'Enega Palisiyao ma idi gamwasowala siapwesa ga Elodi 'ina bodao ma'ediyao siloiloina be mwa'adega Yesu sida loemwawasa'ese .
41003007	'Enega Yesu 'ipilisinedi ga ma ina tononoyao sidolo Galili le'awinaya , ta pwalu sinabwana simuliyenama .
41003008	Boda nidi getedi Yesu alena sinononaya ta Galiliyega be Yudiaega be Yelusalemega be Idumea senanega be Yolidani mali senega ta 'aina 'asa nidi Taiya be Saidoni selabediyega siegogonama .
41003009	Ta Yesu tole'oasao 'igiebobo'anedi , 'enega tole'oasao yaudi siegigigilama sabi gitoona , 'enega Yesu 'ina tononoyao 'ieonedi , “ Waga manugu wame'e be 'abo tomota siegigigila wawasae yagegelu wagaya . ”
41003010	
41003011	Ta tomotai nidi 'ediya yaluyaluwa bi'i siluguya , 'eguma Yesu si'itai , sibe'u sanamwa'uta matanaya ta sibwaubwau , sigwae , “ 'Oyo Yaubada Natuna . ”
41003012	Ta Yesu 'iloina pa'aledi , 'igwae , “ Geya'abo wabwaubwau apwesa 'aene 'abo'agu Yaubada Natuna . ”
41003013	'Enega muliyega 'oyaya 'itu'e ga 'ina tononoyao nidi 'iesinuwediya ga 'ibwauyedi ga situ'ema 'enaya ,
41003014	ga 'ieonedi , 'igwae , “ 'Omi wate tuwelo yaesinuwemiya be 'omi ma'egwao tamiyami be muliyega yaetunemi 'aina sena 'ediya be wada loguguya
41003015	ta waiwaiyega yaluyaluwa bi'i tomota 'ediyega wada ula apwesedi . ”
41003016	Ta 'adi esanao getedi : Saimoni ( tauna wate 'ieesena Pita ) ;
41003017	ta wate Yemesa matasina Yoni , taudi Sebedi natunao , ta Yesu 'ieesedi Bowanage ( ta Bowanage 'ana mwalatoi 'aene taudi 'atuwa wepalala nadigega ) ;
41003018	ta wate Anidulu be , Pilipi be , Batolomiu be , Madiu be , Tomasi be , mali Yemesa tauna Alipio natuna be , Tadiasi be , mali Saimoni , tauna togewana 'ebeloina manuna ;
41003019	ta wate Yudasa Isikaliota , tauna ma'etamo Yesu 'ida sipupuye .
41003020	'Enega muliyega Yesu 'iila 'ina 'asaya , ta boda sinabwa wawasae siegogona 'enaya ga nigeya sawesawenaya Yesu ma ina tononoyao sieyawai'ata be si'a'a .
41003021	Ta 'ina susuyao sinonona 'aene Yesu nigeya 'ida eyawai'ata , 'enega sitauya sabi 'au'ewenama , manuna sinuwena 'aene , “ Ni'atu 'ikabaleya . ”
41003022	Ta loina 'ana toe'itao 'aidi ni'atu Yelusalemega simwa'utama ga Yesu 'ina paisewa sinabwana si'itenaya ga sigwae , “ Tai gete 'ietoguinuwa manuna Bielisibubi , yaluyaluwa bi'i 'idi 'inapwana 'ina waiwaiyega yaluyaluwa bi'i 'iula apwesedi . ”
41003023	'Enega Yesu tomota nidi 'ibwauyedima ga onasemalimaliyega 'ie'ita 'ediya , 'igwae , “ To'ase manuna Seitani 'aene tauna 'ana bodao 'ediya 'ida etalauwala ? ”
41003024	Ta wate 'igwae , “ 'Eguma 'ebweu 'ebeloina 'enaya tomotai siweweyala be taudimo silosalosaiya ma'etamo 'ebeloina nina 'ineneneta be 'ibebe'u .
41003025	Wate 'eguma susu 'ebweuna ta siweweyala be taudimo silosalosaiya ma'etamo sineneta be 'idi miya 'ito'umali .
41003026	Seitani wate nadigega , 'eguma ma gosenao taudimo silosaiya 'iabe 'ina 'ebeloina nina 'ibebe'u be 'igugumwala .
41003027	“ 'Ebe'ita gete tai waiwaina nadigega Seitani 'ina anuwaya . Nigeya sawesawenaya 'ebweu yaita 'ilulugu be 'ina gwegwe 'ilo'ewadi , ta esi 'eguma 'ebweu tai balaeyega toewaiwai nina nimana be 'aena 'iyona nuganedi ta 'enega muliyega sawesawenaya 'ilulugu 'ina anuwaya be 'ina gwegwe nidi 'ilo'ewadi .
41003028	'Enega gete yaeona 'ai'ailimi 'aene tomota 'idi loegesiyao be 'idi ona to'umalina maibo'ana Yaubada 'ida nuwataudi ,
41003029	ta 'abo yaita Yaluyaluwa Tabuna 'i'awa to'umaliyei , geya'abo sa'i Yaubada 'inuwanuwatau , ta gete bubuna to'umalina nina 'enaya 'ida miyaataya . ”
41003030	Gete nadigega Yesu 'iona'esa manuna sionaona 'aene tauna 'ina waiwai yaluyaluwa bi'i 'enega .
41003031	'Enega ni'atu Yesu sinana ta tasinao simai ga 'atamanaya sitoolo , ta 'enega ona namo sietunena be 'aene Yesu 'ida apwesama 'ediya .
41003032	Ga tomota nidi Yesu selabenaya simiyatowa sieonena , “ 'Inapwana , sinayo be tasimwao wa'ita apwesa , ta nuwanuwadi 'oyo . ”
41003033	Ga Yesu 'ieonedi , 'igwae , “ Yaita sinagu ta yaisigedi tasigwao ? ”
41003034	Ga taudi nidi selabenaya simiyami 'iduneyediya ta 'igwae , “ Gete taudi sinagu be tasigwao .
41003035	'Enega 'eguma yaisigedi Yaubada 'ina nuwanuwa simulimuliye taudi tasigwao be nuugwao be wate sinagwao . ”
41004001	Muliyega wate Yesu 'iila limana Galili le'awinaya sabi loguguya ta boda sinabwana siegogona 'enaya , 'enega 'ebweu waga 'idoedoe 'enaya 'igelu ga 'imiyatowa , ta pwalu le'awaya sitootoolo .
41004002	Ta Yesu onasemalimali yauna 'ediyega 'ie'ita tomota 'ediya , 'igwaegwae ,
41004003	“ Wanono ! Tobagula 'ebweu 'ina bagulaya 'itauya ga witi atuna 'ilelewanedi ,
41004004	ga 'aina atu nidi 'edaya sibe'u , 'enega manuwa si'itedi ta simwa'uta ga si'enidi .
41004005	Ta 'aina sibe'u bwa'a logulegulewana 'enaya ga sitabwa manini , manuna bwa'a gidalina tuga ,
41004006	'enega ala 'itudimwedi ga si'oapelu , manuna lamudi nigeya bwa'a gonituna silobaloba .
41004007	Ta 'aina kwakwakwala 'ediya sibe'u ga sitabwa enoenowa , ta nigeya kapekapeyana be siuuwa , manuna kwakwakwala 'iewaiwai ga 'ididiemwawasidi .
41004008	Ta 'aina atu bwa'a bobo'ana 'enaya sibe'u ga sitabwa ta sisinabwa ga siuwa , ga 'aina teti , be sikisiti , be analedi . ”
41004009	Ga Yesu 'ieonedi , 'igwae , “ 'Eguma matenami ona gete wada nono . ”
41004010	Muliyega pwalu sidelisawala ga Yesu taunamo , ga 'aina tomota ta 'ina tononoyao site tuwelo ma'ediyao simai ga Yesu 'ena sienaida , sigwae , “ 'Imu onasemalimali nidi to'ase 'adi mwalatoi ? ”
41004011	Ta Yesu 'igwae , “ 'Omi ni'atu Yaubada 'emiya 'i'ebwaya be 'ina loina sola'ai'ailidi 'ana tomwalatoiyao , ta esi tomota yaudi nuwa potapotadi ga onasemalimali sinono ,
41004012	ta 'ana nuwasabwalena nigeya simwalamwalatoni , ta wate 'ana mwalatoi si'ebe'ebese ta nigeya sawesawenaya siloba . 'Enega wate nigeya sawesawenaya 'idi loegesiyao 'ediyega sinuwanuwa'ebuni , be geya'abo Yaubada 'inuwanuwataudi . ”
41004013	'Enega Yesu 'ieonedi , 'igwae , “ Mwa'adega 'igu onasemalimali gete nigeya wanuwanuwa sabwaleni , aga ? Be mwa'adega 'aina onasemalimali gete nadigega wada nuwasabwalenidi ?
41004014	“ Tobagula nina Yaubada 'ina ona 'ilelewanena .
41004015	'Aidi atu sibe'u 'edaya , 'atuwa nadigega tomotai Yaubada 'ina ona sinonona , ta 'enega Seitani 'imai ga ona nina 'ediyega 'i'ewa yauledi .
41004016	“ Wate nadigega atu nidi bwa'a logulegulewana 'enaya sibe'ube'u , 'aene 'abo tomota nidi Yaubada 'ina ona sinonoi ta ma idi gwausowala sitatagwala ,
41004017	ta nigeya lamudi 'ipa'apa'ala , 'enega tuta gidalina namo 'enaya sida miyami , be 'abo to tuta 'enaya Yaubada 'ina ona 'ana emisa manuna mwau nai etalauwala silobai , sibe'u manini .
41004018	“ Ta atu nidi kwakwakwala 'ediya sibe'uya 'atuwa tomota nidi taudi Yaubada 'ina ona sinonona ,
41004019	ta esaesa be bale'u 'ina yageyao 'adi nuwanuwa 'ediyega Yaubada 'ina ona sinuwa pupulena , 'enega nigeya sawesawenaya be siuuwa .
41004020	“ Ta atu nidi bwa'a bobo'ana 'ena sibe'uya 'atuwa tomota nidi taudi ma idi 'atetagwala Yaubada 'ina ona sinonona , 'enega uwadi bobo'ana ta yauna siuwaedi . 'Aina uwadiyao teti , ta 'aina sikisiti , ta 'aina analedi . ”
41004021	Ta Yesu wate 'ediya 'igwae , “ Geya'abo mayale loeloe'abina tasa'usa'u kwaiye 'ule nai sita 'ediyega , ta esi 'atamanaya tasa'u be 'imaedana ,
41004022	be 'enega yage nidi kwaikwaiyidi ma'etamo maedana nina 'igieapwesedi be ta'itadi .
41004023	'Eguma matenami ona gete wada nono . ”
41004024	Ta wate 'ieonedi , “ Wada nuwa'i'isi be ona wada nono 'ai'ailidi , manuna 'eguma 'omi to'ase wa'ebwaya , wate nadigega 'ana e'isa wa'ewa , ta esi ma 'ana loeposeyana .
41004025	Manuna 'eguma yaita 'enaya Yaubada 'ina gwegwe 'imiyami , gwegwe nina 'iloeposeyane . Ta yaita 'enaya nigeya Yaubada 'ina gwegwe 'imiyami , to'ase 'ena 'imiyami Yaubada 'enega 'i'ewa yauledi . ”
41004026	Ga Yesu 'igwae , “ Yaubada 'ina loina tomota 'ediya 'atuwa nadigega suwana tai 'ina tanowaya 'iasodi ,
41004027	ta tai nina 'i'eno be 'itoolo 'asiyata be boiboiya , ta suwana nidi sitabwatabwa , ta nigeya 'imwalamwalatoni mwa'adega sitabwatabwa'esa .
41004028	Manuna bwa'a 'iloina 'idi tabwa be 'idi sinabwa be 'idi uwa manuna ,
41004029	be muliyega 'abo uwana 'imatuwa 'enega toni bagula nina 'ie'ale be 'isesoni . ”
41004030	Yesu wate 'ieonedi , 'igwae , “ Mwa'adega Yaubada 'ina loina onasemalimaliyega yada giemaedana'ese 'emiya ?
41004031	Nai gete nadigega 'ebweu kaiwe atuna 'enaya yada loesawa'i'i , nate beno , manuna beno atuna gidalina ,
41004032	ta 'abo taasoi be 'itatabwa pwatula 'isinabwa sinedi , ta nalinao sinabwadi 'isa'udi , be nalinao yauyaukwidi 'ediya manuwa 'idi newa si'abidi . ”
41004033	Yesu 'ina loguguyao 'ediya tuta yauna onasemalimali yauna 'ediyega 'ie'ie'ita , be 'enega 'abo tomota 'ediya kapekapeyana sida mwalatoni .
41004034	Tauna tuta yauna onasemalimaliyega 'iloguloguguya pwalu 'ediya , ta 'ina tononoyao dimo 'ediya onasemalimali nidi 'ili'ali'amidi .
41004035	'Asuinuwanuwaya Yesu 'ina loguguya wagega 'ilosalonina ga 'ina tononoyao 'ieonedi , 'igwae , “ Wageluma be taabala mali esenaya . ”
41004036	'Enega sigelu ga sigiseyana ga pwalu le'awaya sipilisinedi , ta 'aidi waga wate ma'enao ,
41004037	ga wediliya sinabwana 'itowama , ta lisu wagaya 'isiwasiwa'oya'a ga 'iabe sidadamana .
41004038	Ta Yesu waga kuliginaya 'ana gedu 'isa'una ga 'i'eno mwataya , ta 'ina tononoyao silowanowanona ga sigwae , “ 'Inapwana 'utoolo be 'ulemeda . 'Iabe tamwamwawasa ! ”
41004039	'Enega Yesu 'itoolo ga yagila be lisu 'iba'edi , 'igwae , “ Tuwa ! 'U'emutuyo be 'usiwalowa ! ” 'Enega yagila 'ipela ga bwagabwaga maibo'ana 'isiwalowa .
41004040	Ta 'ina tononoyao 'ediya 'igwae , “ To'ase manuna wamatauta ? Mwa'adega nigeya waemiemisegu ? ”
41004041	Ta nuwadi 'iowana ga simatauta , ta taudimo 'ediya sigwae , “ To tai sana gete ga yagila be lisu 'enana siematamatanena ? ”
41005001	'Enega siabala ga silugu me Gelasine 'idi le'awaya ,
41005002	ga wagega Yesu 'isuya dabalaya , ta tai 'ebweu 'ilobena mayaluyaluwa bi'ina 'ina 'ebemiya duluwa , 'enega 'iapwesama , ta duluwa nina tomota 'adi 'ali'ali .
41005003	Ta tai gete lowa tomota sitoo be 'aene sida yoni malakwa kainumu 'enega , ta nigeya sawesawediya ,
41005004	manuna malakwa nidi nimanaya be 'aenaya tuta yauna 'ilasalasadi ta nigeya 'ebweu sawesawenaya be 'igiyai ,
41005005	ta 'idena sinedi ga 'itauya mitawaya ta boiboiya be 'asiyataya 'ali'aliya be 'oyaya 'iemagamagana , ta tauna gulewega 'iunuunu .
41005006	Ta tai nina ni'atu 'edasolega Yesu 'i'itenama , 'enega 'ipili ga Yesu matanaya 'ilobwagoena ,
41005007	ta 'imagana toila , 'igwae , “ Yesu ye , 'oyo Yaubada Toewaiwai sana Natuna , to'ase 'utootoo be 'uguinuwe 'eguya ? Tuwa ! Yaubada 'ana esanega yasida 'emuya be geya'abo 'uda giegie'elouyagu . ”
41005008	Ona gete 'i'inanena manuna Yesu ni'atu 'ieonena , “ Yaluyaluwa bi'i niyo tai gete 'enega 'uapwesama . ”
41005009	Ta Yesu wate 'ienaida yaluyaluwa nina 'ena , 'igwae , “ Mwa'adega 'amu esana ? ” Ga tauna 'igwae , “ 'Agu esana Tomoyauyau , manuna mabodama tai gete solanaya 'amiyami . ”
41005010	Ga 'isidasida gewagewana Yesu 'ena 'aene geya'abo 'asa gote 'enega 'ietuetune apwesedi .
41005011	Ta sena gote 'enaya bawe yauna siduwaduwala 'oyaya .
41005012	Ta yaluyaluwa bi'i nidi sisida Yesu 'enaya ga sigwae , “ Uetunema be 'alulugu bawe gotedi 'ediya . ”
41005013	'Enega Yesu 'itagwaledi ga yaluyaluwa bi'i tai nina 'enega siapwesa ga bawe 'ediya silugu , 'enega bawe nidi siekabaleya ga maibo'adi sipili bulibuliyasu ga babagega sisobu olaya ga sidamana . Ta bawe nidi 'adi yau nadigega tu tausani .
41005014	'Enega bawe 'adi to'ita'i'itao 'idi matautega sidena ga sitauya 'asaya , ga yage nidi si'itedi maibo'ana sisimanedi 'asa sinabwana be 'asa gidalidi tomotenidi 'ediya . 'Enega toni'asa nidi simai be 'aene taudi matadiyega sida 'ita to'ase 'iapwesa .
41005015	Ta Yesu 'ena simai ga tai nina bada si'itena , lowa yaluyaluwa bi'i solanaya simiyami ni'atu debana 'ipalupalu ga 'oama 'i'otena ta 'imiyami . Gote 'ena maibo'adi simatauta .
41005016	'Enega toepilialeale nidi tomotai 'ediya siemwasala mwa'adega tai nina 'ibobo'ana'esa , ta mwa'adega bawe siesilae'esa .
41005017	Ta toni'asa nidi silolagata ga Yesu sie'idi'idiyena 'aene 'idi sena 'ida pilisine .
41005018	'Enega Yesu wagaya 'idolodolo sabi gelu , ta tai nina ni'a 'igiebobo'anena Yesu 'ena 'isida , 'igwae , “ 'Inapwana , sawesawenaya yamuliyeyo ? ”
41005019	Ta Yesu 'igwae , “ Nigeya sawesawenaya , ta esi 'uila be 'utatauya 'imu susuyao 'ediya be Yaubada 'ina 'atenuwa'ole'oleyega 'igiebobo'anemuya 'uemwasali be sida nono . ”
41005020	'Enega tai nina 'itauya 'ebeloina Dekapoli 'ana 'asa sanau 'ediya ga Yesu 'ina guinuwa waiwaina manuna 'ietetela ga tomota maibo'adi sinonona ga nuwadi 'iowana .
41005021	Ga Yesu ma 'ana tomuliyao siabala limana , ga boda sinabwana siegogonama le'awa nina 'enaya .
41005022	'Enega 'ebweu tai , 'ana esana Yailo , tauna anuwa tapwalolo 'ana to'ita'i'ita , 'imai ga Yesu 'ilobena ga matanaya 'ibwagobwago ,
41005023	ga 'isida waiwai , 'igwae , “ 'Inapwana , natugu mewainena 'ana le'oasa 'imwau 'ai'aila , ta tauna gwama tuga , ta nuwanuwagu 'umama be 'uda gitoo be 'ida bobo'ana , ta geya'abo 'imwawamwawasa . ”
41005024	'Enega Yesu ma'iyana sitautauya , ga boda sinabwana simulimuliye ta siegigigila 'edaya .
41005025	Ta boda nidi soladiya 'ebweu waine ma'edi ma ina le'oasa . Le'oasa nina nate lalana 'idaudau yakwala tuwelo 'ediya , ta tuga 'etamo 'idaudau .
41005026	Lowa togile'oasa yaudi 'ediya 'ina mani maibo'ana 'iloegumwalina , ta sa'i 'idi guinuwa 'enega nigeya 'ida bobo'ana , ta esi 'ana le'oasa 'isinasinabwa .
41005027	Waine nina Yesu 'imuliyena manuna lowa tetelina 'inonona , ga 'atenaya 'inuwanuwa 'aene , “ 'Eguma tuga Yesu 'ana 'oama namo yagitoo yada bobo'ana . ” 'Enega 'iloselabena ga 'ana 'oama 'igitoona
41005028	
41005029	ga lalana 'ina dau 'iyapasa manini , ta taunamo oona solanaya 'ilotoona 'aene ni'atu 'ibobo'ana .
41005030	Ta Yesu ni'atu 'ilotoona 'aene waiwai 'enega 'iapwesa ga 'iasakowasi ga boda 'ienaidedi , 'igwae , “ Yaita 'agu 'oama 'igitoona ? ”
41005031	Ta 'enega 'ina tononoyao sieonena , “ 'Inapwana , ni'atu 'u'itena boda sia'oabu'oabuyemu ta siegigigila , ga 'oyo 'uenaida , ‘ Yaita 'igitoogu ? ’ ”
41005032	Ta Yesu 'ilo'ita dadana tomota gamwagamwanidiya be 'ida 'ita yaita 'ina waiwai 'ena 'iabala .
41005033	Ta waine nina taunamo 'ana bobo'ana ni'a 'ilobena 'imwalatonina , 'enega 'imai ga ma ina dedela 'ina matauta manuna 'ibe'u sanamwa'uta matanaya ga 'isimana 'ai'aila 'aene tauna 'iguinuwena .
41005034	Ta Yesu 'igwae , “ Natugu , 'imu emisa 'enega 'ubobo'ana . 'Utoolo be ma imu gwausowala 'utatauya . 'Imu le'oasa maibo'ana ni'atu 'igumwala . ”
41005035	Tuta nina Yesu 'ionaona waine 'enaya 'aina tomota Yailo 'ina anuwega ale sime'ena , ga sigwae , “ Natuyo ni'atu yawasina 'igumwala , ta geya'abo wate toe'ita nina 'ina tuta 'umudamudali . ”
41005036	Ta Yesu wate ale nina 'inonona ga Yailo 'ieonena , 'igwae , “ Geya'abo 'u'ate'ate sa'ala , ta esi 'uemisegu tuga . ”
41005037	'Enega Yesu boda yauna 'i'etobodedi be geya'abo simulimuliye , ta nate namo 'ina tononoyao sitetoi ma'enao , nate Pita be Yemesa matasina tauna Yoni
41005038	sitautauya ga Yailo 'ina anuwaya siapwesa ga 'ewabamu be dedoi sinabwana sinonona .
41005039	Ta Yesu 'ilugu ga 'ieonedi , “ To'ase manuna wadedoi ta waegalagalala ? Gwama nigeya 'imwawamwawasa ta 'i'eno mwataya tuga . ”
41005040	Ta siedagiyena . Ta esi Yesu 'ipa'idi ga siapwesa , ta gwama tamana be sinana be 'ina tononoyao sitetoi Yesu ma'edi silugu gwama 'ina 'ebe'eno 'enaya .
41005041	Ta Yesu gwama nimanaya 'igiyaina ga 'igwae , “ Talita kumi . ” Ta 'ana gibui , “ Negeyo 'utoolo . ”
41005042	'Enega 'itoolo manini ga 'iadadana , manuna 'ana yakwala ni'atu tuwelo 'ilobena . Ta tamana be sinana nuwadi 'iowana 'ai'aila .
41005043	Ga Yesu 'i'etobodedi 'igwae , “ Geya'abo 'ebweu yaita 'ena wasimasimana 'igu guinuwa gete manuna , ta esi gwama 'ana masula wagibubu be 'i'a'a . ”
41006001	Ta Yesu 'iila tauna 'ina 'asaya , ga 'ina tononoyao simuliyena .
41006002	Ga Sabateya 'idi anuwa tapwalolo 'ena 'ilugu ga 'itoolo ta 'ie'ie'ita ga tomota sinonona , ta yauyaudi nuwadi 'iowana 'ina mwalatoi be 'ina guinuwa manudi , ga sigwae , “ Tai gete mane 'enega 'ina sinasinapu 'ilobena ? Ta wate guinuwa nidi waiwaidi nimanega 'iguinuwedi , mane 'enega 'ina waiwai 'ilobena ? ”
41006003	Ta wate sigwae , “ Tai gete to'abi'abi tuga aga ? Ta sinana Meli , be tasinao Yemesa be Yosese be Yudasa be Saimoni be wate nuunao ma'edao tamiyami , aga ? ” 'Enega tomota Yesu siguitoyasena .
41006004	Ta Yesu 'ieonedi , 'igwae , “ Palopitao 'adi 'amayaba silobaloba mali 'asa 'ediya . Ta taudi 'idi 'asaya esiya nigeya 'adi 'amayabamo , manuna taudi 'idi bu'unao be 'idi susuyao siguitoyasedi . ”
41006005	Ta Yesu nuwana 'iowana manuna tomota nigeya siemiemise , 'enega nigeya kapekapeyana be guinuwa waiwaina bada 'ida guinuwedi . Nate namo tole'oasao pu'epu'edimo 'igitoodi ga sibobo'ana .
41006006	'Enega Yesu 'isakowasi 'asa 'ediya ta 'ie'ie'ita .
41006007	Ga 'ina tononoyao site tuwelo 'ibwauyedi ga 'iloinedi be 'aene 'eluwa 'eluwa sida sakowasi 'asa 'ediya , ta wate loina be waiwai 'i'ebwa'edi be 'enega sawesawediya yaluyaluwa bi'i tomota 'ediyega sida ula apwesedi ,
41006008	ga 'ina guguya 'enaya 'iloinedi , 'igwae , “ Geya'abo 'ebweu to'ase wa'ewa'ewa . Geya'abo masula nai tana nai mani 'abwaga manuna . Nate namo 'imi 'etoguna nimamiya ,
41006009	be 'ami 'aelawa wa'otedi , ta esi geya'abo 'ami 'oama 'eluwena wa'ote'otedi . ”
41006010	Ta wate 'ieonedi , “ 'Eguma to anuwa 'ena sibwauyemi be 'ena walulugu , anuwa nina 'ena wae'owaga be 'ana laba sena nina wapilisine .
41006011	Ta sa'i 'eguma 'asa 'aina 'ediya waapwesa be tomota nidi nigeya si'au'au'ewami 'idi anuwa 'ediya be wate nigeya 'imi guguya sinoonodi , 'asa nidi nedilina 'aemiyega waloutuutu yauledi ta wapilisinedi , be 'enega wae'itadi 'aene 'iabe mwau 'ediya 'iapwesa . ”
41006012	'Enega 'ina tononoyao nidi sisakowasi 'asa yaudi 'ediya , ga siguguya be 'aene tomota 'idi bubuna to'umalidi sida guitoyasedi be sida nuwa'ebuni ,
41006013	ga yaluyaluwa bi'i tomota 'ediyega siula apwesedi , ga tole'oasao yaudi wate bunamega sie'abidi ga sibobo'ana .
41006014	'Enega Yesu tetelina tomota silelewanena sena yauyauna 'ediya ga Kini Elodi 'inonona . Manuna 'aina tomota sionaona 'aene “ Yoni togiebapitaiso mwawasega ni'atu 'itoolo limana 'enega ma ina waiwai 'iguiguinuwa . ”
41006015	Ta 'aidi siona 'aene , “ Tauna Ilaitiya . ” Ta 'aidi wate sigwae , “ Tauna palopita 'ebweu 'atuwa gimi palopitao . ”
41006016	Elodi wate ni'atu tetela 'inonona ga 'igwae , “ Nai tauna Yoni togiebapitaiso . Lowa yaloemwawasina ta sa'i 'itoolo limanaya . ”
41006017	Manuna lowa Elodi Yoni 'igiyaina ga deliya 'iyonina , ta Yoni 'ana giyai 'alena nate 'ebweu waine 'ana esana Elodiyasa , nate Elodi tasina Pilipi mwanena ta Elodi 'i'oayena ,
41006018	ta Yoni Elodi 'ieonena 'aene , “ Gote nigeya bubuna bobo'ana , manuna tasiyo mwanena 'u'oayena . ”
41006019	Ta Yoni 'ina guguya gete manuna waine nina 'inuwa mwau 'ai'aila ga nuwanuwana be Yoni 'ida loemwawasi , ta nigeya sawesawenaya
41006020	manuna Elodi 'iegagalena 'aene Yoni nina tai palupaluna ta Yaubada 'ina toguinuwa 'ebweu , 'enega Elodi Yoni 'i'amayabena ga tuta yauna Elodi nuwanuwana ga Yoni 'ina ona 'inonona ta manuna 'i'atesa'ala .
41006021	'Enega Elodi nina 'ina 'asiyata tubuwa 'iapwesa ga Elodiyasa ni'atu 'eda 'inuwa lobena Yoni 'ana loemwawasa manuna . 'Asiyata tubuwa nina 'ana we'iwe'iyaya masulina siguinuwena ga 'aina 'owaga sibwauyedima sabi 'emasula . 'Owagao nidi gabemani 'adi toloinao be tolosaiya 'adi toanuganao ta 'aidi Galili 'asanao 'idi 'inapwanao .
41006022	Tuta nina Elodi ma 'ana 'owagao si'e'ai , Elodiyasa natuna mewainena 'iluguma matadiya ga lausega 'igie gwausowalidi . 'Enega Elodi gomagweine nina 'ena 'iona oboboma 'aene “ 'Eguma to yage 'uesinuwa be 'usidegu yada tagwala 'emuya . ”
41006023	Ga wate 'iona upaupa sawatamatamana 'enega 'igwae , “ Ona'ai'aila yaona upaupa to'ase nai yada 'ebwa'eyo , 'eguma nai 'uda sida be 'aene 'igu 'ebeloina yada weyali manuyo . ”
41006024	'Enega gomagweine nina 'iapwesa ga 'itauya sinana 'ena 'ienaida , 'igwae , “ Sinagu , to'ase 'imu nuwanuwa be kini 'enaya yada side ? ” Ta sinana 'igwae , “ Kini 'ueona 'ugwae , ‘ Nuwanuwagu Yoni togiebapitaiso bulubuluna . ’ ”
41006025	'Enega gomagweine 'ilomanini ga 'iila kini 'ena ga 'igwae , “ Nuwanuwagu gete tuga Yoni togiebapitaiso bulubuluna gaeba 'ena 'usa'u be 'u'ebwa'egu . ”
41006026	Ta Elodi 'inuwamwau 'ai'aila , ta nigeya kapekapeyana be 'iguitoyase , manuna ni'atu 'isawa tamatamana 'owagao matadiya .
41006027	'Enega deli 'ana to'ita'i'ita 'ebweu 'iloinena be 'aene 'ida tauya be Yoni bulubuluna 'ida me'e . Ga 'enega to'ita'i'ita nina deliya 'itauya ga Yoni 'otona 'i'upwena ,
41006028	ga bulubuluna gaebaya 'iusena ga 'ime'ena , ga gomagweine nina 'i'ebwa'ena , ta tauna 'i'ewena ga 'itauyena sinana 'enaya .
41006029	Ta Yoni 'ana tomuliyao 'ina esilae tetelina sinononaya ga simai ga Yoni kokowana si'ewena , ga sisa'u 'ali'aliyena .
41006030	Ta ni'atu Yesu 'ina topaisewao site tuwelo siilama ga Yesu 'ena 'idi paisewa be 'idi e'ita maibo'ana sisimanedi .
41006031	Ta tomota yau wawasae simeemai ta siilaila ga 'enega nigeya kapekapeyana be Yesu ma ina tononoyao sieyawai'ata be si'a'a , 'enega 'ieonedi 'igwae , “ Sena getei tada pilisine be tada tauya sena mwatui daitaya be gote 'ena tupwana waeyawai'ata . ”
41006032	'Enega taudimo waga sigeluna ga sitauya 'ebweu sena mwatui daitaya .
41006033	Ta pwalu nidi Yesu ma ina tononoyao 'idi gelu si'itena ga si'inanedi , 'enega taudi be 'asa yaudi 'adi tomiyanao wate ma'ediyao 'edega sipili ga sigimiapwesa sena gote 'enaya .
41006034	Ta muliyega waga 'ilugu ga Yesu 'isuya dabalaya ga boda sinabwana kaukauya 'i'itedi , ta 'i'atenuwa 'ole'oleyedi manuna taudi 'atuwa nadigega sipiyao nigeya 'adi to'ita'i'itamo , 'enega 'ilolagata ga sinasinapu yauna 'ie'ie'ita 'ediya .
41006035	Ga 'asuinuwanuwaya 'ina tononoyao simai ga Yesu sieonena , sigwae , “ 'Inapwana , sena gete mwatui daita ta ni'atu sinala 'isugusuguwa ,
41006036	'enega pwalu getedi 'uda etunedi be sida ila be 'adi masula sida gimwane 'asao be anuwao selabediya 'ediya . ”
41006037	Ta Yesu 'ieonedi , 'igwae , “ Ta mwa'adega ? 'Omi geya'abo wae'enidi , aga ? ” Ta 'ina tononoyao sigwae , “ 'Inapwana , nigeya sawesawemaya , manuna maibo'adi 'adi masula 'ana maisa nai tu analedi kina nadigega . ”
41006038	'Enega Yesu 'ieonedi , 'igwae , “ 'Eisa beledi 'emiya ? Watauya be wa'ebesa . ” 'Enega ni'atu silobena ga Yesu sieonena , sigwae , “ Beledi nima ta iyana 'eluwa 'alobedi . ”
41006039	'Enega pwalu 'iloinedi be maibo'adi simiyatowa boda be boda pwatulaya .
41006040	'Enega siweyalidi ga simiyatowa , 'aina boda tomota 'adi yau analedi , be 'aina boda tomota 'adi yau pipiti nadigega .
41006041	Ta beledi nima be iyana 'eluwa 'i'ewedi ga galewaya 'i'itatu'e ta 'iona oboboma masula nidi manudi , ga muliyega beledi 'igitomwedi ga 'ina tononoyao 'i'ebwa'edi be sida eguyaiye tomota 'ediya . Wate iyana nadigega 'igitomwedi ga 'ina tononoyao 'i'ebwa'edi ta 'enega sieguyaiyedi .
41006042	'Enega maibo'adi si'ai ga gamwadi 'ipawa .
41006043	Ta beledi be iyana tupwatupwadi siegogonedi ga kodo tuwelo siloemaedi .
41006044	To'e'ai nidi taidimo 'adi yau paibi tausani nadigega .
41006045	Ta muliyega 'ina tononoyao 'iloinedi be wagaya sigegelu , 'igwae , “ Wagegelu be wanugana Betesaida mali esenaya , ta 'abo'agu bada 'etamo boda yaemataluwedi be siila 'idi 'asaya . ”
41006046	'Enega sigelu ta Yesu pwalu 'ietunediya , ta muliyega 'itu'e 'oyaya sabi sidasida Yaubada 'ena .
41006047	Ga ni'atu 'iboi , ta 'ina tononoyao bwagabwagaya si'ada'adau , ta tauna sa'i tebweuna dabalaya
41006048	'i'itedi 'idi neya 'enega silo'ame'ame manuna yagila matadiyega 'imeema . Ta tomwa uliulitaya Yesu ola debanega 'itauyama be 'aene selabediyega 'ialogedo be 'ida pilisinedi .
41006049	Gote 'ena 'ina tononoyao maibo'adi Yesu si'itena ola debanega 'imeemai ga sinuwena 'aene welabana ,
41006050	'enega simatauta ga sinanala . Ta Yesu 'ieonedi , 'igwae , “ Geya'abo wamatamatauta . 'Abo'agu tuga , 'imi 'inapwana . ”
41006051	Ga wagaya 'igelu ma'enao ga yagila 'ipela .
41006052	Ta nuwadi 'iowana sinabwana , manuna Yesu 'ina waiwai manuna nigeya sinuwanuwa sabwaleni . 'Eguma tuta nina tomota yaudi 'adi beledi Yesu 'ieguyai be 'alena sida mwalatoni be 'enega sida nuwasabwaleni , ta tuga nigeya simwalamwalatoni , manuna debapa'alidi .
41006053	'Enega siabala sena Genesaleta 'enaya ga le'awinaya silugu ga 'idi waga gote 'ena siloomuna .
41006054	Ga tuta nina sisuya toni'asa Yesu si'inanena ,
41006055	ta 'enega tomota nidi sipili ga sitauya 'asa maibo'ana 'ediya ga tole'oasao sime'edi 'ebe'eno 'ediyega be Yesu 'ena sitauyedi to sena 'ena sinonona 'imiyami .
41006056	Ga Yesu 'isakowasi sena yauyauna 'ediya , 'aina 'asa sinabwadi be 'asa gidalidi be 'ebe bagula 'ediya . Ta tomota yaudi 'idi tole'oasao sime'edi ga 'ebe gimwane 'ediya siyamwayamwa ta sisidena sigwae , “ 'Inapwana , kapekapeyana be tole'oasao getedi 'amu 'oama tupitupinamo sida gitoo ? ” Ga Yesu 'ediya 'itagwala . 'Enega taudi 'ana 'oama sigitoona sibobo'ana .
41007001	Ta Palisiyao be loina 'ana toe'itao 'aidi wate ma'ediyao Yelusalemega simai ga Yesu 'ena siegogonama ,
41007002	ga 'aina 'ina tononoyao si'ita lobedi si'e'ai , ta nigeya nimadi si'utu'utudi .
41007003	Manuna Palisiyao be wate me Yudia maibo'adi 'idi bubuna tubudiyao 'ediyega nate nadigega : Nugana nimadi si'utu 'ai'ailidi be muliyega si'a'a .
41007004	Ta 'eguma 'ebe gimwane 'enega simamai wate si'esiwe be 'enega si'a'a . Ta wate loina yauna tubudiyao 'ediyega gaeba be keiga be 'ulena 'adi 'utu manudi simuliyedi .
41007005	'Enega gete Palisiyao be loina 'ana toe'itao nidi Yesu 'ena sienaida , sigwae , “ To'ase manuna 'imu tononoyao tubudao 'idi loina nigeya si'ama'amayabedi , ta manima baibailidi si'e'ai ? ”
41007006	Ta Yesu 'ieonedi , 'igwae , “ 'Omi tokabokabo . Lowaenei Aisea palopita manumi 'iona upaupa 'ai'aila , tuta nina Yaubada 'ina ona 'i'etoladina gete nadigega : ‘ Tomota getedi 'awadiyega si'ama'amayabegu , ta 'atediyega nigeya .
41007007	Ta wate 'eguya sitapwalolo besobeso , manuna 'idi e'itao 'abo'agu nigeya 'eguyega , ta esi tomota tuga 'idi nuwenuwega . ’ ”
41007008	Ta Yesu 'ieonedi wate , 'igwae , “ Ona'ai'aila 'imi bubuna to'umalina , 'enega Yaubada 'ina loina wasa'u kwaiyena ta tubumiyao sa'i 'idi bubuna wamulimuliyedi . ”
41007009	Ta wate 'igwae , “ 'Aene 'omi tomwalatoi 'ai'aila , ta nigeya ! Manuna Yaubada 'ina loinao waguiguitoyasedi ta esi tubumiyao 'idi bubuna wagiyai'i'isidi .
41007010	Lowa Mosese Yaubada 'ina loina 'isimanena , 'igwae , ‘ Tamayo be sinayo 'uda 'amayabedi . ’ Ta wate 'igwae , ‘ 'Eguma yaita tamana nai sinana 'i'awa to'umaliyedi , 'ilobwenena be waloemwawasi . ’
41007011	Ta 'omi 'imi e'ita kabokabo gete nadigega , ‘ 'Abo 'ebweu yaita tamana be sinana 'ieonadi 'igwae , “ 'Igu gwegweyao ni'atu yatagwaledi Yaubada 'enaya ga etaetabuna , 'enega nigeya sawesawenaya be yalememi . ” ’
41007012	Gete 'imi loina 'enega tomota 'idi lema tamadiyao be sinadiyao 'ediya wa'eto'etobodedi .
41007013	Tubumiyao 'idi loina gete 'enega , be 'imi e'ita wate yauna 'ediyega , Yaubada 'ina loina waeyage besobesoena . ”
41007014	'Enega pwalu 'ibwau limedima ga 'ieonedi , “ 'Igu ona gete maibo'ami wanonodi be nuwami 'ida sabwalena :
41007015	Nigeya 'ebweu to'ase tomota ta'e'ani be sigiegie bailida , ta esi yage nidi 'atedega siapweapwesa sawesawediya be sigiebailida . ”
41007017	'Enega Yesu ma ina tononoyao pwalu siebesinedi ga anuwaya silugu , ta 'enega 'ina tononoyao sienaidena , sigwae , “ Kapekapeyana 'imu onasemalimali nina tomota 'ediya 'uda li'ami 'emaya ? ”
41007018	Ga Yesu 'ieonedi , 'igwae , “ Nai 'omi wate nuwami nigeya 'isabwasabwalena , aga ? 'Enega nigeya wamwalamwalatoni 'aene to'ase ta'a'ani be 'ilulugu soladaya nigeya sa'i 'ida giebailida ,
41007019	manuna nigeya 'atedaya 'itauya ta esiya gamwada namo 'ena 'ilugu be muliyega 'itatauya sumwana 'enaya . ” ( Yesu 'ina e'ita gete 'ana mwalatoi 'aene nigeya 'ebweu wate masula etaetabuna , ta esi maibo'ana tada 'ani . )
41007020	Ta Yesu wate 'igwae , “ To'ase tomota 'atediyega siapweapwesa sawesawediya be sigiebailidi ,
41007021	nadigega nuwanuwa to'umalidi be loyawe , 'ipwala , loemwawasa ,
41007022	loelata , yalakwaiya , gamwasowala , kabo , sogala , e'ipi'ipi , sinala , gagasa be bubuna besobeso .
41007023	Gete yage nidi to'umalidi tomota soladiyega siapweapwesa ga sigiegie bailidi . ”
41007024	Ga gote 'enega Yesu 'itoolo ga 'itauya Taiya be Saidoni senadiyao 'ediya ga 'ebweu anuwa 'ena 'ilugu , manuna geya nuwana be tomota sida mwalatoni 'ina mai manuna , ta sa'i nigeya kapekapeyana be 'imiya kwaiya
41007025	manuna 'ebweu waine Yesu 'ina mai tetelina 'inonona . Ta waine nina nigeya waine Yudia ta esi tauna goma Pinisia sena Silia solanega , ga natuna mewainena ni'atu yaluyaluwa bi'i 'igie to'umaliyena , 'enega sinanana 'imai ga Yesu 'aenaya 'ibwago sanamwa'uta , ga 'isidena be 'aene yaluyaluwa bi'i nina natuna 'enega 'ida ula apwese .
41007026	
41007027	Ga Yesu 'igwae , “ 'Ilobwenena be gogama 'adi masula yada 'ebwa'edi bemi , ta nigeya sawesawenaya be gogama 'adi masula ya'ebwaya kedewa 'ediya . ”
41007028	Ta waine 'igwae , “ Ona'ai'aila 'Inapwana , ta sa'i kedewa tuta yauna 'ebe 'e'ai 'agalaunega gogama 'adi masula mugumuguna 'enega si'e'a . ”
41007029	Ga Yesu 'igwae , “ Kagutoki ! Nate ona 'ai'aila . 'Enega 'utoolo be 'uila 'imu anuwaya . Yaluyaluwa bi'i natuyo 'enega ni'atu 'iapwesa , ga 'ibobo'ana . ”
41007030	'Enega 'itoolo ga 'itauya 'ina anuwaya ga natunana 'ilobena 'ina 'ebe'eno 'ena , ni'atu 'ibobo'ana .
41007031	'Enega Yesu Taiya 'ipilisinena ga 'itauya Saidoni , ta wate 'iataona Dekapoli senanao 'ediyega ga 'iapwesa Galili olana 'enaya .
41007032	Ga 'ebweu tai sime'ena Yesu 'enaya tauna totenatui ta wate meya lidolidona ga Yesu sisidena be 'aene 'ida gitoo be 'ida bobo'ana .
41007033	Ga Yesu tai nina 'i'au'ewena ga boda 'ediyega siadumaduma taudimo , ga Yesu nima matagigina tai tenanaya 'isa'u luguyedi ga muliyega tauna nimana 'igiwalina ga tai meyana 'igitoona ,
41007034	'enega Yesu 'i'itatu'e galewaya ga 'atenuwa 'ole'oleyega 'ionaona , 'igwae , “ Epapata ” , nate 'ana gibui “ 'Uebwale . ”
41007035	'Enega tai nina tenana 'iebwalebwaledi ta wate meyana ni'atu 'ipalupalu be kapekapeyana 'iona ta 'inono palupalu .
41007036	'Enega Yesu tomota 'i'etobodedi be 'aene geya'abo yaita 'ena sida simasimane . Ta 'etoboda nina nigeya sinoono , ta esi siemwaemwasala dadanei tomota 'ediya .
41007037	Ta taudi ni'atu sinonona , nuwadi 'iowana sinabwana ga sigwae , “ 'Ina guinuwa maibo'ana bobo'ana ta 'ebe nuwaowana , manuna totenatui 'igienonoedi ta tomeya lidolido 'igie palupaludi be sioona . ”
41008001	Tuta gote 'ena boda sinabwana wate siegogonama Yesu 'enaya ta nigeya 'adi masulamo . 'Enega 'ina tononoyao 'ibwauyedima ga 'ieonedi , 'igwae ,
41008002	“ Tomota getedi ya'atenuwa 'ole'oleyedi manuna ni'atu 'asiyata 'etoi bada ma'egwao 'amiyami ta nigeya 'adi masulamo .
41008003	'Enega 'eguma mabotanidi yaetune iledi 'etamo 'edaya sitatai , manuna 'aidi 'edasolega simai . ”
41008004	'Enega Yesu 'ina tononoyao sieonena , sigwae , “ Mwa'adega sena mwatui daita 'ena tomota yaudi getedi 'adi masula taloba'ese ? ”
41008005	Ta Yesu 'ienaidedi , 'igwae , “ 'Eisa 'ami belediyao simiyami ? ” Ga sigwae , “ Sebeni namo . ”
41008006	'Enega boda 'iloinedi be bale'uya simiyatowa , ga beledi sebeni nidi 'i'ewedi ta manudi 'iona lokagutoki Yaubada 'ena , ga 'igitomwedi ga 'ina tononoyao 'i'ebwa'edi be tomota 'ediya sieguyai , ga sieguyai sakowasiyedi .
41008007	Ta 'aina iyana gidalidi wate simiyami , 'enega manudi Yesu 'iona oboboma , ga 'ina tononoyao 'iloinedi be sieguyaiyedi wate tomota 'ediya .
41008008	'Enega maibo'adi si'ai ga gamwadi 'ipawa , ga muliyega masula tupwatupwadi siegogonedi ga kodo sebeni siloemaedi .
41008009	Ta boda nidi 'adi yau powa tausani nadigega .
41008010	'Enega 'ietune ilediya , ga ma ina tononoyao silomanini ga 'idi waga sigeluna ga Dalimanuta senanaya sitauya .
41008011	'Enega Palisiyao simai ga Yesu 'ena siegewagewana ga sitoona be 'aene we'iwe'iyaya 'ebweu 'ida guinuwe manudi be sida 'awa'ai'aile 'aene 'ina waiwai Yaubada 'enega 'imai .
41008012	Ta Yesu ma ina nuwamwau 'ieonedi , 'igwae , “ Mwa'adega ga 'enega 'epata gete 'omi nuwanuwami we'iwe'iyaya , ta esi geya'abo 'ebweu wate we'iwe'iyaya wa'ita'ita . ”
41008013	'Enega 'ipilisinedi ga wagaya 'igelu limana ga siabala mali senaya .
41008014	Ta 'adi 'abwaga nigeya si'ewa'ewa manuna sinuwa pupuledi , ta beledi 'ebweuna namo wagaya 'itupwa .
41008015	Ga Yesu 'iemataluwedi , 'igwae , “ Palisiyao be Elodi 'adi beledi 'ana 'ebe gieseseya 'enega wa'ita'i'isimi . ”
41008016	'Enega tonono nidi taudimo 'ediya sigwae , “ Nai Yesu 'ina ona 'alena gete , manuna 'ada 'abwaga tanuwa pupulena . ”
41008017	Ta Yesu 'idi nuwanuwa ni'atu 'imwalatonina ga 'ieonedi , “ To'ase manuna waonaona 'aene nigeya 'ami 'abwagamo ? Nate nigeya manuna yaonaona . Mwa'adega 'imi nuwanuwa sipotaya ga nigeya sawesawenaya be 'igu ona wasinapudi .
41008018	Mamatami ta sa'i nigeya wa'ita'ita , ta wate matenami ta sa'i nigeya wanoono , 'enega geya'abo wanuwanuwa'i'isi 'igu guinuwa pwaluyao 'adi 'e'ai manuna aga ?
41008019	Tuta nina beledi nima 'enega tomota paibi tausani yae'enidiya , ta tupwa 'eisa kodo waegogonedi ? ” Ga sigwae , “ Tuwelo . ”
41008020	Ta Yesu 'ienaida wate , 'igwae , “ Ga tuta nina beledi sebeni 'enega tomota powa tausani yae'enidiya ta tupwa 'eisa kodo waegogonedi ? ” Ga sigwae , “ Sebeni . ”
41008021	'Enega Yesu 'igwae , “ Ona'ai'aila , ta 'omi sana nuwami nigeya 'isabwasabwalena . ”
41008022	'Enega Beteseida 'ena simai , ga tai tomata kebokebo tomota si'au'ewena Yesu 'enaya , ga sisidena be 'aene 'ida gitoo be 'ida bobo'ana .
41008023	Ta Yesu tomata kebokebo nina nimanaya 'igiyaina ta 'i'au'ewena , ga 'asa nina 'enega siapwesa . 'Enega Yesu tai nina matana 'igiwalidi ta nimanega matana 'igitoodi ga 'ieonena , “ Sawesawenaya to'ase 'u'itadi ? ”
41008024	'Enega tai nina 'ilo'ita dadana ga 'igwae , “ Tomota ya'itedi , ta 'adi 'ita 'atuwa nadigega kaiwe siloopili dadana . ”
41008025	Ta 'enega Yesu wate tai nina matana 'igitoo limedi , 'enega 'idune ga matana si'esasa 'ai'ailidi , ga yage yauna 'i'itedi .
41008026	'Enega Yesu 'ietunena , 'igwae , “ Geya'abo 'uilaila 'asa sinabwana 'enaya , ta esi 'utatauya tauyo 'imu anuwaya . ”
41008027	Gote 'ena Yesu ma ina tononoyao sitautauya Sisalia Pilipai 'asanao manudi , ga 'edaya 'ina tononoyao 'ieonedi , 'igwae , “ Mwa'adega tomota 'idi ona manugu 'aene 'abo'agu yaita ? ”
41008028	Ga tonono nidi sigwae , “ Tomota 'aidi siona 'aene 'oyo Yoni togiebapitaiso , ta 'aidi sigwae 'aene 'oyo Ilaitiya , nai gimipalopita 'ebweu tuga . ”
41008029	'Enega wate 'ienaidedi , 'igwae , “ Ta 'omi mwa'adega 'imi nuwanuwa 'aene 'abo'agu yaita ? ” 'Enega Pita 'ilolagata ga 'igwae , “ 'Oyo Keliso , To'etoseyana niyo . ”
41008030	Ta Yesu 'iloina pa'aledi , 'igwae , “ Geya'abo 'ebweu yaita 'ena wasimasimanegu . ”
41008031	Ta wate 'ilolagata be to'ase ma'etamo 'ilobai 'ie'itaena 'ediya , 'igwae , “ 'Abo'agu Tomota Natuna ma'etamo 'elouya sinabwana yaloba . Manuna 'inapwanao be totaliyao sinabwadi be loina 'ana toe'itao 'iabe sie'idi'idiyegu be siloemwawasigu ta 'asiyata 'etoi mulinaya yada toololimana . ”
41008032	Yesu 'ina ona gete 'enega 'isa'uapwese 'ai'ailina 'ina mwawasa manuna . 'Enega Pita Yesu ma'alenaya 'itauyena ga 'i'etobodena be 'aene geya'abo yage nidi siapweapwesa Yesu 'enaya .
41008033	Ta Yesu 'iasakowasi ga 'ina tononoyao 'iduneduneyedi ga 'i'enapa'ala Pita 'ena , 'igwae , “ 'Oyo Seitani , gete tuga 'upilisinegu ! Manuna 'imu nuwanuwa tomota 'idi nuwanuwa , ta nigeya Yaubada 'ina nuwanuwa nadigega . ”
41008034	'Enega Yesu boda maibo'adi be 'ina tononoyao ma'ediyao 'ibwauyedima ga 'ieonedi , 'igwae , “ Yaita 'eguma nuwanuwana be 'imuliyegu , 'ilobwenena be tauna 'ina nuwanuwa 'ida guitoyase be tauna 'ana kelose 'i'aali be 'enega 'imwamwawasa , nate nadigega 'agu muliya nina 'ana 'eda .
41008035	“ Ta 'eguma yaita yawasina 'iegagale , ma'etamo yawasi nina 'iloseye . Ta 'eguma yaita manugu be tetela bobo'ana manuna yawasina 'itagwale be 'imwamwawasa , tauna 'iabe yawasina bobo'ana 'iloba .
41008036	“ 'Eguma 'ida esaesao bale'uya sinabwa wawasae talobadi nate yage besobeso , ta esi yage sinabwana nate yawasida bobo'ana .
41008037	Manuna 'eguma yawasida bobo'ana taloseyedi , nigeya 'ebweu wate 'ana lopa'elu 'imiyami .
41008038	“ 'Abo'agu Tomota Natuna , ta 'abo yaita 'oyo manugu 'uomayamaya ta wate 'igu e'ita manuna 'uomayamaya be 'ueyaseyaseyegu 'epata gete to'umalidi ta sogasogalidi matadiya , ma'etamo yada eyaseyaseyo , tuta nina Tamagu 'ina esaesa tuyatuyayalina 'enega yaila limanama , ta wate aneloseyao ma'egwao .
41009001	“ Ta Yesu 'ieonedi wate , 'igwae , “ Yaona 'ai'aila 'emiya 'aene tomota 'aimi geya'abo wamwawamwawasa ga 'ana laba Yaubada 'ina loina waiwaina 'ida apwesa be wada 'ita . ”
41009002	'Asiyata sikisi mulinaya Yesu 'ina tononoyao 'etoi 'i'au'ewedi , taudi Pita be Yemesa be Yoni , ga ma'enao situ'e 'oya 'ebweu kesolana 'enaya , ga taudimo simiyami ; ga si'itena Yesu maninina 'ituyayala ,
41009003	ta 'ana 'oama 'iwakeke 'ai'ailina , 'ana 'ita nigeya 'ebweu yaita bale'uya sawesawenaya be 'oama 'ida 'gie'esase be 'ana wakewakeke nadigega .
41009004	Ta wate Ilaitiya be Mosese siapwesama ga Yesu nina ma'edi si'awa'awa gwae .
41009005	'Enega Pita 'ilolagata ga Yesu 'ieonena , 'igwae , “ 'Inapwana , 'ida miya gete nadigega bobo'ana , 'enega 'imi yoeyoe 'etoi 'a'abidi , 'ebweuna 'oyo manuyo , ta 'ebweuna Mosese manuna , ta 'ebweuna Ilaitiya manuna . ”
41009006	Nate Pita 'ionaona besobeso tuga , manuna magosenao simatauta .
41009007	'Enega pwana wate 'imwa'uta ga 'itala ekabobodi , ta pwana 'enega 'ebweu 'enana sinonona , 'igwae , “ Gete natugu bobo'ai'ailina , 'ina onao wada nonodi . ”
41009008	Ta silomanini ga silo'ita dadana ga Yesu tebweuna namo , ta nigeya 'ebweu wate yaita si'ita'ita .
41009009	'Enega 'oyega siebuebusima ga Yesu 'iloinedi , 'igwae , “ Yage nidi ni'atu wa'itediya geya'abo tomota 'ediya wasimasimanedi ga 'ana laba 'abo'agu Tomota Natuna mwawasega yatoolo limana . ”
41009010	'Enega yage nina sisa'u kwaiyena , ta taudimo sionaona , sigwae , “ 'Ina ona nina toololimana manuna mwa'adega 'ana mwalatoi ? ”
41009011	Ga Yesu 'ena sienaida wate , sigwae , “ To'ase manuna loina 'ana toe'itao siona 'aene Ilaitiya 'igimi nuganama be muliyega To'etoseyana nina 'imama ? ”
41009012	Ta Yesu 'igwae , “ O nadigega , Ilaitiya 'aene 'ida giminuganama be 'enega yage maibo'adi 'ida giepaepaludi . Ta sa'i Ilaitiya nina ni'atu 'imai saba , ta esi tomota siguinuwa besobeso 'enaya to'ase 'idi nuwena nadigega , nadigega Buki Tabu 'igimi simana'esena . Ta wate 'abo'agu Tomota Natuna , to'ase manuna Buki Tabu 'igimi simanegu 'aene 'elouya yaudi yalobadi be wate tomota sida guitoyasegu ? ”
41009013	
41009014	'Enega 'oyega simwa'uta ga 'ina tononoyao maibo'adi siloba limedi be boda yaudi ma'ediyao , ta wate loina 'ana toe'itao wate ma'ediyao siegewagewana .
41009015	Ga tuta nina pwalu Yesu si'inanena nuwadi 'iowana sinabwana , ga 'enaya sipili manini sabi 'itana .
41009016	Ta Yesu 'idi egewagewana manuna 'ienaida , 'igwae , “ To'ase manuna waonaona ? ”
41009017	Ga 'ebweu tai boda nidi 'ediyega Yesu 'ieonena , 'igwae , “ 'Inapwana , 'idi egewagewana 'alena natugu , manuna 'ina le'oasa 'enega nigeya kapekapeyana be 'iona ,
41009018	ta 'aina tuta yaluyaluwa bi'i 'ina guinuwega 'itatai ta 'awanega busobuso siapweapwesa , ta 'iesala'i'ita be 'idededela . Ta 'imu tononoyao ni'atu yasidedi be 'aene yaluyaluwa bi'i gwama 'enega siula apwese , ta nigeya sawesawediya . ”
41009019	Ta Yesu 'ieonedi , 'igwae , “ 'Omi sana mwa'adega ? Ga debami pa'ala yaita ! Ni'atu 'imi debapa'ala 'enega yalo'ame'ame . Baga gwama nina wame'e 'eguya be ya'ita . ”
41009020	'Enega gwama nina sime'ena 'enaya , ta yaluyaluwa bi'i Yesu 'i'itena , 'enega 'iginao ga gwama 'itai ga bale'uya 'ibe'u ga 'idededela ta 'awanega busobuso siapweapwesa .
41009021	Ta Yesu gwama tamana 'ieonena , “ To tuta 'ena 'ina le'oasa 'ie'ale ? ” Ga tamana 'igwae , “ 'Ina tuta gwamega .
41009022	'Enega 'abo 'itatai 'aina tuta 'ibebe'u kaiwe 'ala'alasidi 'ediya ta 'aina tuta bwasi ni'udi 'ediya be 'iabe 'iloemwawasi . 'Enega 'abo kapekapeyana 'uda 'atenuwa 'ole'oleyema be 'ulemema . ”
41009023	Ta Yesu tai nina 'ieonena , 'igwae , “ Ni'atu 'uona ‘ 'Abo kapekapeyana ’ , aga ? Ta esi 'uda nuwa'i'isi 'aene 'eguma taemisa , yage maibo'ana kapekapeyana 'edaya . ”
41009024	Gote 'ena tai nina 'iona toitoila , 'igwae , “ Ona'ai'aila yaemisa , ta nigeya emisa 'ai'aila . Nuwanuwagu be 'igu emisa 'ugiewaiwaiye . ”
41009025	Ta Yesu boda yauyaudi sipilipilima 'i'itedi , 'enega yaluyaluwa bi'i 'i'enapa'alina , 'igwae , “ 'Oyo yaluyaluwa to'umaliyo 'imu lobwebwai 'enega gwama 'ieuwauwa , yaloineyo be 'upilisine atae be geya'abo wate 'ebweu tuta 'ulugulugu limana 'ena . ”
41009026	'Enega yaluyaluwa nina 'imagamagana ga gwama 'ana lobwebwai 'iginaona ga 'idededela sinabwana , ta yaluyaluwa bi'i 'enega 'iapwesa ga 'itauya . Ta boda gwama si'itena 'ana 'ita 'atuwa 'imwawasa , ga simatauta ta sigwae , “ Ni'atu 'imwawasa . ”
41009027	Ta Yesu gwama nimana 'igiyaina ga 'igietoolona , ta gwama nina 'itoolo , ni'atu 'ibobo'ana .
41009028	'Enega muliyega Yesu ma ina tononoyao silugu anuwaya , ga nada taudimo . 'Enega tonono nidi Yesu sieonena sigwae , “ 'Inapwana , mwa'adega 'abo'ama ga nigeya sawesawemaya be yaluyaluwa bi'i 'aula apwese ? ”
41009029	Ta Yesu 'igwae , “ Nigeya 'ebweu to yage 'enega be yaluyaluwa bi'i taula apwese . Nate namo sidesidega , Yaubada 'enaya . ”
41009030	Gote 'enega Yesu ma ina tononoyao sena nina sipilisinena , ta Yesu geya nuwana be boda sida mwalatoni mane 'ena sitautauya , 'enega Galili 'edana 'ena sitauya ,
41009031	ga 'ina tononoyao 'ie'itedi 'ina mwawasa manuna , 'igwae , “ Ma'etamo Tomota Natuna 'ana totelesipupu 'ida 'ebwayae 'ana talauwalao 'ediya be siloemwawasi , be 'asiyata 'etoi muliyega 'ida toololimana . ”
41009032	Ta 'ina e'ita gete manuna nigeya simwalamwalatoni , ta esi nigeya 'idi 'Inapwana 'ena sienaenaida , manuna simatauta .
41009033	'Enega 'asa Kapaneumi 'ena siapwesa ga anuwaya silugu , ga nada Yesu 'ienaida 'ina tononoyao 'ediya , 'igwae , “ To yage manuna waegewagewana 'edaya ? ”
41009034	Ta siomayamaya ga nigeya siee'isa , manuna 'idi egewagewana 'alena nate yaita 'ediyega 'ida anugana .
41009035	'Enega Yesu 'imiyatowa ga site tuwelo 'ibwauyedima ga 'ie'ita 'ediya , 'igwae , “ 'Abo yaita 'oyo nuwanuwayo be 'emiyega 'ue'inapwana , 'ilobwenemu be tauyo 'ugimwa'uteyo be 'uetoguinuwa gosemwao manudi . ”
41009036	Ta 'ebweu gwama 'i'au'ewenama ga gamwagamwanidiya 'ietoolona ta 'i'atubwailina ga 'ieonedi ,
41009037	'igwae , “ 'Eguma yaita 'oyo gwama gete nadigega 'uobobome manugu , nate 'abo'agu wate 'uobobomegu , ta nigeya 'aene taugumo 'uobobomegu , ta wate 'agu toetune Yaubada ma'iyagu 'uobobomema . ”
41009038	Ta Yoni 'ilolagata ga 'igwae , “ 'Inapwana , 'ebweu tai 'a'itena 'amu esanega yaluyaluwa bi'i 'iulaula apwesedi , 'enega 'a'etobodena , manuna tai nina nigeya 'ida boda . ”
41009039	Ta Yesu esiya 'igwae , “ Geya'abo wa'eto'etobode . Manuna 'abo 'ebweu yaita yage waiwaidi 'agu esanega 'iguiguinuwedi , geya'abo 'ebweu wate 'isinasinaligu .
41009040	Manuna 'eguma yaisigedi nigeya sietaetalauwaleda taudi silemelemeda .
41009041	“ Ta wate wada nuwa'i'isi 'aene 'eguma tona'ami 'iyapayapasa be 'ebweu yaita 'ienumami manuna 'omi Keliso 'ina bodao , tauna 'ana pali bobo'ana ma'etamo 'iloba .
41009042	“ Ta esi 'eguma yaita 'itoo be 'agu toemisao gogama getedi 'ediyega 'ebweuna 'igie be'uye , tai nina nai waine nina 'ilobwenena be gulewa sinabwana 'otonaya silosipwa be magulewana siula mwa'utedi ni'uya .
41009043	“ Wate 'eguma nimayo 'igie be'uyeyo 'ilobwenena be 'u'upwa yaule . Nate nigeya 'ana to'umalinamo 'eguma manima 'upwa'upwayo ta yawasiyo bobo'ana 'uloba . Ta esi to'umali wawasae 'emuya 'eguma manima luwaluwayo siula mwa'uteyo kaiwe 'ala'alata atayana 'enaya .
41009045	“ Be wate 'eguma 'aeyo 'igie be'uyeyo 'ilobwenena be 'u'upwa yaule . Nate nigeya 'ana to'umalinamo 'eguma ma imu lopegoi ta yawasiyo bobo'ana 'uloba . Ta esi to'umali wawasae 'emuya 'eguma ma'ae luwaluwayo siula mwa'uteyo 'asagabugabu 'ena .
41009047	“ Matayo wate nadigega , 'eguma 'igie be'uyeyo 'u'iwa yaule tuga , manuna nigeya 'ebweu wate 'ana to'umalinamo 'eguma mamata 'ebwe'ebweuyo ta Yaubada 'ina 'ebe loina 'uloba . Ta esi to'umali wawasae 'emuya 'eguma mamata luwaluwayo siula mwa'uteyo 'asagabugabu 'enaya .
41009048	Sena nina 'ena kokowa 'ediya ipwaipwa sisopisopila ataya , be wate kaiwe nigeya 'ida kweu .
41009049	“ 'Enega tomota maibo'adi 'awesabelulu 'ida giebobo'anedi , nadigega ola masula 'igie bobo'anena .
41009050	“ Ola yage bobo'ana . Ta 'eguma 'ana lotoona 'isasawala , nigeya sawesawenaya be 'ibobo'ana limana . 'Enega 'ilobwenemi be 'imi bubuna taumi walotoona 'ana dibidibi nadigega waeoboobobomemi 'ebweuna 'ebweuna 'enaya . ”
41010001	Ga Yesu sena nina 'ipilisinena ga Yudia 'ina senaya 'itauya ga 'iabala bwasi Yolidani mali esenaya , ga boda sinabwana siegogonama 'enaya , ta 'enega 'ina bubuna nadigega 'ie'ita 'ediya .
41010002	Ta Palisiyao simai ga nuwanuwadi be Yesu sitoo , 'enega 'ena sienaida , sigwae , “ 'Inapwana , mwa'adega 'ida loina sa'ila manuna ? Kapekapeyana be tai mwanena 'isa'ilei ? ”
41010003	Ta Yesu 'igwae , “ Mwa'adega Mosese loina 'i'ebwaya'esemi ? ”
41010004	Ga Palisiyao sigwae , “ Mosese 'itagwala be 'abo tai nuwanuwana be 'isasa'ila , nugana pwepwai 'ena 'ina guitoyasa 'isimane be mwanena 'i'ebwa'e ta 'enega 'isa'ile . ”
41010005	Ga Yesu 'ieonedi , 'igwae , “ Mosese loina nate 'i'etoladina 'omi 'imi debapa'ala manuna .
41010006	Ta esi wada nuwa'i'isi Yaubada 'ina mweluluwa 'unu 'enega tomota 'eluwa 'imweluluidi , me'olotona ta mewainena .
41010007	Gete 'alena 'enega tai tamana be sinana 'ida pilisinedi be mwanena ma'iyana simiyaluwa ,
41010008	be siteluwa nidi oodi 'ebweuna tuga . Lowa siteluwa nidi simiya dumaduma ta gete tuga ni'atu sie'ebweu .
41010009	Yaubada ni'atu 'isa'u luwedi 'enega geya'abo 'ebweu yaita 'iemiya dumedumedi . ”
41010010	'Enega muliyega Yesu ma ina tononoyao siilama anuwaya ga tonono nidi sienaida limana sa'ila manuna .
41010011	'Enega Yesu 'ieonedi , “ 'Eguma yaita tai mwanena 'isa'ile be 'iaibala mali waine 'ena , tai gete gimimwanena 'ena 'iguinuwa to'umalina , manuna 'iloelata .
41010012	Ta wate 'eguma waine mwanena 'isa'ile be 'iaibala mali tai 'ena , waine nina 'iloelata . ”
41010013	Ta 'enega tomota gogama sime'edi Yesu 'enaya be 'aene 'ida gitoodi . Ta 'ina tononoyao esi gogama nidi si'etobodedi .
41010014	Ta Yesu 'ina tononoyao 'i'itedi ga 'ienapa'aledi , 'igwae , “ Geya'abo gogama wa'eto'etobodedi , ta esi wada tagwaledi be 'eguya sida mai , manuna gogama getedi nadigega Yaubada 'ina 'ebeloina 'ilobwene 'ai'ailidi .
41010015	Manuna 'abo yaisigedi taudi geya'abo gogama getedi nadigega 'idi emisa , geya'abo sa'i Yaubada 'ina 'ebeloina 'ena silugulugu . ”
41010016	'Enega Yesu gogama nidi 'i'aalidi ta 'igitoodi ga 'iona obobomedi .
41010017	Ga Yesu 'itoolo be 'aene 'itatauya , ta 'ebweu tai 'ipilima ga 'i'aetulasa Yesu matanaya ta 'igwae , “ 'Inapwana , yamwalamwalatoni 'aene 'oyo toe'ita bobo'ana , 'enega to'ase yada guinuwe be 'enega yawasigu ataya yaloba ? ”
41010018	Ga Yesu tai nina 'ieonena , 'igwae , “ Mwa'adega ga 'enega 'u'awa bobo'anegu ? Manuna nigeya 'ebweu yaita bobo'ana ; nate namo Yaubada .
41010019	Ta Yaubada 'ina loinao ni'atu 'umwalamwalatonidi , nate 'aene : Geya'abo loemwawasa . Geya'abo loelata . Geya'abo 'ipwala . Geya'abo simana kabokabo . Geya'abo kaboega tomota 'idi gwegwe 'u'ewa'ewadi . Ta wate tamayo be sinayo 'uda 'amayabedi . ”
41010020	Ga tai nina 'igwae , “ 'Inapwana , 'igu tuta gwamega ga batuwa loina nidi getedi yamuliya 'ai'ailedi . ”
41010021	'Enega Yesu ma ina gwausowala tai nina 'iduneyena ta 'igwae , “ Nate namo 'ebweuna yage 'ilogegesemu . 'Enega 'uila 'imu 'asaya be 'imu gwegwe maibo'adi 'uegimwaneyedi be 'adi maisa 'ueguyaiyedi togomabeso 'ediya , ta 'enega 'umamai be 'umuliyegu , be 'enega ma'etamo 'imu esaesa galewaya 'uda loba . ”
41010022	Ona gete tai nina 'inonona ta 'ina esaesa sinabwana 'iegagalena , 'enega nuwana 'imwau 'ai'aila , ta 'iila .
41010023	'Enega Yesu 'ilo'ita dadana ga 'ina tononoyao 'ieonedi , 'igwae , “ 'Abo yaisigedi ma idi esaesa sinabwana 'idi lugu Yaubada 'ina 'ebeloina solanaya mwauna . ”
41010024	Ta 'ina tononoyao nuwadi 'iowana 'ina ona gete manuna . 'Enega Yesu 'ieonedi , 'igwae , “ Natugwao , Yaubada 'ina 'ebeloina 'ana lugu mwau wawasae .
41010025	Ona'ai'aila kameli tauna yobai sinabwana , 'enega tupwana mwauna be siyaluma 'ana lobwalena 'enega 'ilulugu , ta esi toesaesao 'idi lugu Yaubada 'ina 'ebeloina 'enaya mwau wawasae . ”
41010026	Yesu 'ina ona gete manuna 'ina tononoyao sinuwa owana wawasae ga sieonena , “ 'Eguma gete nadigega , yaita sana sawesawenaya be 'ebe gwausowala 'iloba ? ”
41010027	'Enega Yesu 'iduneyedi ga 'igwae , “ Yage gete mwau wawasae tomota 'ediya , ta esi nigeya mwauna Yaubada 'enaya , manuna Yaubada 'enaya yage maibo'ana kapekapeyana . ”
41010028	'Enega Pita 'ilolagata ga 'igwae , “ 'Inapwana , 'abo'ama mwa'adega ? Manuna 'ima gwegweyao maibo'adi ni'atu 'apilisinedi ta 'amuliyemu . ”
41010029	Ta Yesu 'igwae , “ Ona'ai'aila , 'eguma yaisigedi 'omi 'imi anuwao , tasimiyao , nuumiyao , sinamiyao , tamamiyao , natumiyao be 'imi bwa'ao wate wapilisinedi , ta wate 'elouya wada loba manugu be tetela bobo'ana 'ana simana manuna ,
41010030	'ami e'isa gete tuga wada loba nadigega analedi anuwao , tasimiyao , nuumiyao , sinamiyao , natumiyao be 'imi bwa'ao , ta wate ma'etamo galewaya yawasimi ataya waloba .
41010031	Ta gete tuga toanuganao yaudi ma'etamo sida muliya be taudi simulimuliya ma'etamo sida nugana . ”
41010032	'Enega ma'etamo 'edaya situ'etu'e Yelusalema manuna , ga Yesu 'inuganugana ta 'ina tononoyao simulimuliya , be ma idi nuwaowana , ta 'aina tomota wate ma idi matauta 'edaya simulimuliyedi . 'Enega 'ina tononoyao site tuwelo nidi 'ibwau egogona limedi ga 'iemataluwedi to'ase 'iabe 'iapwesa 'enaya ,
41010033	'igwae , “ Gete tuga tatu'etu'e Yelusalema . 'Abo'agu Tomota Natuna ta 'agu tosipupu nina 'ida telesipupuyegu totaliyao sinabwadi be loina 'ana toe'itao 'ediya , be 'igu mwawasa manuna sida loina , be muliyega sida 'ebwayaegu taudi nigeya me Yudia 'ediya ,
41010034	be sida tuyeyegu be sigiwaligu be balaeyega sisapigu be 'enega siloemwawasigu , be 'asiyata 'etoi yatoolo limana . ”
41010035	'Enega Yemesa be Yoni , taudi Sebedi natunao , Yesu 'ena simai ga sieonena , sigwae , “ 'Inapwana , 'amai sabi sida 'emuya . ”
41010036	Ga Yesu 'igwae , “ To'ase nuwanuwami be yada guinuwa manumi ? ”
41010037	Ta sigwae , “ Ma'etamo 'imu 'ebeloina 'ena nuwanuwama be selabemuya 'ada miyatowa , 'ebweu 'ataimuya ta 'ebweu gegeumimuya . ”
41010038	Ta Yesu 'ieonedi , 'igwae , “ 'Omi 'imi sida gete 'ana mwalatoi nigeya wamwalamwalatoni . Mwa'adega 'elouya keigana 'enega yanunuma , kapekapeyana be 'omi wate 'enega wanunuma ? Ta wate bapitaiso mwauna nina ma'etamo yaloba , mwa'adega 'omi wate nadigega sawesawemiya be wada bapitaiso'esa ? ”
41010039	'Enega sigwae , “ Sawesawemaya . ” Ta Yesu 'igwae , “ Ona'ai'aila , keiga nina 'enega yanunuma 'omi wate 'enega wanunuma , be wate bapitaiso nina 'enega 'iabe yada bapitaiso 'omi wate 'enega wada bapitaiso ,
41010040	ta esi nigeya sawesaweguya be yaesinuwa yaisigedi ma'etamo 'igu etoloina 'enaya 'ataiguya be gegeumiguya sida miyatowa , manuna Yaubada tauna 'ina 'ebeloina be 'iesinuwa . ”
41010041	Ta tononoyao site sanau Yemesa be Yoni 'idi sida sinonona ga sigamwasowaledi .
41010042	'Enega Yesu maibo'adi 'ibwau egogonedima ga 'ieonedi , “ 'Omi wamwalatonina taudi bale'uya sieesedi 'aene 'inapwanao 'idi tomotaiyao siloiloina pa'aledi .
41010043	Ta 'omi geya'abo wate nadigega taudi waguiguinuwa'esa . Ta 'eguma yaita 'oyo nuwanuwayo be 'emiyega 'uetoloina 'ilobwenemu be gosemwao manudi 'uda etoguinuwa .
41010044	Ta wate 'eguma yaita 'oyo nuwanuwayo be 'emiyega 'uetoanugana , 'ilobwenemu be gosemwao maibo'adi manudi 'uetopaisewa .
41010045	“ Ta 'abo'agu Tomota Natuna yamai bale'uya nigeya 'aene tomota manugu siguinuwa , ta esi sabi guinuwa tomota manudi , ta wate yatagwalegu be yamwamwawasa tomota maibo'ami 'ami etoli'ama manuna . ”
41010046	'Enega simai Yeliko 'ena , ga tuta nina Yesu ma ina tononoyao Yeliko sipilisinena , boda sinabwana si'oayabudi , ga tomata kebokebo 'ana esana Batimio silobena , tauna Timio natuna , ta tuta yauna 'eda tupitupinaya 'imiyami ta 'iesidasida mani be gwegwe manudi .
41010047	Ga Batimio nina ale 'inonona 'aene Yesu goma Nasaleta 'itautauya , 'enega Yesu 'ena 'ibwau , 'igwae , “ Yesu ye , 'oyo Debida 'ina susu , 'uda 'atenuwa 'ole'oleyegu ! ”
41010048	'Enega tomota maibo'adi Batimio nina si'etobodena , sigwae , “ Ulosa'u ! Tuwa bwau ! ” Ta tuga 'ibwau toitoila , 'igwae , “ Debida tubuna ye , 'uda 'atenuwa 'ole'oleyegu . ”
41010049	'Enega Yesu 'itoolo , ta 'iona , “ Wada bwauyenama . ” Ga tomota sigwae , “ Bobo'ana , 'utoolo . Yesu 'ibwauyemu . ”
41010050	'Enega 'ana tala'apwala 'i'ewa yaulena ga 'itoolo manini , ga Yesu 'ena 'imai .
41010051	Ta Yesu 'ieonena 'igwae , “ To'ase nuwanuwayo be manuyo yada guinuwe ? ” Ga tomata kebokebo nina 'igwae , “ 'Inapwana , kapekapeyana be matagu 'uda gie'esasedi ? ”
41010052	'Enega Yesu 'ieonena , 'igwae , “ Bobo'ana ! Gete tuga 'imu emisa 'enega matayo 'i'esasedi ni'atu . ” Gote 'ena matana 'i'esasedi , ga 'edaya Yesu 'imuliyena .
41011001	'Enega situ'etu'e Yelusalema manuna ga 'asa gidalidi Betani ta Betipegi selabediya silogelogedo , nate 'oya Olibe 'agalaunaya , ta Yelusalema nuganidiya tupwana 'edasola . 'Enega Yesu 'ina tononoyao 'eluwa 'igimi etunedi sena nidi gidalidi 'ediya ma 'adi emataluwa ,
41011002	'igwae , “ Watauya 'asa gote matamiya 'enaya , ta 'eguma waapwesa 'asa nina matanaya , yobai 'ebweu wa'italoba kaiwe 'ena silosipwena , nate ase mwaneyauna , tauna nigeya tomota sida gelu toona . Yobai nina wali'ami be wame'e .
41011003	Ta 'abo 'ebweu yaita 'ienaida 'emiya be 'igwae , ‘ To'ase manuna nate yobai nina wali'ali'ami ? ’ tai nina waeona , ‘ 'Inapwana nuwanuwana , be tuta kukupana namo be 'ida etune ilenama . ’ ”
41011004	'Enega site luwa nidi sitauya 'asa nina 'enaya ga yobai ase silobena anuwa mata'awaninaya , ta kaiwe 'ena silosipwena , 'enega sie'ale be sili'ami .
41011005	Sili'ali'ami ta 'aina tomota sitootoolo selabediya sigwae , “ To'ase manuna nate yobai nina wali'ali'ami ? ”
41011006	Ta site luwa nidi sigwae , “ 'Inapwana nuwanuwana , be tuta kukupana namo be 'ida etune ilenama , ” ga 'ediya sitagwalena .
41011007	Ta yobai nina si'ewena ga sitauyena Yesu 'ena , ga 'adi 'oamega gwauna siloesona , 'enega Yesu 'igelutu'e , ga 'itautauya .
41011008	Ta boda yaudi wate 'adi 'oamao 'edaya siesodi , ta 'aidi kaiwe nalidi mayawadi siguledi 'eda 'ana eiyala manuna .
41011009	Ta 'aina boda Yesu sianuganena ta 'aina boda siamuliya , ga maibo'adi silotuputupu ta sibwaubwau , sigwae , “ Kamatoki 'Inapwana , Yaubada 'ana esanega 'umai sabi 'etoseyema .
41011010	'Ebeloina tubumao Debida 'enega 'iapwesa limanama . Gete manuna Yaubada Toloetana sana 'atuputupu . ”
41011011	Ga Yesu ni'atu Yelusalema 'ena 'iapwesa ga Anuwa Tabu 'ena 'ilugu , ga yage yauna Anuwa Tabu solanaya 'iduneyedi , ta ni'atu 'asuinuwanuwa , 'enega ma ina tononoyao site tuwelo siila Betani ga nada si'eno .
41011012	Ga tomwa 'iulisina ga sitoolo ga Betaniyega siilaila limana Yelusalema manuna , ta Yesu 'ibotana ,
41011013	ga 'edasolega kaiwe 'ana 'ita 'atuwa damaya mayawana 'i'itena , 'enega 'inao selabenaya be nuwanuwana 'aene uwanega 'ida loepa'ala , ta esi 'i'itena yawa daisinamo , tuga 'aweuwauwa ma'etamo 'adi tuta .
41011014	'Enega Yesu kaiwe nina 'iba'ena ga 'igwae , “ Geya'abo wate 'uuwauwa limana be tomota 'enega si'e'ai . ” Ga 'ina ona gete 'ina tononoyao sinonona .
41011015	'Enega Yelusalema 'ena simai , ga Anuwa Tabu solanaya 'ilugu , ga toegimwaneyao be togimwaneyao solanega 'ipa'i apwesedi , ta mani 'ana toesa'ugelasao 'idi tebeli 'i'aubuiyedi , ta bunebune 'adi toegimwaneyao 'idi 'ebemiya wate 'i'aubuiyedi .
41011016	Ta wate anuwa solana 'iegagalena be geya'abo tomota ma idi gwegwe sitautauya anuwa solanega .
41011017	Ga 'ie'itedi 'igwae , “ Nai Buki Tabu 'ena Yaubada 'ina ona si'etoladina wamwalatonina , 'igwae , ‘ 'Igu anuwa sida eese anuwa 'ebe sidasida tomota maibo'adi manudi , ’ ta 'omi wagibunina ga 'aene 'imi 'ebe 'ipwala . ”
41011018	Ta totaliyao sinabwadi be loina 'ana toe'itao Yesu 'ina guinuwa gete tetelina sinonona , 'enega sigamwasowalena ga sinuwa edaedadama be sida loemwawasi , ta nigeya sawesawediya , manuna simatautena , ta wate Yesu 'ina e'itao tomota yauyaudi nuwadi 'i'ewena .
41011019	Ga ni'atu 'iboi , 'enega Yesu ma ina tononoyao 'asa nina siebesinena .
41011020	Ta tomwa 'iulisina ga sitoolo sabi ila Yelusalema , ga 'edaya sitautauya , ta Yesu kaiwe nina 'iba'eba'enaya si'itena ni'atu yawana maibo'ana si'oapelu .
41011021	'Enega Pita Yesu 'ina ona 'inuwa'i'isina ga 'igwae , “ 'Inapwana , 'u'ita kaiwe nina 'uba'eba'enaya ni'atu 'i'oapelu . ”
41011022	Ta Yesu 'ieonedi , 'igwae , “ 'Eguma 'imi emisa wasa'u Yaubada 'ena , 'omi wate 'imi guinuwa waiwaidi wada guinuwedi .
41011023	Wate yaona 'ai'aila 'emiya 'eguma yaita 'oyo nigeya 'uda enuwanaluwa ta esi 'uemiemisa be to'ase 'uda ona sida apwesa tuga , 'eguma 'oya gote 'uloine be 'ugwae , ‘ 'Umiya dolo olaya , ’ 'imu ona 'ida ematamatane tuga .
41011024	“ 'Enega yaeonami to'ase waside Yaubada 'ena , wada emisa tuga be ma'etamo wada loba .
41011025	Wate 'abo wasidasida Yaubada 'ena , gosemiyao 'idi loegesiyao wanuwataudi 'abo to'ase 'idi bubuna 'emiya , be gete 'enega Tamami galewaya 'omi wate 'imi loegesiyao 'ida nuwataudi . ”
41011027	'Enega ni'atu siilama Yelusalema , ta Yesu Anuwa Tabu solanaya 'iadadana , ga totaliyao be loina 'ana toe'itao be wate 'inapwanao simai ,
41011028	ga Yesu sienaidena , sigwae , “ Tai , yaita 'ina loinega ga gete nadigega 'uguiguinuwa'esa ? ”
41011029	Ga Yesu 'ieonedi , 'igwae , “ Nugana yagimi enaida 'emiya be 'eguma wae'isa , 'abo'agu wate yaeonami 'igu loina manuna .
41011030	'Igu enaida gete : Yaita 'ina loinega ga Yoni togiebapitaiso 'iguiguinuwa ? Yaubada , nai 'ebweu tomota ? ”
41011031	'Enega taudimo 'ediya siegewagewana , sigwae , “ 'Ina ona mwa'adega tae'isa'ese ? Manuna 'abo tagwae , ‘ Yaubada 'enega , ’ 'iabe 'ieona limada be 'igwae , ‘ Ta ! To'ase sana manuna ga Yoni nigeya waemiemise ? ’
41011032	Ta 'eguma tagwae , ‘ Tomota 'enega , ’ 'iabe pwalu sigamwasowaleda . ” Manuna tomota yaudi Yoni siemisena 'aene tauna palopita 'ai'aila .
41011033	'Enega Yesu 'ina enaida nigeya sie'ie'isa 'ai'aili , ta esi sigwae , “ Nigeya 'amwalamwalatoni . ” Ta Yesu 'ieonedi , 'igwae , “ 'Abo'agu geya'abo wate 'emiya yasimasimana apwesa yaita 'ina loinega ga gete nadigega yaguiguinuwa'esa . ”
41012001	'Enega Yesu 'iona semalimaliyedi , 'igwae , “ 'Ebweu tai 'ina bagula 'iasona oine daisinamo ga 'ali 'iguinuwena , ga oine 'ana 'ebebibi 'iguinuwena ga anuwa bagula solanaya 'i'abina , 'enega 'ina toguinuwao 'iloinedi be si'ita'i'isi , ta tauna 'itauya mali esenaya .
41012002	“ Ta sesoi 'ana tutaya , 'inapwana nina 'ina 'ali'ei 'ebweuna 'ietunena be 'aene oine uwana bagula 'ana to'ita'i'itao 'ediyega 'ida me'edi .
41012003	'Itautauya ga nigeya si'ebwa'ebwa'e , ta esi sigiyaina ga sisapina 'enega ma'animenimenamo sietunena ga 'iila .
41012004	“ 'Enega 'inapwana nina 'ina 'ali'ei 'eluwena wate 'ietunena 'ediya , ga siununa debanaya ga ma ina omayamaya 'iila .
41012005	“ Ta wate 'etonina 'ietunena 'ediya ga siloemwawasina . Ta yaudi wate 'ietunedi 'ediya ga 'aidi sisapidi ta 'aidi siloemwawasidi , ga 'enega maibo'adi sigie to'umaliyedi .
41012006	“ Gote 'ena 'ebweuna namo 'imiyami , tauna natu'ai'ailina . 'Enega tauna wate 'ietunena 'ediya , 'igwae , ‘ Tauna sana natugu , 'enega sida 'amayabe . ’
41012007	“ Ta ni'atu natuna 'iapwesa 'ediya ga to'ita'i'itao nidi taudimo 'ediya sigwae , ‘ Gosemao , 'Inapwana gete natuna 'imeemai , 'enega batuwa nina taloemwawasi be 'abo'ada bagula taloine . ’
41012008	Ta sigiyaina ga siloemwawasina ga bagula 'etaulunaya siula apwesena . ”
41012009	Ga ni'atu Yesu 'ina emwasala 'igumwala , ga 'ienaida 'ediya , 'igwae , “ To'ase 'iabe 'inapwana nina 'iguinuwe ? Ona'ai'aila 'inapwana nina 'imama be toguinuwa nidi 'iloemwawasidi , be 'enega bagula nina mali to'ita'i'itao 'i'ebwa'edi . ”
41012010	'Enega Yesu wate onasemalimali Buki Tabu 'enega 'isimanena , 'igwae , “ Wanuwa'i'isi Buki Tabu 'ina simana gete nadigega : ‘ 'Ola nina lowa to'abi anuwa siguitoyasena . Ta gete tugai ni'atu sietoolona be 'ie'ola nugana , be 'ola maibo'adi 'iloinedi .
41012011	Nate 'Inapwana 'ina guinuwa 'ebe nuwaowana 'edaya . ’ ”
41012012	Yesu 'ina onasemalimali gete totaliyao sinabwadi be Palisiyao sinonona ga simwalatonina 'aene taudi tuga manudi 'ionaona , 'enega 'aina 'eda'eda si'ebesena be sida giyai , ta esi nigeya sigiyagiyai manuna simatauta pwalu 'ediya . 'Enega sipilisinena ga sitauya .
41012013	Ta 'enega 'inapwanao nidi 'aina Palisiyao be wate Elodi 'ina bodao sietunedi Yesu 'enaya be enaidega sikaboe be 'ina loegesi siloba .
41012014	'Enega Yesu 'ena simai ga sieonena , sigwae , “ 'Inapwana , ni'atu 'amwalatonimu 'aene 'oyo toe'ita 'ai'aila , ta tomota 'idi waiwai manuna nigeya 'umatamatauta , ta tuga ona 'ai'aila 'usimana leleleya tomota maibo'adi 'ediya , nate Yaubada 'ina 'eda 'ue'ita 'ai'aila . 'Enega mwa'adega ? Sawesawenaya be Kini Sisa manuna takisi tasa'u , nai nigeya ?
41012015	Takisi nina taemaisi Kini 'enaya , nai nigeya ? ” Ta Yesu 'idi kabo ni'atu 'imwalatonina , 'enega 'ieonedi , 'igwae , “ To'ase manuna watootoogu ? Abaga mani nina wame'e be ya'ita . ”
41012016	'Enega mani 'ebweuna si'ebwa'ena . Ga Yesu 'ieonedi , 'igwae , “ Wada eonagu , mani gete 'ena yaita 'ana ma'ama'yau ta 'ana esana ? ” Ta sigwae , “ Kini Sisa . ”
41012017	'Enega Yesu 'ieonedi , “ O nadigega . 'Enega 'eguma Kini 'ina yage wa'ebwaya Kini 'enaya , ta 'eguma Yaubada 'ina yage Yaubada wa'ebwa'e . ” Ga Yesu 'ina ona gete manuna nuwadi 'iowana sinabwana .
41012018	'Enega wate Sadusiyao , taudi nigeya siemiemisa tomwawasa 'idi toololimana manuna , simai ga Yesu 'ena sienaida , sigwae ,
41012019	“ 'Inapwana , loina gete nadigega Mosese 'i'etoladina manuda , 'igwae , ‘ 'Abo 'ebweu tai 'iai be nigeya natunamo ta 'imwamwawasa , tai nina tasina kwabulinana ma'iyana sida ai , be 'enega 'abo waine 'ienatuna , natunao tokwaiya nina 'ana lopa'eluyao . ’ ”
41012020	'Enega 'ebe'ita si'ebwa'ena , sigwae , “ 'Ebweu tai matasinao simiyami 'adi yau site sebeni , ga 'adi tomatuwa nina 'iai ga nigeya natunamo ta tai nina 'imwawasa . 'Enega wate tasina selabenega kwabula nina 'iaina ga wate nadigega nigeya natunamo ta 'imwawasa .
41012021	'Enega tasina selabenega kwabula nina 'i'ewena ga wate simiyamiyana ta nigeya natunamo , ta tai nina 'imwawasa .
41012022	Ta nadigega tuga tasinao maibo'adi kwabula nina siaiai ta simwawamwawasa , ta nigeya wate natudimo . Ta muliyega waine wate 'imwawasa .
41012023	'Enega toololimana 'ana tutaya waine nina to tai batu mwane 'ai'ailina ? Manuna site sebeni nidi ni'atu siaina . ”
41012024	Ta Yesu enaida gete 'ie'isena , 'igwae , “ Gete 'imi loegesi , manuna Buki Tabu nigeya wamwalamwalatoni , ta wate Yaubada 'ina waiwai nigeya wamwalamwalatoni .
41012025	Toololimana mulinaya tomota geya'abo siaiai , ta esi 'idi miya aneloseyao galewaya nadigega .
41012026	“ Lowaenei Yaubada Mosese 'ieonena toololimana manuna , 'abo Buki Tabu wasawai wada 'italoba . Manuna tuta nina Mosese mitawaya 'itautauya ta Yaubada kaiwe sabelulu 'enega Mosese nina 'ieonena , 'igwae , ‘ 'Abo'agu Ebelaamo 'ina Yaubada ta Aisake 'ina Yaubada ta Yekobe 'ina Yaubada . ’
41012027	Yaubada nigeya tomota mwawamwawasidi 'idi Yaubada , ta esi tomota mayawasidi 'idi Yaubada . Ta 'omi 'imi e'ita yage gete manuna nigeya palupaluna . ”
41012028	'Enega loina 'ana toe'ita 'ebweu 'imai ga taudi 'idi egewagewana Yesu ma'edi 'inonona ga 'idi enaidao 'adi e'isa Yesu 'enega 'inonodi bobo'ana wawasae , 'enega tauna wate Yesu 'ena 'ienaida , 'igwae , “ 'Inapwana , loinao maibo'adi 'ediyega to loina sinabwana ? ”
41012029	Ta 'enega Yesu 'igwae , “ Loina sinabwana gete : 'Omi me Isileli 'igu ona gete wanonoi 'aene 'Inapwana Yaubada tebweuna namo ,
41012030	'enega 'imu 'Inapwana Yaubada 'uda obobome 'ateyo be yaluyaluwayo be nuwayo be wate 'imu waiwai maibo'ana 'ediyega .
41012031	“ Ta 'ebweu wate loina sinabwana gete : Gosemwao 'uda obobomedi , nadigega tauyo 'amu oboboma . “ Loina 'eluwa getedi loina maibo'adi sisinabwa sinedi . ”
41012032	'Enega loina 'ana toe'ita nina Yesu 'ina ona 'inonona ga 'igwae , “ 'Inapwana , 'imu ona nate ona 'ai'aila 'aene tauna tebweuna tuga Yaubada , ta nigeya 'ebweu wate Yaubada 'imiyami .
41012033	'Enega 'ilobweneda be taobobome 'ateda maibo'anega be nuwada maibo'anega be 'ida waiwai maibo'anega , be wate gosedao tada obobomedi nadigega tauda taobobomeda . Loina 'eluwa getedi taliya yauyaudi be 'ebwayadaitao maibo'adi sisinabwa sinedi , aga ? ”
41012034	Ta Yesu tai nina 'ina ona 'inonona 'aene palupaluna , ga 'ieonena , 'igwae , “ Nate ona 'ai'aila , ta 'oyo Yaubada 'ina 'ebeloina 'ena ni'atu 'uloselabena . ” 'Enega muliyega tomota Yesu simatautena ga nigeya 'ebweu yaita 'itootoo be 'ienaida limana 'enaya .
41012035	Ta 'enega Yesu Anuwa Tabu solanaya 'ie'ie'ita tomota 'ediya , ga 'ieonedi , 'igwae , “ Mwa'adega ga 'enega 'aina loina 'ana toe'itao sigwae 'aene Debida 'ina susuyega To'etoseyana Keliso 'iapwesa ,
41012036	manuna lowa Yaluyaluwa Tabuna Debida 'igiesinapuna ga Debida To'etoseyana nina 'i'awa 'inapwanena , 'igwae : Yaubada 'iona 'igu 'Inapwana 'enaya , 'igwae , “ 'Ataiguya 'umiyatowa be 'ana laba 'amu talauwalao yasa'u mwa'utedi 'aeyo 'ubuninaya . ”
41012037	Debida nina 'ina 'Inapwana Keliso , 'enega mwa'adega sana ga Debida 'ina susuyega muliyega Keliso 'iapwesama ? ” Ta boda maibo'adi Yesu 'ina e'ita nuwadi 'i'ewena .
41012038	'Enega Yesu 'ieonedi , 'igwae , “ Geya'abo loina 'ana toe'itao 'idi bubuna wamulimuliye . Manuna taudi adelidi tuga nadigega tuta yauna nuwanuwadi be 'adi 'oamao duduladi si'otedi be tomota gamwagamwanidiya sisakosakowasi be 'aene sida 'amayabedi .
41012039	Ta wate nuwanuwadi 'ebemiya bobo'adi Anuwa Tapwalolo 'ediya , be wate sagali 'adi tutaya nuwanuwadi be bwaimaya sida miyatowa .
41012040	Ta wate tuta yauna tomota matadiya Yaubada 'ena sisidasida dudulana , ta esi 'idi sida nina nigeya bobo'ana , manuna 'atediya sinuwanuwa mwa'adega 'iabe kwabulao sikabo'esedi be 'idi gwegweyao si'ewadi . 'Enega ma'etamo Yaubada e'isa to'umalina 'i'ebwa'edi . ”
41012041	'Enega Yesu 'ebwayadaita 'ana 'ebesa'u deinaya 'imiyatowa , ga tomota yaudi 'idi 'ebwayadaita mani sisa'usa'u ta Yesu 'iyo'oyo'o , ga toesaesao 'idi 'ebwayadaita sinabwadi 'i'itedi ,
41012042	ta wate kwabula gomagomabesona 'i'itena 'ina 'ebwayadaita toea 'eluwa namo 'isa'udi .
41012043	'Enega Yesu 'ina tononoyao 'ibwau egogonedima , ga 'ieonedi , 'igwae , “ Ona'ai'aila , kwabula gote 'ina 'ebwayadaita maibo'adi 'idi 'ebwayadaita 'isinabwa sinedi .
41012044	Manuna maibo'adi 'idi tupwa sinabwana 'imiyami , ta esi kwabula gote gomagomabesona ta 'ina mani maibo'ana 'isa'una , ga nigeya 'ebweu wate 'ina tupwa 'imiyami be 'enega 'ana masula 'ida gimwane . ”
41013001	'Enega Yesu ma ina tononoyao Anuwa Tabu 'enega siapwesa , ga 'ina tonono 'ebweu Anuwa Tabu 'ana anuwao Yesu 'ena 'ie'itaena , 'igwae , “ 'Inapwana 'u'ita anuwa getedi 'adi guinuwa bobo'ana wawasae , gulewa sinabwadi 'ediyega si'abidi . ”
41013002	Ta Yesu 'igwae , “ Anuwa nidi sinabwadi 'u'ita'itadi ma'etamo maibo'adi siligeya yauledi be geya'abo wate 'ebweu tupwa wa'ita'ita lima . ”
41013003	Muliyega Yesu 'itauya Olibe 'oyana 'ena ga 'imiyatowaya ta 'enega Anuwa Tabu Yelusalema 'enaya 'idunedune , ga Pita , Yemesa , Yoni be Anidulu simai ga taudimo Yesu ma'edi , 'enega sieonena , sigwae ,
41013004	“ 'Inapwana , 'ueonama to tuta 'ena Anuwa Tabu nidi siligeidi ta to we'iwe'iyaya 'adi 'ita 'ediyega 'ada mwalatoni 'aene yage nidi 'uonaediya 'iabe siapwesama ? ”
41013005	'Enega Yesu 'ilolagata ga 'ediya 'igwae , “ Wa'ita'i'isimi 'abona nai tomota 'aidi sikaboemi .
41013006	Manuna ma'etamo tomota yaudi 'agu esanega simama be 'aene sianugana gesiyemi , be 'ebweuna 'ebweuna 'ida gwae , ‘ 'Abo'agu To'etoseyana nina , ’ be tomota yaudi sida muliyedi .
41013007	Wate ale 'etamo wanonodi saiyao selabemiya ta 'edasolaya manudi , ta geya'abo wa'ate'ate sa'ala , manuna yage getedi sida apwesa nugana ta esi bale'u 'ana 'ebe losalowa 'ana tuta ma'etamo .
41013008	Manuna 'etamo mali boda mali boda 'ediya sida losaiya , ta wate mali 'ebeloina mali 'ebeloina 'ediya sida losaiya , be wate mwani'ini'i siapwesa sena yaudi 'ediya , be botana sinabwadi sida apwesa . Ta yage getedi tuta mwaudi 'ana 'ebe e'ale tuga .
41013009	“ Ta 'omi esi wa'ita'i'isimi , manuna tomota sida giyaimi be sitauyemi etala manuna , be Anuwa Tapwalolo 'ediya 'etamo sisapisapimi , ta wate 'iabe toloinao be kiniyao matadiya si'au'ewami be watoolo ta sietalaemi , manuna 'omi 'aene 'igu bodao , be teteligu 'ediya wada simane .
41013010	Ta tetela bobo'ana 'ida 'elelewana nugana sena maibo'ana 'ediya be muliyega tuta 'ana 'ebe losalowa 'ida apwesa .
41013011	“ Ta 'abo toloinao matadiya sietoolomi sabi etala , geya'abo wa'ate'ate sa'ala be 'aene wada ona'esa , ta esi ma imi 'atepatu wada ona tuga , manuna nigeya 'omi 'imi ona wasimasimane , ta esiya Yaluyaluwa Tabuna tuta gote 'ena ona 'i'ebwa'emi be wasimana apwese .
41013012	“ Ta wate tuta simeemai 'ediya tomota 'idi susu solanaya losaiya 'ida apwesa manugu , nate tai tasina 'isipupuyei be siloemwawasi . Be nadigega wate tamana natuna 'ida sipupuyei be siloemwawasi . Be wate gogama sinadiyao be tamadiyao sida etalauwaledi be siloemwawasidi .
41013013	Be tomota maibo'adi sida etalauwalemi manuna 'omi 'aene 'agu toemisao . Ta 'abo yaita 'ie'alama'i'ita be 'itoolopa'ala be 'ana laba tuta 'ana 'ebe losalowa 'enaya , gwausowala ataya 'ida loba .
41013014	“ Ma'etamo 'eguma tomota wa'ita yage to'umali wawasae ta gadilulu sietoolo sena etaetabuna 'ena ( 'Abo yaita ona gete 'isawai 'ida nuwa sabwalena ) , tuta gote 'enaya Yudia 'ana tomiyanao 'ilobwenedi be 'oya 'ediya sidedena .
41013015	Ta 'eguma yaita bwaimaya 'imiyami 'ida dena manini ta geya'abo 'ilugulugu limana 'ina anuwaya 'ina gwegwe sabi 'ewadi .
41013016	Be 'abo yaita bagulaya 'ipaipaisewa geya'abo 'iilaila 'ana 'oama mali esenaya 'isa'unaya manuna .
41013017	“ Ta tuta gote 'enaya to'euwanao be toesusuyao sienuwa'ole'ole .
41013018	'Enega wada sidasida be tuta bobo'ana Yaubada 'ida 'ebwa'emi 'imi tuta dena 'enaya , ta geya'abo gogai 'ana tutaya .
41013019	“ Ona'ai'aila tuta gote mwau wawasae , manuna tuta nina Yaubada bale'u 'imweluluina 'enega ga batuwa nigeya 'ebweu wate mwau gete nadigega , ta muliyega mwau gete geya'abo wate 'iapwesapwesa limana .
41013020	Mwau gote 'ana 'asiyatao 'eguma Yaubada geya'abo 'igiegie kukupai 'iabe tomota maibo'adi simwamwawasa , ta esi Yaubada 'asiyata nidi 'ida giekukupa , nate tauna 'ina tomotai esiesinuwadi manudi .
41013021	“ 'Enega 'abo yaita 'ieonami be 'igwae , ‘ Keliso gete ’ nai ‘ Gote ’ geya'abo waeemisedi .
41013022	Manuna Keliso kabokabo be palopitao kabokabo 'iabe siapwesa be we'iwe'iyaya waiwaidi tomota 'ediya sida e'itaedi , be 'ediyega 'abo sawesawediya Yaubada 'ina bodao esiesinuwadi sikwakwani .
41013023	'Enega wa'ita'i'isimi manuna yage getedi manudi ni'atu yagimi simanedi 'emiya .
41013024	“ Ta tuta mwau nina 'igugumwala be muliyega sinala 'iguguyoi be wate nawalae 'ina maedana 'ikwekweu ,
41013025	be kwadimao galewega sibebe'u , be yage yauyaudi galewaya simiyami 'idi waiwai sida neneta .
41013026	'Abo'agu Tomota Natuna , be tuta gote me bale'u maibo'adi si'itagu pwanega yamwa'umwa'utama ma igu waiwai ta ma igu esaesa sinabwana ,
41013027	be 'enega 'igu aneloseyao yaetunedi be 'igu boda esiesinuwadi siegogonedima bale'u be galewa be yagila maibo'adi 'idi senao 'ediyega .
41013028	“ 'Ebe 'ita saido 'enega yada e'itami 'aene 'eguma saido yawadi auwaudi 'igalugalu wamwalatonina 'aene losiye 'ana tuta 'iloseloselabe .
41013029	Ta wate we'iwe'iyaya nidi ni'atu 'emiya yasimanedi , 'eguma to tuta wa'italobadi ni'atu wamwalamwalatoni 'aene 'igu tuta ila limanama ni'atu 'iloseloselabena .
41013030	Ona'ai'aila 'epata gete geya'abo wagumwagumwala be 'ana laba yage nidi maibo'adi sida apwesa .
41013031	“ Ma'etamo galewa ta bale'u sisasawala ta 'igu onao geya'abo sa'i sisawasawala .
41013032	“ Nigeya 'ebweu yaita 'imwalamwalatoni to tuta nai to 'asiyata 'ena yaila limanama , ta wate aneloseyao galewaya nigeya simwalamwalatoni . 'Abo'agu wate nigeya yamwalamwalatoni . Ta Tamagu tebweuna namo 'imwalamwalatoni .
41013033	'Enega walomata'i'ita manuna 'igu tuta ila limanama nigeya wamwalamwalatoni . ”
41013034	'Ebe'ita wate Yesu 'i'ebwa'edi , 'igwae , “ 'Eguma 'ebweu 'inapwana 'iabe 'ina anuwa 'ida pilisine be 'itatauya mali senaya , 'ina toguinuwao 'ebweuna 'ebweuna 'idi paisewa 'i'ebwa'edi , be 'iloinedi be 'aene 'ina anuwa si'ita'i'isi , ta wate anuwa 'ana 'awa 'ana to'ita'i'ita 'ieonena , 'igwae , ‘ Geya'abo 'u'eno'eno ta esi 'ulomata'i'ita 'ai'aila . ’
41013035	'Enega 'ilobwenemi be walomata'i'ita be wayamwayamwagu , manuna toni anuwa 'ina mai 'ana tuta nigeya wamwalamwalatoni , nai 'asuinuwanuwaya , nai niuniuwanaya , nai tomwa uliulitaya , nai gonagonaya .
41013036	Ta geya'abo yalatuma be 'eno'enoega yaloeloesalutuimi .
41013037	“ 'Igu emataluwa gete 'omi 'emiya be wate tomota maibo'adi 'ediya 'aene wada lomata'i'ita 'ai'aila . ”
41014001	Ataona Sagalina 'ana 'ebe nuwa'i'ita 'ida apwesa 'asiyata 'eluwa mulidiya . Sagali nina 'enaya pwalawa daisina , nigeya 'ana 'ebe gieseseyamo , si'a'ani . Ta totaliyao sinabwadi be loina 'ana toe'itao sinuwanuwa edaedadama mwa'adega Yesu sida kabo'ese be 'aene sida giyai be sida loemwawasi ,
41014002	ta sigwae , “ Geya'abo sagali solanaya Yesu tagiyagiyai 'abona nai tomota sigamwasowaleda be silosaiya 'edaya . ”
41014003	Tuta nina Yesu Betani 'ena 'imiyami , ta 'i'e'ai Saimoni 'ina anuwaya , tauna lowa tolepelo 'ebweu ; ga waine 'ebweu ma ina bunama 'iluguma ; ta bunama nina 'ana esana nadi , 'ana maisa sinabwana , ta 'ana botolo bobo'ana wawasae 'enaya 'isiwena . Ta waine botolo 'awana 'i'aulasena ga bunama nina Yesu debanaya 'isiwena .
41014004	Ta 'aina tomota si'itena ga waine silomugiyena , sigwae , “ To'ase manuna bunama 'imudalina ?
41014005	'Ilobwenena be bunama nina 'igimwaneye be 'ana maisa 'etoi analedi kina nadigega 'i'ewa be 'ieguyaiye togomabeso 'ediya . ” 'Enega waine nina si'ena pa'alina .
41014006	Ta Yesu 'ieonedi , 'igwae , “ Tuwa ! Walosa'u ! Geya'abo waine wagie dededoni , manuna 'ina lema gete 'eguya bobo'ana wawasae .
41014007	Togomabeso nidi waoneonedi tuta maibo'ana selabemiya simiyami , be 'abo to tuta nuwanuwami wada lemedi , ta 'abo'agu esi nigeya tuta dudulana ma'emi tamiyami .
41014008	Ta waine gete to'ase sinabwana nadigega 'enaya 'iguinuwena 'eguya , nate bwalagu 'igimi eoloina sabi gibubu 'agu sa'u'ali'ali manuna .
41014009	Ta ona'ai'aila , ma'etamo teteligu 'ana loguguya tomota sinoonoi bale'u maibo'ana 'enaya , ta waine gete 'ina guinuwa 'eguya tetelina sida emwasali wate . ”
41014010	'Enega Yesu 'ina tonono 'ebweu site tuwelo 'ediyega , tauna Yudasa Isikaliota , 'itauya totaliya sinabwadi 'ediya ga nuwanuwana be Yesu 'ediya 'ida telesipupuye .
41014011	Ga Yudasa 'ina ona sinonona ga sigwausowala ga 'ena siona upaupa be 'aene 'ana maisa si'ebwa'e . 'Enega Yudasa tuta bobo'ana 'iyamwena be 'aene Yesu 'ediya 'ida telesipupuye be sigiyai .
41014012	Ataona Sagalina solanaya beledi daisina nigeya gieseseinamo sie'ani ga sagali 'ana 'asiyata nugana 'ena lamiyao siunudi Ataona 'ana 'ebe nuwa'i'ita manuna , ga 'asiyata nina 'ena Yesu 'ina tononoyao sieonena , sigwae , “ 'Inapwana , mane 'ena nuwanuwayo be Ataona Sagalina manuyo 'agibubu ? ”
41014013	'Enega 'ina tononoyao 'eluwa 'ietunedi ta 'ieonedi , “ Watatauya Yelusalema , be 'abo tai 'ebweuna ma ina 'ebe gobwasi 'i'aalina waloba , tai nina wamuli 'oayabu
41014014	be ma'emi walulugu anuwaya , be toni anuwa waeona , wagwae , ‘ 'Ima toe'ita gete nadigega 'iona'esa , “ To sena 'utagwale be 'ena ma igu tononoyao Ataona masulina 'a'a'ani ? ” ’
41014015	Be 'enega 'iabe sena sinabwana etanaya gibugibubuna 'ie'itami , tauna 'ena Ataona masulina wagibubu manuda . ”
41014016	'Enega tonono nidi sitauya ga 'asa Yelusalema 'ena silugu ga to'ase nadigega Yesu 'isimanena 'ediya yage nidi maibo'adi silobedi , ga anuwa nina 'ena Ataona masulina sigibubuna manudi .
41014017	Ta 'asuinuwanuwaya Yesu ma ina tononoyao simai
41014018	ga site tuwelo simiyatowa sabi 'e'ai . Ta 'idi 'e'ai solanaya Yesu 'ieonedi , “ Gosegwao yaona 'ai'aila 'aene 'ebweuna tai gete tuga ma'edai ta'e'ai , ta sa'i 'iabe 'itelesipupuyegu . ”
41014019	Ta Yesu 'ina ona gete manuna sinuwa mwau , ga 'ebweuna 'ebweuna Yesu 'ena 'ienaida , 'igwae , “ 'Inapwana , yaita ? Nai 'abo'agu ? ”
41014020	Ga Yesu 'igwae , “ 'Agu tosipupu nina 'omi wate tuwelo 'emiyega , ta tauna ma'iyagu gaeba 'ebweuna 'enega 'a'e'ai .
41014021	'Abo'agu Tomota Natuna ma'etamo yatatauya 'eda nina lowa Buki Tabu 'ena 'igimisimanena , ta esi 'agu totelesipupu nina nuwa'ole'olena sa'i ; ta bobo'ana 'abo lowa sinana geya'abo 'ida enaenatune , manuna 'ina tubuwa 'enega 'ienuwa'ole'ole 'ina guinuwa to'umalina manuna . ”
41014022	'Etamo si'e'ai ta Yesu masula 'i'ewena ga manuna 'iona oboboma ta 'igitomwena ga 'i'ebwa'edi , 'igwae , “ Gete wa'ewa oogu . ”
41014023	Ta oine makeigana wate 'i'ewena ga manuna 'ilokagutoki Yaubada 'ena ga 'i'ebwa'edi , ga maibo'adi sinuma .
41014024	Ta wate 'ieonedi , 'igwae , “ Gete lalagu 'idaudau tomota yaumi manumi , nate loina auwauna .
41014025	Ta yaeonemi tuta gete be mulinaya oine gete geya'abo 'enega yanumanuma limana ga 'ana laba oine auwauna yanunuma Yaubada 'ina senaya . ”
41014026	'Enega wali 'ebweuna siwaliyena ta siapwesa ga situ'e 'Oya Olibe 'enaya .
41014027	Ta Yesu 'ieonedi , “ 'Iabe maibo'ami wada denasinegu , nadigega Buki Tabu 'ina simana , 'igwae , ‘ To'ita'i'ita sipi yaloemwawasi be sipi nidi sida 'elelewana . ’
41014028	Ta 'igu toololimana mulinaya Galili 'ena yatatauya be 'omi muliguyega wawawai . ”
41014029	'Enega Pita 'ilolagata ga 'igwae , “ 'Iabe maibo'adi sidena sineyo ta tebweugu ma'iyayo . ”
41014030	Ta Yesu Pita 'ieonena , “ Yaona 'ai'aila , boiboi batuwa muliyega be kakaleko 'igwagwane maluwa , ta 'oyo 'uda gimi eyaseyaseyegu matoi . ”
41014031	Ta 'enega Pita ma ina 'awapa'ala 'igwae , “ 'Inapwana , geya'abo sa'i yaeyaseyaseyeyo . 'Eguma siloemwawasiyo 'abo'agu wate ma'iyayo siloemwawasida . ” Tononoyao maibo'adi wate nadigega siona'esa .
41014032	Ga sitauya 'ebweu sena 'ana esana Gedesemane 'ena , ga 'ina tononoyao 'ediya 'igwae , “ Gete 'ena wamiyami , ta 'abo'agu yasisida Yaubada 'ena . ”
41014033	Ta site toi ma'enao 'i'au'ewedi , taudi Pita be Yemesa be Yoni , 'enega Yesu ma ina 'ateuyauya ta ma ina nuwamwau ,
41014034	'ieonedi , 'igwae , “ 'Ategu 'iuyauya sinabwana nai 'iabe yamwamwawasa , 'enega bada wamiyami ta walomata'i'ita . ”
41014035	Ta Yesu 'ialaga tupwana ga 'ibe'u sanamwa'uta ga 'isidasida 'aene 'abo kapekapeyana 'elouya gete Yaubada 'ida 'ewayaule ,
41014036	'igwaegwae , “ Tamagu ye , guinuwa yauna sawesawemuya , 'enega nuwanuwagu be 'elouya keigana gete 'eguyega 'u'ewayaule , ta geya'abo 'abo'agu 'igu nuwena 'enega ta 'oyo esi 'imu nuwena 'enega 'uda guinuwa . ”
41014037	'Enega 'iila ga site toi nidi 'ilobedi ni'atu si'eno mwataya , ga Pita 'iloanoanona , 'igwae , “ Saimoni , mwa'adega 'u'eno'eno . Nigeya sawesawemuya be tuta gidalina namo manuna 'umata pa'ala , aga ? ”
41014038	Ga wate 'ieonedi maibo'adi , 'igwae , “ 'Ilobwenemi be wamata pa'ala be wasidasida be 'enega geya'abo Seitani 'itootoomi . Ona'ai'aila , yaluyaluwami nuwanuwana ta tuga manuna oomi sitaba . ”
41014039	'Enega Yesu 'ilaga limana ta 'ina sidasida ni'a 'ilolimena .
41014040	Ta Yesu wate 'iila 'ina tononoyao 'ediya ga 'ilobedi wate si'eno mwataya , manuna matadi ni'atu si'eno'eno . Ta 'iloanoanodi ga sitoolo ma idi omayamaya , ga nigeya 'idi 'ebe onamo .
41014041	Ga Yesu wate 'ilaga ga 'isidasida , ta 'ina ilama 'etonina 'enaya 'ilobedi si'eno mwataya , ga 'ieonedi , “ Mwa'adega , ma'etamo tuga wa'eno'eno ta waeyawai'ata , aga ? Ta wa'ita , 'abo'agu Tomota Natuna 'igu tuta ni'atu 'iapwesa be sida sipupuyegu toto'umalidi 'ediya .
41014042	Watoolo be tatatauya , manuna 'agu totelesipupu nina ni'atu gete 'imeema . ”
41014043	Yesu 'etamo 'ionaona ga Yudasa 'iapwesama , tauna Yesu 'ina tononoyao site tuwelo 'ebweuna 'ediyega . Ta wate totaliya sinabwadi be loina 'ana toe'itao be 'inapwanao tolosaiyao Yudasa ma'edi sietunedi be 'aene Yesu sida giyai , ta boda nidi ma idi sisisaiyao be wepasiyao wate sime'edi .
41014044	Ta Yudasa we'iwe'iyaya ni'atu 'ediya 'isimanena , 'igwae , “ 'Abo yaita ya'atubwaili , nate tauna Yesu , be wagiyai ta walomata'i'isi be watauye . ”
41014045	'Enega 'itauya palupaluna Yesu 'ena ga 'ilokagutokiyena ta 'i'atubwailina .
41014046	'Enega boda nidi siapwesama ga Yesu sigiyaina .
41014047	Ta Yesu 'ina bodao 'ebweuna 'ediyega 'itootoolo selabenaya ga 'ina sisisaiya 'ilisilolona ga totaliya sinabwana 'ina toguinuwa tenana 'i'upwa yaulena .
41014048	Ta Yesu boda 'ieonedi , 'igwae , “ Sana 'abo'agu to'ipwala ga 'enega ma imi sisisaiya be ma imi wepasi wamai sabi giyaigu .
41014049	Ta to'ase 'alena ga 'enega nigeya wagiyagiyaigu 'asiyata nidi yaudi gamwagamwanimiya yamiyami Anuwa Tabu 'ena ta yae'ie'ita tomota 'ediya ? Ta tuwa tuga yage getedi siapwesama be 'aene palopitao 'idi gimisimana Buki Tabu solanaya sida apwesa . ”
41014050	'Enega Yesu 'ina tononoyao maibo'adi sidena sinena .
41014051	Ta 'ebweu tubuwau ma 'ana 'oama 'ebweuna namo Yesu 'i'oayabuna , ta tolosaiyao nuwanuwadi sigiyai ,
41014052	ta sigisa'ilina ga 'ana 'oamamo si'ewena , ta mabubugewana 'idena .
41014053	Ta Yesu si'au'ewena ga siluguyena totaliyao 'idi 'inapwana 'ina anuwaya , manuna anuwa nina 'ena totaliya sinabwadi be 'inapwanao be loina 'ana toe'itao ni'atu siegogonama ga simiyami .
41014054	Ta Pita 'edasolega Yesu 'imuliyena ga 'imai totaliya sinabwana nina 'ina 'asaya , ga Pita nina to'ita'i'itao ma'ediya simiyatowa , ta kaiwe 'ena sisiyasiyata .
41014055	'Enega totaliya sinabwadi be 'inapwanao nidi nuwanuwadi Yesu 'ana toe'ewao sida lobadi be 'idi e'ewa 'enega Yesu sida loemwawasi , ta nigeya 'ebweu wate silobaloba .
41014056	Manuna toe'ewa yaudi sisimasimana , ta esi 'idi simana nigeya leleleya . Taudi maibo'adi tokabo tuga .
41014057	Ta 'aidi 'ediyega sitoolo ga Yesu sie'ewa kabokaboena , sigwae ,
41014058	“ Yesu 'ina ona 'ebweu 'anononaya , 'igwae , ‘ Anuwa Tabu gete tomota si'abinaya ma'etamo yalige yaulei be 'asiyata 'etoi 'ediya yada 'abilima , ta nigeya tomota nimadiyega . ’ ”
41014059	Ta sa'i 'idi simanao yage gete manuna nigeya sieleleleya .
41014060	'Enega totaliya sinabwana nina matadiya 'itoolo ga Yesu 'ienaidena , 'igwae , “ Nigeya 'imu e'isamo , aga ? Tomota gotedi 'idi e'ewa 'emuya ni'atu 'unononaya ? ”
41014061	Ta Yesu tuga 'i'alaenono , ga nigeya 'ionaona . Ta 'enega totaliya sinabwana Yesu 'ena 'ienaida limana , 'igwae , “ Mwa'adega 'oyo Yaubada natuna To'etoseyana niyo , nai nigeya ? ”
41014062	Ga Yesu 'igwae , “ 'Abo'agu tauna , Tomota Natuna nigu , be ma'etamo wa'itagu Toewaiwai sana 'atainaya yamiyami be wate galewa pwananao debadiyega yamama . ”
41014063	'Enega totaliya sinabwana nina 'igamwasowala 'ai'aila , 'enega taunamo 'ana 'oama 'isabuna ta 'igwae , “ 'Ina ona to'umalina wanononaya ? Ona'ai'aila tai gete Yaubada 'isinalina . Tuwa ! Geya'abo wate 'ana toe'ewao sionaona 'ina loegesiyao manudi . Mwa'adega 'imi nuwanuwa Yesu manuna ? ” Ta 'enega maibo'adi silolagata ga sigwae , “ 'Ilobwenena be 'imwamwawasa ! ”
41014064	
41014065	Gote 'ena 'aina tomota Yesu sigiwalina , ga matana 'oamega siwaduna ta siunu dadanena ma idi 'eetete , sigwae , “ 'Ueonama yaita 'isapimu . ” Ta to'ita'i'itao nidi Yesu sigiyaina ga sisapisapi ta sitautauye .
41014066	Ta Pita ma'etamo 'etauluya 'imiyami , ga totaliya sinabwana 'ina toguinuwa gomagweine 'ebweuna 'iapwesama ,
41014067	ga Pita 'i'itena 'isiyasiyata . 'Enega waine nina Pita 'iduneduneye ga 'igwae , “ 'Oyo goma Nasaleta Yesu nina lowa ma'iyayo wamiyami , aga ? ”
41014068	Ta Pita 'ieyaseyase , 'igwae , “ Yage nina 'uonaonae nigeya yamwalamwalatoni . ” 'Enega Pita 'idena ga tupwana 'iaapwesa .
41014069	Ta gomagweine nina Pita 'ienima susuyena tomiya nidi 'ediya , 'igwae , “ Tai gote Yesu 'ina boda 'ebweu . ”
41014070	Ga Pita 'inonona ga 'ieyaseyase limana , 'igwae , “ 'Abo'agu nigeya . ” Tuta kukupana namo mulinaya toyo'o nidi Pita sieonena , sigwae , “ Ona'ai'aila 'ukabo . 'Oyo Yesu 'ina boda 'ebweu , manuna 'oyo goma Galili . ”
41014071	'Enega Pita 'isawatamatamana ta ona to'umalina 'enega 'ibwautu'e , 'igwae , “ Yesu tauna manuna waonaona , 'abo'agu nigeya wate yamwalamwalatoni . Tamada ! ”
41014072	Ta tuta gote 'ena kakaleko 'igwane 'eluwena , ga Pita 'inuwa'i'isina Yesu 'ina ona 'aene “ Muliyega be kakaleko 'igwagwane maluwa , ta 'oyo 'uda gimi eyaseyaseyegu matoi . ” Ta 'enega Pita 'ina kabo to'umalina 'inuwa'i'isina ga 'idedoi .
41015001	'Enega tomwa 'iulisina ga totaliyao sinabwadi be 'inapwanao be loina 'adi toe'itao be toloinao maibo'adi sideli egogonama ga siloiloina Yesu manuna , 'enega nimana siyonidi ga sitauyena Pailato 'ena be 'aene Pailato nina 'ida loine .
41015002	'Enega Pailato Yesu 'ienaidena , 'igwae , “ 'Uda simana , 'oyo me Yudia 'idi kini , aga ? ” Ta Yesu 'igwae , “ Ni'atu nate 'uona saba . ”
41015003	Ta 'enega totaliyao sinabwadi yage yaudi manudi Yesu sie'ewena .
41015004	'Enega Pailato Yesu 'ienaida limena , 'igwae , “ Mwa'adega nigeya 'imu e'isamo ? Simana getedi 'amu e'ewa manuna 'unononaya ? ”
41015005	Ta Yesu nigeya 'ebweu wate 'ie'ie'isa , 'enega Pailato nuwana 'iowana sinabwana .
41015006	Yakwala 'ebweuna 'ebweuna Ataona Sagalina 'ana tuta 'enaya toloina nina 'ina bubuna nate deliyega 'ebweu tai 'ili'ami be 'iapwesa , 'eguma yaita pwalu siesinuwe .
41015007	Tuta gote 'ena 'aina me Loma 'adi talauwalao deliya simiyami , manuna geya nuwadi me Loma 'idi loina ga silosaiyedi , ga 'ebweuna 'ediyega 'ana esana Balaba , losaiya nina solanaya tomota 'iloemwawasidi . 'Enega me Loma Balaba magosenao sigiyaidi ga deliya sisa'udi .
41015008	'Enega boda siegogonama ga si'awanoi Pailato 'enaya , sigwae , “ Sawesawenaya be 'ebweu tai 'uda li'ami manuma , nadigega 'ima sidasida 'emuya 'uguiguinuwe yakwala 'ebweuna 'ebweuna 'enaya ? ”
41015009	'Enega Pailato 'ieonedi , “ Nuwanuwami 'aene me Yudia 'imi kini yada 'etoli'ami manumi , aga ? ”
41015010	Manuna Pailato 'imwalatonina 'aene totaliya sinabwadi 'idi e'ipi'ipiyega Yesu siwasegigiyena sabi loemwawasina .
41015011	Ta sa'i totaliya sinabwadi ni'atu tomota nuwanuwa to'umalina sienuwa sa'uyena 'ediya , 'enega Yesu siguitoyasena ta Balaba esiya 'ana esana si'inanena be 'ida li'ami manudi .
41015012	Ta Pailato 'ieonedi wate 'igwae , “ Ta mwa'adega yada loina'esa tauna waeesena 'imi kini ? ”
41015013	Ga wate sibwau , sigwae , “ Kelose 'ena tada tutuepa'iye ! ”
41015014	Ta Pailato 'igwae , “ To'ase sana 'ina loegesi ga 'enega 'aene mwawasa 'iloba ? ” Ta sibwau toitoila , sigwae , “ Kelose 'ena tada tutuepa'iye . ”
41015015	'Enega Pailato nuwanuwana be pwalu 'ida giegwausowalidi ga Balaba 'ili'amina , ta wate 'ina tolosaiyao 'iloinedi be Yesu balaeyega sida sapi be muliyega sida tutuepa'iye kelose 'enaya .
41015016	'Enega Pailato 'ina tolosaiyao Yesu sisapina ta si'au'ewena ga 'ina anuwaya siluguyena , nate tolosaiyao 'idi sena sinabwana anuwa solanaya , ga tolosaiyao 'idi bodao maibo'adi sibwau egogonedima .
41015017	'Enega toesaesao 'adi 'oama bweyabweyalina 'enega Yesu sie'oamena ga 'ana peyaula kwakwakwala 'ediyega siguinuwena ga debanaya sisa'una .
41015018	Ga silolagata be tuyeya 'enega silokagutokiye , sigwaegwae , “ Kamatoki 'oyo me Yudia 'idi kini ye ! ”
41015019	Ta wate 'etoguna 'enega Yesu debana sisapina , ta sigiwalina , ga tuyeyega matanaya si'aetulasa .
41015020	'Enega 'idi tuyeya 'igumwala , ga 'oama esaesa 'enega sialolona , ta tauna 'ana 'oamega sie'ote limena , ga si'au'ewena sabi giekelosena .
41015021	Ga 'asa sinabwana 'enega siapwesa , ga goma Sailini mitawega 'imeemai silobena , ga sididigena be Yesu 'ana kelose 'ida 'aali . Tai nina 'ana esana Saimoni , ta Alekisana be Lupuso tamadiya .
41015022	'Enega si'au'ewena sena Goligota 'enaya ( Goligota 'ana mwalatoi nate ‘ Bulubulu 'asana ’ ) ,
41015023	ga oine be mulo si'einisena ga si'ebwa'ena be 'aene geya'abo uya 'ilotolotoo sinabwana , ta Yesu 'iguitoyasena .
41015024	'Enega kelose bale'uya sisa'unaya ta Yesu 'enaya situtu epa'iyena ga sietoolona . Ga muliyega toguinuwa nidi Yesu 'ana 'oamao si'ewedi ga sieguyaiyedi taudimo 'ediya , ta 'idi eguyai esasala ulaesinuwa 'enega , be 'eguma yaita 'inugana 'ana 'oama 'ebweu 'i'ewa .
41015025	Tuta nina Yesu sigie kelosena nate gonagona 'ana gamwagamwana 'enaya .
41015026	Ta 'ana kelose 'enaya si'etoladina “ Me Yudia 'adi toloina . ” Nate 'ina mwawasa 'alena .
41015027	Ta wate to'ipwala 'eluwa sigie kelosedi , 'ebweu Yesu 'atainaya ta 'ebweu gegeuminaya .
41015029	Ta tomota 'aina 'edega Yesu kelose 'ena situyeyena ta siedagiyena , sigwae , “ Nuwa'ole'oleyo ! 'Uona 'aene sawesawemuya Anuwa Tabu 'uligei be 'asiyata 'etoi soladiya 'u'abilima .
41015030	Baga 'uda 'etoseyeyo tauyo be keloseyega 'uebusima . ”
41015031	Ta wate totaliyao sinabwadi be loina 'ana toe'itao taudimo 'ediya sionaona gagasa , ga Yesu si'eetetena , sigwaegwae , “ Mali tomota 'i'etoseyedi ta tauna 'ida 'etoseye !
41015032	Tauna 'aene To'etoseyana nina ta sena Isileli 'ana toloina , abaga keloseyega 'ida ebusima be ta'ita , be 'enega taemise . ” Ta to'ipwala nidi Yesu ma'enao sigie kelosediya taudi 'adi keloseyega sibwa'onao ga Yesu siba'ena .
41015033	Ta ni'atu 'asuoleole sena maibo'ana 'iguguyoi ga 'ana laba 'asuinuwanuwaya ,
41015034	ga 'asuinuwanuwaya Yesu 'enana sinabwanega 'ibwau , ga 'igwae , “ Eloi , eloi , lama sabakitani , ” ta 'ana gibui 'aene “ 'Igu Yaubada , 'igu Yaubada , to'ase manuna 'upilisinegu ? ”
41015035	Ta 'aina tomota selabenaya sitootoolo 'ina bwau sinonona ta sigwae , “ Wanono , Ilaitiya 'ibwaubwauye . ”
41015036	'Enega 'ebweuna 'ediyega 'ipili ga balou 'i'ewena , ga oine dalelena 'ena 'ietupa'utuina , 'enega 'ebweu kaiwe 'ena matana 'ibadiyena ga 'ie'etotu'eyena Yesu 'awanaya be 'isokuku , ta tai nina 'igwae , “ Tuga tayamwayamwa , nai 'iabe Ilaitiya 'imama be keloseyega 'i'etoseye . ”
41015037	Ta Yesu 'ibwau toitoila ga yawasina 'igumwala .
41015038	Ta kaleko nina Anuwa Tabu 'ana pitaupa 'iesabu luwena etanega ga 'imwa'uta 'ubunaya .
41015039	Ta tolosaiyao 'adi toanugana Yesu 'ana kelose matanaya 'itootoolo Yesu 'ina mwawasa 'ana 'ita gete nadigega 'i'itena , 'enega 'igwae , “ Ona'ai'aila tai gote Yaubada natuna . ”
41015040	'Aina iine wate 'edasolega sidunedune , nate Meli Magidala be 'ina waliyesa , tauna Yosese be tasina megwamana Yemesa sinadiya , be Salome wate ,
41015041	taudi lowa Yesu simuliyena ta 'ana masula siguinuwenaya 'ina sakowasi Galili solanaya manuna , ta 'aina iine wate Galiliyega Yesu ma'enao silagama Yelusalema 'enaya , maibo'adi siduneduneye .
41015042	Ta ni'atu 'asuinuwa ga gibubuna mali 'asiyata manuna , nate me Yudia 'idi Sabate .
41015043	'Enega goma Alimatia 'ana esana Yosepa 'imai , tauna 'ebweu me Yudia 'idi toanugana ma 'ana emisa , ta 'iyamwayamwa be to tuta Yaubada bale'uya 'ida etoloina . Tauna Yosepa nina 'imai ga ma ina 'atepatu 'ilugu Pailato matanaya ga Yesu kokowana 'isidena be 'aene 'ida sa'u'ali'aliye .
41015044	Ta 'enega Pailato 'ilosuyaena , 'igwae , “ Iyae ! Yesu ni'atu 'imwawasaya ? ” 'Enega tolosaiyao 'adi toanugana 'ibwauyenama , ga 'imai , ga Pailato 'ienaida , 'igwae , “ Mwa'adega , Yesu ni'atu 'imwawasa ? ”
41015045	Ga tai nina 'igwae , “ O , ni'atu 'imwawasa . ” 'Enega Pailato 'itagwala be Yosepa Yesu kokowana 'ida 'ewa .
41015046	Ga Yosepa kaleko wakewakekena 'igimwanena ga 'i'ewenama , ga ma ina toguinuwao Yesu kokowana kelose 'enega si'ewa mwa'utenama , ga kaleko nina 'enega siwaduna , ga muliyega sisa'u 'ali'aliyena . Ta 'ali'ali nina sitainaya 'atuwa duluwa gulewa solanaya , ta gulewa sinabwana ta pulipulina 'enega 'ali'ali 'awana sisa'u bodena .
41015047	Ta Meli Magidala be 'ina waliyesa , tauna Yosese sinana , ma'iyana sie'asiyedi ga 'ali'ali nina 'ena kokowana sisa'una si'itena .
41016001	'Enega Sabate nina 'igumwala ga Meli Magidala ma ina waliyesa , tauna Yemesa sinana , be Salome wate ma'ediya bunama bobo'ana sigimwanena be 'aene Yesu bwalana sida eoloi .
41016002	Ga tomwa 'iulisina , nate wiki 'ana 'asiyata nugana 'enaya , ga sinala 'ina sae'unu 'enaya iine nidi ma idi bunama simai Yesu 'ana 'ali'ali 'ena .
41016003	Ga taudimo 'ediya sionaona sigwae , “ Yaita gulewa nina 'ali'ali 'awanega 'ida puliile manuda ? ” Manuna gulewa nina sinabwa wawasae .
41016004	Ta 'enega si'itanao ga 'ali'ali 'ana 'auboda gulewa ni'atu 'awanega sipuli ilena si'itena .
41016005	'Enega iine nidi 'ali'ali solanaya silugu ga 'ataidiyega tubuwau ma 'ana 'oama wakewakekena 'imiyami si'itena , 'enega si'atesa'ala .
41016006	Ta tubuwau nina 'ieonedi , 'igwae , “ Geya'abo wa'ate'ate sa'ala . Yesu goma Nasaleta tauna sigiekelosena wa'ebe'ebese . Tauna nigeya bada , manuna ni'atu mwawasega 'itoolo limana . 'Ina 'ebe'eno gete wa'itena tuga kakaena .
41016007	Ta 'omi waila be Yesu 'ina tononoyao 'ediya wasisimana , ta wate Pita 'ena wasisimana , wagwae , ‘ Yesu 'itatauya nugana Galili 'ena , ta 'omi wamuliye be gote 'ena wa'ita , nadigega lowa 'ina simana 'emiya . ’ ”
41016008	'Enega iine nidi 'ali'aliyega siapwesa manini ga sidena , manuna nuwadi 'iowana , ta wate sidededela , ta 'idi matauta nigeya yaita 'ena sisimasimane .
41016009	Wiki 'ana 'asiyata nugana gonagonaya , Yesu 'ina toololimana 'enaya 'igimi apwesa Meli Magidala 'enaya , tauna solanega lowa yaluyaluwa bi'i site sebeni Yesu 'iula apwesedi .
41016010	'Enega Meli nina 'itauya ga Yesu 'ina tomotaiyao 'iemataluwedi , ta taudi tuga 'etamo ma idi nuwamwau sidedoi Yesu manuna .
41016011	Ta Meli emataluwa 'i'ebwa'edi 'igwae , “ Yesu mayawasina 'imiyami . Ni'atu ya'itena . ” Ta taudi sa'i si'awa kabokaboena .
41016012	Ta muliyega Yesu 'ana tomuliyao 'eluwa Yelusalemega siapwesa ga mali 'asa manuna sitautauya , ga Yesu 'igie apwesena tauna mali 'ita 'enega .
41016013	'Enega site luwa nidi Yelusalema 'ena siila ga gosediyao siemataluwedi , ta sa'i nigeya siemiemisedi .
41016014	Muliyega Yesu 'ina tononoyao site elebeni si'e'ai ga Yesu matadiya 'iapwesa , ga 'i'enapa'alidi 'idi debapa'ala manuna , 'igwae , “ Gosegwao taudi 'igu toololimana mulinaya si'itegu ga 'emiya sisimanaya , ta mwa'adega ga nigeya waeemisedi ? ”
41016015	Ta emataluwa 'i'ebwa'edi , 'igwae , “ Watatauya sena maibo'ana 'ediya be teteligu tomota maibo'adi 'ediya waguguyae .
41016016	'Enega yaisigedi siemisegu wada giebapitaiseodi , be 'etoseyana sida loba , ta 'abo yaisigedi nigeya siemiemisa ma'etamo loina to'umalina siloba .
41016017	“ Ta 'agu toemisao nidi we'iwe'iyaya waiwaidi sida guinuwedi , nate 'agu esanega yaluyaluwa bi'i tomota 'ediyega sida ula apwesedi , be 'enana dumadumadi be dumadumadi 'ediyega sida onaona ,
41016018	be 'abo mwata bolabolausidi sigilagasidi geya'abo 'idi go'i 'enega siesiesilae , be 'abo bwasi bolausa sinunuma geya'abo simwawamwawasa , be wate 'abo tole'oasao sigitoodi sida bobo'ana tuga . ”
41016019	'Ida 'Inapwana Yesu 'ina emataluwa 'ediya ni'atu 'ilosalonina ga 'itu'e galewaya , ga Yaubada 'atainaya 'imiyatowa .
41016020	Ta 'enega sitauya sena yauyaudi 'ediya ga Yesu tetelina siloguguyaena , ta sa'i 'Inapwana ma'edi siguiguinuwa ga 'ina waiwaiyega guinuwa 'ebe nuwaowanao siguinuwedi , ga 'enega tomota tetela nina siemisena .
42001001	Ye 'inapwana Tiopilo . Ni'atu tomota yaudi Yesu tetelina si'etoladina to'ase nadigega 'ina guinuwa 'edaya manuna .
42001002	Tetela nidi si'etoladidi to'ase nadigega taudi to'awa'ai'ailao sigimi'itena , 'enega siloguguya ga siemwasala 'emaya ,
42001003	ta esi yage nidi maibo'adi gimitutega ga batuwa yamwalatoi 'ai'ailidi , 'enega nuwanuwagu be 'aene yage nidi maibo'adi yada emwasala 'ai'ailidi 'emuya ,
42001004	be 'enega yage nidi ni'atu 'unonodi 'aledi 'uda mwalatonidi be wate 'uda 'awa 'ai'ailedi .
42001005	'Igu emwasala 'ana 'ebe e'ale gete nadigega : Tuta nina Yudia 'ena Elodi 'ietoloina , totaliya 'ebweu 'ana esana Sakalaya 'imiyami . Tauna totaliya nina Ebaya 'ina boda 'ediyega . Ta mwanena 'ana esana Ilisabeti , tauna wate totaliyao 'idi boda 'ebweu .
42001006	Ta siteluwa nidi Yaubada matanaya sibubuna palupaluna , manuna Yaubada 'ina loina maibo'ana siematamatana 'ai'ailena .
42001007	Ta nigeya natudimo , manuna Ilisabeti megamegagalina ga wate ni'atu 'ikaiyale , ta wate mwanena ni'atu 'ie'inapwana .
42001008	'Enega 'ebweu tuta 'enaya Sakalaya ma ina bodao taliya siguiguinuwa , ta 'asiyata nina 'ena Sakalaya nina 'ina tuta be taliya 'ida guinuwe Yaubada matanaya .
42001009	Manuna nadigega 'idi bubuna , ga gosenao 'ediyega esinuwa 'ilobena , 'enega 'Inapwana 'ina Anuwa Tabu 'ena 'ilugu be 'aene gala'u 'ida gabu 'ebe taliya 'enaya .
42001010	Tuta nina gala'u 'ana gabu 'ana tuta ta boda sinabwana anuwa 'atamaninaya Yaubada 'ena sisidasida .
42001011	'Enega Yaubada 'ina anilose 'iapwesa Sakalaya matanaya , ga gala'u 'ana 'ebe gabu 'atainega 'itoolo .
42001012	Gote 'ena Sakalaya 'i'itena ga nuwana 'iowana , ta wate ma ina matauta .
42001013	Ta anilose 'igwae , “ Sakalaya , geya'abo 'umatamatauta . Yaubada 'imu sida ni'atu 'inonona , 'enega mwaneyo Ilisabeti natuyo me'olotona 'ienatunei be 'ueese Yoni .
42001014	'Enega 'uda gwausowala ta wate tomota maibo'adi sida gwausowala gwama nina 'ina tubuwa manuna .
42001015	Manuna natumuna 'iabe 'ana esana sinabwana Yaubada matanaya , ta geya'abo oine nai bwasi waiwaidi 'inumanumadi , ta 'iabe 'ina tubuwa'unu 'enega 'ida maa Yaluyaluwa Tabunega .
42001016	Be 'enega tauna me Isileli yaudi 'ida 'au'ewa limedima 'idi 'Inapwana Yaubada 'enaya .
42001017	Ta tauna 'iabe ma ina waiwai ta ma ina 'atepatu , be Yaubada manuna 'ida etosimana , ta 'ina waiwai nadigega lowa palopita Ilaitiya 'ina waiwai . Be 'enega guguya 'enega tama 'ida giesana iledi be natudiyao sida nuwa'i'isi limedi . Be wate taudi tole'oa loina 'ida giesana iledima 'eda palupaluna 'enaya , be 'enega 'Inapwana 'ina tomotaiyao 'ida gibubudi 'ina mai manuna . ”
42001018	Ga Sakalaya anilose nina 'ieonena , 'igwae , “ Ona gete 'ana nono 'eguya kwanikwanina , manuna 'abo'agu ni'atu yaetai sinabwa , ta mwanegu wate 'ikaiyale . ”
42001019	Ta anilose nina 'igwae , “ 'Abo'agu Gebeliela , ta tuta yauna Yaubada matanaya yatootoolo , ta gete tuga Tauna 'ietuneguma be ale gete bobo'ana yasimane 'emuya .
42001020	Ta 'oyo esi 'igu ale nina 'emuya nigeya 'uemiemise , 'enega 'iabe meyayo 'imwamwau be nigeya kapekapeyana 'uoona be 'ana laba 'igu ale nina 'ana mwalatoi 'ai'aila 'iapwesa be 'enega ona 'u'inana lima . ”
42001021	Ta tomota maibo'adi 'etamo tuga 'atamanaya siyamwayamwa , ta sinuwanuwa to'ase 'alena Sakalaya 'iso'iso'i Anuwa Tabu solanaya .
42001022	'Enega Sakalaya 'iapwesa , ta nigeya kapekapeyana be 'iona 'ediya , manuna meyana 'imwau . Gete 'enega simwalatonina 'aene ni'atu Anuwa Tabu solanaya we'iwe'iyaya 'i'itena . Ta nigeya sawesawenaya be 'iona 'ediya , ta tuga nimanega 'ienimasusumo .
42001023	Ta Sakalaya 'ina taliya 'ana 'asiyatao sigumwalaya ga 'iila limana 'ina 'asaya .
42001024	Ta tuta gete mulinaya , mwanena Ilisabeti 'i'euwana , ga nawalae nima soladiya nigeya 'ida adadana ta esiya anuwaya 'imiyamiya
42001025	ta 'igwae , “ Gete 'agu lema Yaubada 'enega . Lowa megagaligu 'enega yaomayamaya , ga gete tuga omayamaya 'igumwala . ”
42001026	Ta ni'atu Ilisabeti 'ina nawalae sikisi sigumwala , ga Yaubada 'ina anilose Gebeliela 'ietunena ga 'imai sena Galili 'ena , 'ebweu 'asa 'ana esana Nasaleta 'enaya ,
42001027	ga 'ebweu gomagweine nuwenuwebolana 'ena 'iapwesa , 'ana esana Meli . Gomagweine nina tauna Yosepa 'ena sisawa eyaiyena , ta tai nina Debida 'ina susuyega .
42001028	Ta anilose nina 'imai ga 'ieonena , 'igwae , “ Kagutoki Meli . 'Inapwana 'ina oboboma sinabwana 'emuya , ta tauna ma'iyayo . ”
42001029	'Enega Meli nuwana 'iowana ga 'inuwanuwa edaedadama , ona nina 'ana mwalatoi manuna .
42001030	Ta anilose nina 'igwae , “ Meli , geya'abo 'umatamatauta , ta Yaubada 'ina oboboma sinabwa wawasae 'emuya 'imiyami ,
42001031	be 'enega 'iabe 'u'euwana be natuyo me'olotona 'uenatune , be 'ana esana 'uda eese Yesu .
42001032	Tauna ma'etamo 'ietoewaiwai be tomota sida bwauye tauna Toloetana sana Natuna , be 'Inapwana Yaubada loina waiwaina 'ida 'ebwa'e , nadigega tubuna Debida 'ina loina ,
42001033	be 'enega Yekobe 'ina bodao 'iloinedi , ta 'ina loina nina geya'abo 'igumwagumwala . ”
42001034	Ta Meli 'iona anilose nina 'enaya , 'igwae , “ Mwa'adega batu sa'i gete ? Manuna 'abo'agu nigeya yaaiai ! ”
42001035	Ta anilose nina 'igwae , “ Yaluyaluwa Tabuna 'iabe 'emuya 'imwa'utama be Yaubada 'ida giewaiwaiyeyo be natuyo 'uenatune gwama 'esasena , tauna 'iabe sieese Yaubada Natuna .
42001036	Ta 'uda mwalatoni 'aene nibayo Ilisabeti 'ikaiyale ta megagalina , ta esi 'i'euwana , ga ni'atu 'ina nawalae sikisi .
42001037	Manuna yage maibo'ana Yaubada sawesawenaya . ”
42001038	'Enega Meli 'igwae , “ 'Ago'agu Yaubada 'ina toguinuwa . To'ase 'imu ona 'eguya nadigega 'ida apwesa tuga . ” 'Enega anilose nina Meli 'iebesinena ga 'itauya .
42001039	Ta tuta gete mulinaya Meli 'itoolo ga Yudia 'oyanao 'itu'etaodi ga 'ebweu 'asa 'ena 'iapwesa .
42001040	'Enega Sakalaya 'ina anuwaya 'ilugu ga nibana Ilisabeti 'ilokagutokiyena .
42001041	Ta tuta nina Ilisabeti lokagutoki nina nibana 'enega 'inonona ga gwama nina gamwanaya 'iloniu , ta Yaluyaluwa Tabuna Ilisabeti nina 'iloemaena ,
42001042	ta 'enana sinabwanega 'ibwau , 'igwae , “ 'Eniba , Yaubada 'iobobomemuya , nigeya 'ebweu wate yaita waine nadigega 'oyo . Ta natumuna 'iabe 'uenatune gomagomabwainina .
42001043	Ta mwa'adega ga 'enega 'oyo 'igu 'Inapwana sinana , ta 'umai ga 'uayausigu ?
42001044	Ta 'u'ita , 'imu lokagutoki yanonona , ga gwama 'ina gwausowala 'enega gamwaguya 'iloniu sinabwana .
42001045	Ta 'oyo 'Inapwana 'ina ale 'ana toemisa , 'enega ma imu gwausowala , manuna 'iabe 'ana 'ai'aila 'iapwesa 'emuya . ”
42001046	Ta Meli 'igwae , “ Tuta yauna 'ateguyega 'Inapwana yatuputupu ,
42001047	ta yagwaugwausowala Yaubada tauna 'agu To'etoseyana 'enaya .
42001048	Manuna 'abo'agu tuga 'ina toguinuwa gomagomabesogu , ta tuwa tuga 'i'ita mwa'utama be 'enega tuta simeemai 'ediya 'epata auwaudi maibo'adi situpugu .
42001049	Manuna Yaubada tauna Toewaiwai sana guinuwa waiwaina 'iguinuwena manugu , ta tauna 'ana esana 'esasena ta etaetabuna .
42001050	Tauna 'ana to'amayabao 'epata 'ebweuna 'ebweuna 'ediyega 'i'atenuwa 'ole'oleyedi .
42001051	Ta esi taudi togagasao be tonuwatu'eyao nimana waiwaina 'enega 'i'ausepaledi .
42001052	Toesaesa nidi 'igimwa'utedi 'idi 'ebemi esaesa 'ediyega ta togomabeso 'igilagasidi .
42001053	Ta wate tobotana 'ie'enidi ga gamwadi 'ipawa , ta toesaesao maanimenimedimo 'ietune iledi .
42001054	Ta tauna 'ina onaupaupa nina tubudao 'ediya 'inuwa'i'isina 'enega 'abo'ada me Isileli 'i'atenuwa 'ole'oleyeda ga 'i'etoseyeda .
42001055	Ona'ai'aila , tubudao nidi taudi Ebelaamo ma ina susuyao 'ediya 'ionaupaupa be 'aene 'ida 'atenuwa 'ole'ole ataedi . ”
42001056	Ta Meli 'ina onao ni'atu 'ilosalonidi , 'enega manibana simiyana nawalae 'etoi , ga muliyega 'iila limana 'ina 'asaya .
42001057	Ta tuta nina Ilisabeti 'ienatunaya ga gwama nina me'olotona .
42001058	'Enega 'ina bodao ta wate gosenao Yaubada 'ina oboboma 'enaya sinonona ga maibo'adi ma'enao siegwausowala leleleya .
42001059	Ta gwama nina 'ina tuta tubuwa mulinaya ga ni'atu 'asiyata sebeni , 'enega 'ina bodao sideli egogonama gwama nina bwalana sabi dabana be 'enega 'aene tamana 'ena siewaliyesae .
42001060	Ga sinana 'i'etoboda , 'igwae , “ Nigeya ! Ta esi 'ana esana Yoni . ”
42001061	'Enega sigwae , “ Nate esana nina nigeya 'omi 'ami esana ! ”
42001062	'Enega enimasusuyega tamana sienaidena be 'aene mwa'adega gwama 'ana esana sida eese .
42001063	Ga Sakalaya 'ebe 'etoladi 'isidena ga gwama nina 'ana esana 'i'etoladinaya , 'igwae , “ 'Ana esana Yoni . ” 'Enega boda maibo'adi si'itena ga nuwadi 'iowana .
42001064	Ta tuta gote 'enaya Sakalaya meyana 'ikapekapeyana limana , ga 'iona , ga Yaubada 'itupuna .
42001065	Ga 'enega gosenao nidi maibo'adi simatauta , ta tetela nina 'isakowasi Yudia 'oyanao ta senanao maibo'adi 'ediya .
42001066	Ta tomota nidi yaisigedi sinonona sinuwa edaedadamina , 'enega taudimo sienaidedi , sigwae , “ Gwama gete mwa'adega 'iabe 'ina guinuwa ? ” Manuna si'itena Yaubada 'ina waiwai 'enaya 'imiyami .
42001067	Ta tamanana Sakalaya Yaluyaluwa Tabuna 'iloemaena ga 'enega 'ionaupaupa , 'igwae ,
42001068	“ 'Inapwana tada tupu , tauna me Isileli 'ida Yaubada , manuna ni'atu 'iayausida sabi lemeda be miyamwau 'enega 'ili'amida .
42001069	'Enega tauna Yaubada 'ina 'ali'ei Debida 'ina susuyega 'ida To'etoseyana nina 'igieapwesena 'edaya .
42001070	Lowaenei palopitao nuganuganidi Yaubada 'ina ona gete nadigega sigimi simanena
42001071	'aene 'ida 'etoseyeda 'ada talauwalao 'ediyega , ta wate taudi 'ada toe'idi'idiyao 'ediyega ,
42001072	ta wate lowa 'ionaupaupa be 'aene gimi tubudao 'i'atenuwa 'ole'oleyedi , ta 'ina onaupaupa nina geya'abo 'inuwanuwa pupulei .
42001073	Onaupaupa gete tubuda Ebelaamo manuna Yaubada 'enega
42001074	be 'aene 'ida li'amida 'ada saiyao 'ediyega ta ma ida 'atepatu 'enaya tada guinuwa ,
42001075	ta wate 'aene ma ida bubuna 'esasena ta palupaluna 'asiyata 'ebweuna 'ebweuna .
42001076	Ta 'oyo natugu , sida eeseyo Toloetana sana 'ina palopita , manuna 'oyo 'iabe 'ununugana be 'ida 'Inapwana 'ina 'eda 'ugibubu ,
42001077	ta wate 'ina tomotaiyao 'uemataluwedi be 'aene 'idi bubuna to'umalina 'adi nuwatau 'ediyega 'etoseyana siloba .
42001078	Manuna gete , Yaubada 'ina yala be 'ina 'atenuwa 'ole'ole 'edaya be 'etoseyana 'ina maedana 'ida gimisae 'edaya ,
42001079	be 'enega taudi wate guguyoi be mwawasa senanao 'ediya simiyami 'ida giemaedanedi , be 'enega maibo'ada 'ida anuganeda gwausowala 'ana 'eda 'enaya . ”
42001080	Ta ni'atu gwama nina 'isinabwa ta yaluyaluwana wate 'iewaiwai . 'Enega tebweuna sena mwatui daitaya 'itauya ga nada 'ilo'asa ga 'ana laba me Isileli 'ediya 'iapwesa ga 'iloguguya .
42002001	Ta Yoni 'ina tuta gwama 'enaya 'ebweu toloina sinabwana 'ana esana Sisa Ogusito 'imiyami , ta 'ina loina 'isa'una be 'aene 'asa 'ebweuna 'ebweuna tomotenidi 'adi esanao sida 'etoladidi .
42002002	Loina gete 'ie'ale'unu tuta nina Kuwilinio 'ina tuta etoloina Silia 'enaya .
42002003	'Enega tomota maibo'adi sitauya 'asetamadiya be 'adi esanao si'etoladidi .
42002004	Yosepa wate Nasaletega 'itoolo nate Galili solanega ga 'itauya Yudiya , Debida 'ina 'asa 'ana esana Bedileema 'enaya , manuna Yosepa tauna 'ebweu Debida 'ina susu .
42002005	'Enega 'ana sawaeyai Meli ma'iyana sitauya be 'aene nada 'adi esana si'etoladi , ta Meli nina ma 'euwanina .
42002006	Ta tuta nina Bedileema 'ena simiyami ga ni'atu 'ina nawalae 'ilobena ga 'ienatuna ,
42002007	'enega gwama nina 'oama 'ediyega 'iwaduna ga yobai 'idi 'ebe 'e'ai 'enaya 'isa'una . Manuna anuwa 'owaga ni'atu 'imaa , 'enega nigeya 'ebweu wate mwatui manudi be 'ena silulugu .
42002008	Ta sena nina 'enaya sipi 'adi to'ita'i'itao boiboiya siyaweyawe ta 'idi sipiyao silomalomata 'i'isidi ,
42002009	ta 'Inapwana 'ina anilose 'iloesalutuidi ga 'ituyayalidi ta maibo'adi simatauta .
42002010	'Enega anilose nina 'ieonedi , 'igwae , “ Geya'abo wamatamatauta , ta esi wada gwausowala , manuna ale bobo'ana yame'ena 'emiya be 'enega 'iabe tomota maibo'adi wate 'idi 'ebe gwausowala .
42002011	Ta ale nina gete , batuwa boboi nina Debida 'ina 'asaya 'ami To'etoseyana ni'atu 'itubuwa , tauna 'ida 'Inapwana Keliso .
42002012	'Enega 'ana 'ebe 'inana gete , be 'abo gwama nina 'oama 'enega siwaduna ga yobai 'idi 'ebe 'e'ai 'ena 'i'eno'eno walobai , tauna tuga nate gwama nina . ”
42002013	Ta tuta nina 'enaya anilose wate yaudi siapwesa , ga Yaubada situputupu ,
42002014	sigwaegwae , “ Yaubada galewaya tada tupui , ta bale'uya taudi 'iobobomedi sida miya gwausowala . ”
42002015	Ta ni'atu anilose nidi siila limana galewaya , ga sipi 'adi to'ita'i'itao taudimo 'ediya sigwae , “ Bedileema 'ena tatatauya be yage nina 'Inapwana 'isimanena tada 'ita .
42002016	'Enega silomanini ga sitauya , ga Meli be Yosepa ta wate gwama nina yobai 'idi 'ebe 'e'ai 'ena 'i'eno'eno silobena .
42002017	Gote 'ena si'itena ga gwama nina tamana be sinana sieonedi to'ase nadigega anilose 'ina ona 'ediya gwama nina manuna .
42002018	Ta 'aina tomota ale gete sinononaya ga nuwadi 'iowana to'ita'i'ita sipi nidi 'idi ona manuna .
42002019	Ta Meli ona nidi maibo'ana 'inuwa'i'isidi ga 'inuwa edaedadama manudi .
42002020	'Enega to'ita'i'ita sipi nidi siila ga ma idi lotuputupu Yaubada 'ana esana sigilagasina , manuna anilose nina 'ina simana 'ediya 'ana 'ai'aila sinonona ta wate si'itena .
42002021	Ta 'ina wiki ni'atu 'ebweuna 'igumwala , ga gwama nina bwalana sidabena ga sieesena Yesu , nate esana nina nate lowa anilose Meli 'i'ebwa'ena tuta nina 'etamo nigeya 'i'eu'euwana .
42002022	Ta 'ina 'egabu mulinaya Meli 'ana gie'esasa 'ana tuta 'ilobena , ga natudina si'au'ewena Yelusalema 'ena be sida 'ebwaya Yaubada 'enaya , nadigega Mosese 'ina loina 'isa'una be sida guinuwa'esa .
42002023	Yaubada 'ina loina nina gete nadigega si'etoladina , 'igwae , “ Gogama tomatuwa me'olotodi 'ebweuna 'ebweuna wada tagwaledi 'Inapwana 'enaya . ”
42002024	Ta wate taudi 'idi taliya Yaubada manuna sitauyedi , nadigega 'ina loina 'isa'una , 'igwae , “ 'Imi taliya nai buneukwaukwa 'eluwa nai bunebune 'eluwa . ”
42002025	Ta gote tuta nina 'enaya Yelusalema 'enaya 'ebweu 'inapwana 'ana esana Simioni 'imiyami . Tauna tai bobo'ana , ta wate Yaubada 'i'amayabena sinabwana , ta ma ina 'alama'i'itana 'iyamwayamwa me Isileli 'adi To'etoseyana manuna . Tai nina Yaluyaluwa Tabuna 'ena 'imiyami .
42002026	'Enega Yaluyaluwa Tabu nina 'ie'itena be 'aene geya'abo 'imwawamwawasa be 'ana laba To'etoseyana nina 'Inapwana 'enega 'ida 'ita bemi .
42002027	Ta Yaluyaluwa Tabuna 'ienuwa sa'uyena , ga Simioni nina 'ilugu Anuwa Tabu 'enaya , ta Yosepa be Meli gwama nina Yesu ni'atu sime'ena Anuwa Tabu 'enaya be manuna sida guinuwa to'ase nadigega loina 'ina simana .
42002028	'Enega Simioni gwama nina 'i'aalena ga Yaubada 'ena 'ilokagutoki , 'igwae ,
42002029	“ 'Inapwana 'imu onaupaupa 'eguya ni'atu yalobena , 'enega gete tuga 'uda tagwalegu be ma igu gwausowala yada mwawasa ,
42002030	manuna mata'ai'ailiguyega 'imu To'etoseyana nina ya'itena ,
42002031	gete tauna 'usa'u apwesena maibo'ama 'emaya ,
42002032	ta tauna taudi nigeya me Yudia 'adi togiemaedana , ta 'abo'ama 'imu tomotaiyao me Isileli 'ima 'ebe tupu . ”
42002033	Ta tamana be sinana nuwadi 'iowana Simioni 'ina ona nidi manudi .
42002034	'Enega Simioni 'iona obobomedi , ga 'iona Meli 'enaya , tauna Yesu sinana , ga 'igwae , “ 'Uda 'ita gwama gete Yaubada 'iesinuwena be 'enega ma'etamo me Isileli yaudi 'igiebe'uyedi , ta wate yaudi 'igietoolodi . Ta tauna tuga 'iabe 'ida ewe'iwe'iyaya tomota 'ediya ta 'aidi sida 'awakabokaboe ,
42002035	ta 'enega 'idi nuwanuwa kwaikwaiyidi 'ida gieapwesedi . Ta 'oyo Meli 'iabe 'imu nuwamwau 'atuwa suna 'ibadibadiyo . ”
42002036	Gote 'ena 'ebweu palopita mewainena 'imiyami , 'ana esana Ana , tauna Panuela natuna , ta wate Aseli 'ina susu 'ebweu . Waine nina ni'atu 'ikaiyale , manuna lowaenei 'iai ga mamwanena simiyami nadigega yakwala sebeni .
42002037	Ta mwanenana 'imwawasa ga ni'atu 'ikwabula , ta 'imiyami 'ana laba 'ana yakwala eitipowa 'ilobena . Ta waine nina tauna Anuwa Tabu nigeya 'ida ebesinena 'asiyata be boiboi 'ediya , ta Anuwa Tabu solanaya Yaubada 'i'ama'amayabe , ta 'isidasida 'ebotanega .
42002038	Tuta gote 'enaya waine nina 'imai ga Yaubada 'ena 'ilokagutoki , ta gwama nina manuna 'iona me Yelusalema 'ediya , 'igwae , “ Gwama gete tauna 'ada To'etoseyana nina tayamwayamwena . ”
42002039	Ta ni'atu guinuwa maibo'ana silosalonidi , to'ase nadigega Yaubada 'ina loina , ga siila limana Galili , sana taudi me Nasaleta .
42002040	Ga gwama nina 'isinabwa ga ma ina waiwai , ta wate ma ina sinasinapu , manuna Yaubada gwama nina 'iobobomena sinabwana .
42002041	Yakwala 'ebweuna 'ebweuna 'ediya Yesu sinana be tamana situ'etu'e Yelusalema , Ataona Sagalina manuna .
42002042	Ta tuta nina Yesu 'ina yakwala tuwelo 'ilobena ga ma'edi situ'e sagali nina 'ena .
42002043	'Enega tuta nina sagali 'igumwala ga maibo'adi sideli sawala 'idi 'asaya , ta gwama nina Yesu tuga Yelusalema 'ena 'imiyami . Ta tamana be sinana nigeya simwalamwalatoni ,
42002044	ta sinuwena 'aene tauna boda ma'enao . 'Enega sitautauya ga 'ana laba 'iboi , ga Yesu si'ebesena 'idi bodao be gosediyao 'ediya ,
42002045	ta nigeya silobaloba , 'enega siila limana Yelusalema , ga nada si'ebesena ,
42002046	ta nigeya silobaloba 'ana laba 'asiyata 'etoi sigumwala , ga silobena Anuwa Tabu solanaya , me Yudia 'idi toe'itao ma'enao simiyami , 'ienoenonoedi ta wate 'ienaenaida 'ediya .
42002047	Ta taudi 'ina e'isao bobo'adi ta palupaludi sinonona , ga maibo'adi nuwadi 'iowana .
42002048	Ta wate tuta nina tamana be sinana si'itena nuwadi 'iowana , ga sinana 'ieonena , 'igwae , “ Natugu , to'ase manuna gete nadigega 'uguinuwa'esa , ga 'enega ma ima nuwamwau tamayo ma'iyagu 'a'ebe'ebeseyo ? ”
42002049	'Enega Yesu 'igwae , “ To'ase manuna wa'ebe'ebesegu ? Nai nigeya wamwalamwalatoni 'aene 'abo'agu Tamagu 'ina anuwaya yamiyami ? ”
42002050	Ta tamana be sinana nigeya nuwadi 'isabwasabwalena 'ina ona manuna .
42002051	'Enega ma'enao siila limana Nasaleta ga nada 'idi ona 'iematamatanedi . Ta esi sinana yage gete manudi 'inuwanuwa sinabwana .
42002052	Ga Yesu 'isinasinbwa ma ina sinasinapu , 'enega Yaubada 'igwausowala manuna , ta tomota wate nadigega 'idi gwausowala .
42003001	Toloina sinabwana Sisa , tauna 'ana esana Taibilia , ni'atu 'iloiloina yakwala pipitini 'ediya , ta 'ubuninaya Ponitio Pailato sena Yudia 'ana toloina , ta Elodi sena Galili 'ana toloina , ta tasina Pilipi sena Itulia be Tilakoniti 'adi toloina , ta Lisania sena Abiline 'ana toloina .
42003002	Ta Anasa be Kaiyapa taudi totaliyao 'adi toloinao . Tuta nina gote 'enaya Yaubada 'ina ona 'imai Sakalaya natuna Yoni 'enaya , tauna sena mitawa daitaya 'imiyami .
42003003	Gote 'ena Yoni 'itoolo ga Yolidani senanao 'ediya 'itauya ga tomota 'ediya 'iloguguya , 'igwae , “ 'Imi guinuwa to'umalidi waguitoyasedi ta yagiebapitaisoemi be 'enega Yaubada 'imi to'umalinao 'ida nuwataudi . ”
42003004	Nadigega Buki Tabu 'enaya palopita Aisea 'igimisimanena , 'igwae , “ Tobwau 'ebweu sena mitawa daitaya 'enana sinabwana 'enega 'ida simana apwesa be 'ida gwae , ‘ 'Inapwana 'ina 'eda wada kakali , ta wagiepaepalu .
42003005	'Oyao maibo'adi watai yauledi be si'abatau , ta sa'ala maibo'adi wasiudi . Ta wate 'eda bokobokodi wagiepaepaludi ta 'eda dakadakadi wagienono kwaikwaidi .
42003006	Be 'enega tomota maibo'adi Yaubada 'ina 'etoseyana sida 'ita . ’ ”
42003007	'Enega tomota yaudi sitauya Yoni 'enaya be 'aene 'ida giebapitaisoedi , ta Yoni nina 'ieonedi , 'igwae , “ Tokabo 'omi , nadigega mwata ! Ta wanuwena 'aene 'iabe Yaubada 'ina gamwasowala 'enega wadedena , aga ?
42003008	'Enega 'ilobwenemi be 'imi nuwa'ebuni 'ai'aila wada e'itae 'imi guinuwa bobo'adi 'ediyega . Ta geya'abo waonaona 'aene 'omi Ebelaamo tubunao 'enega Yaubada 'ida 'atenuwa 'ole'oleyemi . Nigeya sa'i ! Ta wa'ita , Yaubada sawesawenaya be gulewa getedi 'ediyega Ebelaamo tubunao 'imweluluidi .
42003009	Ta 'abo 'imi bubuna nigeya bobo'adi 'iabe Yaubada 'ibwa'omatami , nadigega kaiwe , 'abo nigeya uwana bobo'ana tomota sitala yauledi be 'awesabelulu 'ena siuledi be sigabudi . ”
42003010	'Enega boda nidi Yoni sienaidena , sigwae , “ To'ase 'ilobwenema be 'ada guinuwe ? ”
42003011	Ga Yoni nina 'igwae , “ 'Abo yaisigedi 'omi 'ami 'oamao 'eluwa ta gosemiyao nigeya 'adi 'oamamo , 'ebweu wa'ebwa'edi . Ta wate nadigega 'abo 'ami masulao sinabwana , tupwana tobotanao 'ediya wada eguyaiyedi . ”
42003012	Ta 'aidi wate takisi 'ana to'ewao simai 'idi bapitaiso manuna , ga Yoni 'ena sienaida , sigwae , “ Toe'ita , 'abo'ama mwa'adega 'ama loina ? ”
42003013	'Enega Yoni 'igwae , “ Takisi 'ana loinega wa'ewa'ewa , ta geya'abo loeposeyana wasa'usa'u . ”
42003014	Ta 'aidi wate tolosaiyao sienaenaida , sigwae , “ Ta 'abo'ama , mwa'adega 'ama loina ? ” Ga Yoni 'igwae , “ 'Omi 'ami e'isao ni'atu sawesawemiya ta esi manudi wada gwausowala , ta geya'abo 'ami e'isa 'ana loeposeyana kaboega be giematautega wa'ewa'ewa . ”
42003015	Ta esi tomota maibo'adi ma idi emisa siyamwayamwa To'etoseyana nina Keliso 'ina mai manuna , ga Yoni si'itena ta maibo'adi sienuwanaluwa ga sigwae , “ Nai tauna To'etoseyana nina , nai nigeya ? ”
42003016	'Enega Yoni 'iona apwesa 'ediya , 'igwae , “ 'Abo'agu bwasiyega tuga yagie bapitaisoemi , ta esi 'ebweu tai muliguyega 'imeemai be Yaluyaluwa Tabuna nadigega 'awe sabelulu 'enega 'igie bapitaisoemi . Tauna 'isinabwa sinegu , 'enega nigeya 'ilobwelobwenegu be 'ana 'aelawa yali'ami .
42003017	Ta tai gete 'ina 'inawega 'iabe witi 'ida sabutudi be uwana sisasagu be muliyega uwana bobo'adi 'iedodo 'ina anuwa masulaya , ta sumwasumwa nidi 'awe sabelulu ataya 'ena 'igabudi . ”
42003018	Ta guguya wate yauna 'ediyega tetela bobo'ana Yoni 'iloguguyaena tomota 'ediya ,
42003019	ta wate Yoni nina toloina 'ana esana Elodi 'i'awa to'umaliyena , 'igwae , “ Elodi , ni'atu 'uloegesi . Elodiasa tauna tasiyo mwanena , ta 'uaina . ” Ta 'aina wate Elodi 'ina to'umalinao Yoni 'isimanedi .
42003020	'Enega Elodi 'igamwasowala ga Yoni deliya 'isa'u luguyena . Gote 'enega Elodi nina 'ina to'umalina 'isinabwa 'ai'aila .
42003021	Ta ni'atu Yoni boda maibo'adi 'igie bapitaisoedi , ga muliyega Yesu wate 'igie bapitaisoena , ta 'enega Yesu Yaubada 'ena 'isidasida , ga galewa 'i'egegena ,
42003022	ta Yaluyaluwa Tabuna , maoona 'ana 'ita nadigega bunebune , 'imwa'uta Yesu 'enaya . 'Enega 'ebweu 'enana galewega 'ionama , 'igwae , “ 'Oyo natu'ai'ailigu , manuyo yagwausowala sinabwana . ”
42003023	Ta tuta nina Yesu 'ana yakwala nadigega teti 'ilobena , 'ina guinuwa tomota 'ediya 'ie'alena . Ta tomota sinuwena 'aene tauna tamana Yosepa , ta Yosepa tamana Eli ,
42003024	ta Eli tamana Madati , ta Madati tamana Libai , ta Libai tamana Meliki , ta Meliki tamana Yanai , ta Yanai tamana Yosepa ,
42003025	ta Yosepa tamana Matadaya , ta Matadaya tamana Emosi , ta Emosi tamana Neumi , ta Neumi tamana Esili , ta Esili tamana Nagai ,
42003026	ta Nagai tamana Maati , ta Maati tamana Matadaya , ta Matadaya tamana Semini , ta Semini tamana Yoseki , ta Yoseki tamana Yoda ,
42003027	ta Yoda tamana Yoanani , ta Yoanani tamana Lisa , ta Lisa tamana Selubabela , ta Selubabela tamana Salatieli , ta Salatieli tamana Nili ,
42003028	ta Nili tamana Meliki , ta Meliki tamana Adi , ta Adi tamana Kosami , ta Kosami tamana Elimadami , ta Elimadami tamana Eli ,
42003029	ta Eli tamana Yosuwa , ta Yosuwa tamana Eliyesa , ta Eliyesa tamana Yolima , ta Yolima tamana Madati , ta Madati tamana Libai ,
42003030	ta Libai tamana Simioni , ta Simioni tamana Yuda , ta Yuda tamana Yosepa , ta Yosepa tamana Yonami , ta Yonami tamana Ilayakimi ,
42003031	ta Ilayakimi tamana Meliya , ta Meliya tamana Mena , ta Mena tamana Matata , ta Matata tamana Nedani , ta Nedani tamana Debida ,
42003032	ta Debida tamana Yese , ta Yese tamana Obedi , ta Obedi tamana Boasa , ta Boasa tamana Salimoni , ta Salimoni tamana Nasoni ,
42003033	ta Nasoni tamana Aminadaba , ta Aminadaba tamana Adamina , ta Adamina tamana Anai , ta Anai tamana Esiloni , ta Esiloni tamana Pelesi , ta Pelesi tamana Yuda ,
42003034	ta Yuda tamana Yekobe , ta Yekobe tamana Aisake , ta Aisake tamana Ebelaamo , ta Ebelaamo tamana Tela , ta Tela tamana Naoli ,
42003035	ta Naoli tamana Seluge , ta Seluge tamana Leu , ta Leu tamana Peligi , ta Peligi tamana Ibeli , ta Ibeli tamana Sila ,
42003036	ta Sila tamana Keinana , ta Keinana tamana Apakisadi , ta Apakisadi tamana Semi , ta Semi tamana Noa , ta Noa tamana Lemeki ,
42003037	ta Lemeki tamana Metusela , ta Metusela tamana Inoki , ta Inoki tamana Yeledi , ta Yeledi tamana Malaleli , ta Malaleli tamana Keinana ,
42003038	ta Keinana tamana Inosi , ta Inosi tamana Seti , ta Seti tamana Adama , ta Adama tamana Yaubada .
42004001	'Enega Yaluyaluwa Tabuna Yesu 'iloemaena ga Yolidaniyega Yesu 'i'au'ewena ga 'itauyena sena mitawa daitaya .
42004002	Ga 'asiyata poti 'ediya Seitani 'itoowaiwai be 'aene Yesu 'igiebe'u , ta 'asiyata nidi 'ediya Yesu nigeya 'i'e'ai , ga 'enega 'ibotana sinabwana .
42004003	Ta Seitani nina Yesu 'ieonena , 'igwae , “ 'Eguma 'oyo Yaubada natuna , gulewa getedi 'uloinedi be sida emasula . ”
42004004	Ta Yesu 'igwae , “ Buki Tabu solanaya loina 'imiyami 'aene ‘ Tomota yawasidi nigeya masula namo 'enega sida lobena . ’ ”
42004005	'Enega Seitani Yesu 'i'au'ewa tu'eyena ga bale'u 'ina 'ebe loinao maibo'adi 'ie'itena tuta nina gote 'enaya , ga 'igwae ,
42004006	“ Gete 'ebeloina esaesa maibo'adi ya'ebwa'eyo 'abo 'eguya 'ubwagobwago . Manuna maibo'ana tuga 'igu 'ebeloina . Ta 'abo yaita 'ena nuwanuwagu be ya'ebwa'e , yada 'ebwaya tuga . ”
42004007	
42004008	Ta Yesu 'igwae , “ Buki Tabu solanaya loina 'imiyami , 'igwae , ‘ 'Imu 'Inapwana Yaubada namo 'enaya 'uda bwagobwago be taunamo 'ina ona 'uda ematamatanedi . ’
42004009	'Enega Seitani Yesu 'i'au'ewena ga 'itauyena Yelusalema ga Anuwa Tabu tabwana 'ai'ailaya 'itu'eyena ga 'ena 'ieonena , 'igwae , “ 'Eguma 'oyo Yaubada Natuna , gete 'enega 'usosobu ta geya'abo 'uesiesilae ,
42004010	manuna Buki Tabu ni'atu 'isimana , 'igwae , ‘ Yaubada 'ina aniloseyao 'ida loinedi be si'ita'i'isiyo . ’
42004011	Ta 'ebweu wate 'ina ona 'igwae , ‘ 'Ina aniloseyao sida 'aaliyo be 'enega geya'abo 'aeyo siesiesilae gulewa 'ediya . ’
42004012	Ta Yesu ona nina 'ie'isena 'igwae , “ 'Ebweu wate ona Buki Tabu 'ena 'imiyami , 'igwae , ‘ Geya'abo 'imu 'Inapwana Yaubada 'utootoo . ’
42004013	Ta ni'atu Seitani 'ina toona maibo'ana Yesu 'enaya 'ilosalonina , ga 'iebesinena be mali tuta 'ida ilama .
42004014	'Enega Yesu Yaluyaluwa Tabuna 'ina waiwaiyega 'iila limana Galili . Ga gote 'ena Yesu tetelina 'i'elelewana Galili senanao 'ediya ,
42004015	manuna me Galili nidi 'idi anuwa tapwalolo 'ediya 'iloguloguguya , ga 'enega maibo'adi si'awa bobo'anena .
42004016	Ga muliyega Yesu 'imai Nasaleta 'enaya , tauna gote 'ina 'asa 'ai'aila . Ga 'ebweu Sabate 'ena Yesu 'ilugu anuwa tapwaloloya , 'ina bubuna nadigega . 'Enega 'itoolo be Buki Tabu 'ida sawa ,
42004017	'enega palopita Aisea 'ina 'etoladi si'ebwa'ena , ga 'ineyasina ga sawa nina 'ilobena , 'igwae ,
42004018	“ 'Inapwana Yaluyaluwana 'eguya 'imiyami . Tauna 'iesinuwegu be togomabeso 'ediya tetela bobo'ana yaguguyae . Ta yoniyonidi wate 'ediya 'ietunegu be 'adi li'ama manuna yada simane . Ta tomatakebokebo wate 'idi 'esasa limana manuna yasimane . Ta wate 'ietunegu be tomiyamwau 'adi talauwalao nimadiyega ya'etoli'amidi .
42004019	Ta yasimane yakwala nina ma'etamo 'Inapwana 'ida 'etoseyemi . ”
42004020	Ta Yesu ni'atu 'etoladi nidi 'isawedi ga 'inunumina , 'enega buki 'ana to'ita'i'ita 'i'ebwaya limena , ga 'imiyatowa . Ta toenonoyao maibo'adi nuwadi 'i'ewena , 'enega simiyami ta siduneduneye .
42004021	'Enega 'ieonedi , 'igwae , “ Ona gete ni'atu yasawena ga wanonona , lowa sigimi simanena , ta gete tuga ni'atu 'iapwesa saba . ”
42004022	Ga taudi nuwadi 'iowana 'ai'aila , 'enega 'ina onao bobo'adi manudi situpuna sinabwana , sigwae , “ Tai gete Yosepa natuna , aga ? Ta mwa'adega sa'i ? ”
42004023	'Enega 'ieonedi , 'igwae , “ Ni'atu yamwalatonimi manuna 'iabe onasemalimali gete 'enega waeonagu be wagwae , ‘ 'Oyo togile'oasa sa'i , 'enega tauyo 'uda giebobo'aneyo . ’ Ta wate 'iabe 'imi ona 'ebweu 'enega waeonagu be wagwae , ‘ Guinuwa nidi waiwaidi 'asa Kapaneumi 'enaya 'uguinuwediya , nadigega wate 'uda guinuwa'esedi bada 'ida 'asa gete 'enaya . ’
42004024	Ta yaeona 'ai'ailimi 'aene nigeya 'ebweu palopita 'ina bodao 'ediyega 'ana 'amayaba 'ida lobena .
42004025	Ta wanuwa'i'isi 'aene lowa palopita Ilaitiya 'ina tutaya kwabulao yaudi Isileli 'ena simiyami , ta Yaubada nigeya Isileli wainena 'iesiesinuwe be Ilaitiya 'i'ita'i'isi tuta nina botana sinabwana , manuna yakwala 'etoi ta tupwana 'ediya nigeya 'usana ,
42004026	ta esiya 'ebweu kwabula Salepati 'enega Yaubada 'iesinuwena Ilaitiya 'ana 'ita'i'ita manuna , nate Saidoni sena nina , ta Yaubada Ilaitiya 'ietunena kwabula nina 'ina 'asaya ga 'i'ita'i'isina .
42004027	Ta palopita Ilaisa wate 'ina tutaya tolepelo yaudi Isileli 'enaya simiyami , ta nigeya 'ebweu yaita 'ediyega 'igiegie bobo'ane , ta esi 'ebweu namo goma Silia 'igie bobo'anena , 'ana esana Naamani . ”
42004028	Yesu 'ina ona gete 'ediyega taudi totapwalolo nidi 'igie gamwasowalidi ,
42004029	'enega sitoolo ga Yesu sigiyaina ta 'asega si'au'ewa apwesena ga sitauyena 'idi 'asa 'oyana 'enaya , ga 'oya debanaya sisa'una be 'aene siasepala mwa'ute babagaya .
42004030	Ta tauna boda nidi 'iaweyalidi ga 'itauya .
42004031	Ga muliyega 'imwa'uta Kapaneumi 'ena , nate Galili senanaya ga nada Sabateya tomota 'ie'itedi .
42004032	Ta tomota maibo'adi nuwadi 'iowana manuna 'ina e'ita maibo'ana palupaluna ta waiwaina .
42004033	Ta anuwa tapwalolo nina 'enaya 'ebweu tai 'imiyami , ta tai nina 'enaya yaluyaluwa bi'i lowa 'ilugu ga 'imiyami , 'enega tai nina 'enana sinabwanega 'ibwau , 'igwae ,
42004034	“ Ya ! Yesu , 'oyo goma Nasaleta , to'ase 'alena ga 'umai 'emaya ? Nuwanuwayo be 'aene 'uda pe'uma , aga ? Ta 'oyo sa'i ni'atu yamwalatonimu , 'oyo tuga Yaubada Natuna . ”
42004035	Ta Yesu 'iloinena , 'igwae , “ 'Ulosa'u , be tai nate 'enega 'uapwesama . ” Ga palupaluna boda matadiya yaluyaluwa bi'i nina tai 'iulaena bale'uya ta 'enega yaluyaluwa bi'i 'iapwesa , ta nigeya 'ebweu esilae tai nina 'ilobaloba .
42004036	'Enega maibo'adi silosuyaedi ga taudimo sienaidedi , sigwae , “ Mwa'adega sana gete ? Ga ona namo 'ina waiwai 'enega yaluyaluwa bi'i 'iloinedi ga siapwesa . ”
42004037	Gote 'ena Yesu tetelina silelewanena Galili senanao 'ediya .
42004038	'Enega Yesu anuwa tapwalolo nina 'enega 'iapwesa ga Saimoni 'ina anuwaya 'ilugu . Ga Saimoni lawana ooyaiyaiyega 'ile'oasa , 'enega Yesu sisidena be 'ida giebobo'ane .
42004039	'Enega Yesu 'ilugu ga 'ina 'ebe'eno selabenaya 'itoolo , ta le'oasa nina 'iloinena ga 'ina le'oasa 'isaligogo , 'enega waine nina 'itoolo ga 'adi masula 'igibubuna .
42004040	Ta ni'atu sinala 'isuguwa ga tomota 'idi tole'oasao 'adi le'oasao dumadumadi be dumadumadi si'au'ewedima Yesu 'enaya , ga maibo'adi 'ebweuna 'ebweuna 'igitoodi ga sibobo'ana .
42004041	Ta wate yaudi 'ediyega yaluyaluwa bi'i siapweapwesa ta sibwaubwau , sigwae , “ Ona'ai'aila sa'i , 'oyo Yaubada Natuna ! ” Ga Yesu 'i'etobodedi be geya'abo nadigega sionaona'esa , manuna ni'atu simwalatonina 'aene tauna To'etoseyana nina Yaubada 'enega .
42004042	Ta ni'atu tomwa 'iulisina ga Yesu 'asa nina 'ipilisinena ga tebweuna mwatui daitaya 'itauya . Ta tomota yaudi sie'ale be 'aene Yesu si'ebese , ta tuta nina silobena sieonena , sigwae , “ Geya'abo 'utautauya . Bada tuga tamiyami . ”
42004043	'Enega 'ieonedi , 'igwae , “ 'Aina wate 'asa 'ediya yatatauya be Yaubada 'ina loina tetelina yada loguguyae . Gete tetela nina manuna ga Yaubada 'ietuneguma . ”
42004044	'Enega 'iapwesa ga 'itauya Yudia senanao maibo'adi 'ediya , ga 'idi anuwa tapwaloloyao soladiya 'iloguguya sakowasi .
42005001	'Ebweu tuta Yesu 'itootoolo ola Genesaleta tupitupinaya ta boda simai ga sitoolo pogipogina be 'aene Yaubada 'ina ona Yesu 'enega sida nono .
42005002	Gote 'enaya togomana 'idi waga 'eluwa 'i'itedi selabenaya silisidi dabalaya , ta togomana nidi ni'atu sisuya ga 'idi gomana si'utu'utudi .
42005003	'Enega Yesu waga 'ebweu 'ena 'igelu , nate Saimoni 'ina waga , ga Saimoni 'ieonena be tupwana 'italadolo , ga 'enega 'italadolo ni'uya ga waga nina 'ena Yesu 'imiyatowa ta 'ie'ita boda 'ediya .
42005004	Ta ni'atu 'ina e'ita 'igumwala ga Saimoni 'ieonena , 'igwae , “ Saimoni , tupwana 'utaladolo ni'uya be 'imu gomana 'uyauye . ”
42005005	Ta Saimoni 'igwae , “ 'Inapwana , boiboiya sa'i 'agomana masalina ta nigeya 'ebweu wate iyana 'a'ona'ona . Ta tuwa tuga 'imu ona manuna 'enega gomana yayauye . ”
42005006	Siyauyena ga iyana yau wawasae si'onedi ga gomana nina abe 'i'esa'esabu .
42005007	'Enega gosediyao mali wagega silo'uyoedi be 'aene simama be silemedi . 'Enega taudi 'idi wagega simai ga waga 'eluwa siloemaedi ga abe sidamadamana .
42005008	Gote 'ena Saimoni Pita iyana 'ana yau 'i'itedi ga Yesu 'aenaya 'ibwagobwago , ta Pita 'igwae , “ 'Inapwana 'uda pilisinegu , manuna 'abo'agu toto'umaligu . ”
42005009	Ona gete 'i'inanena manuna magosenao nuwadi 'iowana 'ai'aila iyana nidi si'onedi manudi ,
42005010	ta wate nadigega Saimoni gosenao nidi Yemesa be Yoni , taudi Sebedi natunao . 'Enega Yesu Pita 'ieonena , 'igwae , “ Geya'abo 'u'ate'ate sa'ala . Ta esi gete 'enega be tomota nadigega 'uda 'ona'esedi . ”
42005011	'Enega maibo'adi silaga dabalaya ga yage yauyauna siebesinedi ga Yesu simuliyena .
42005012	Ta mali tutaya Yesu wate 'ebweu 'asa 'ena 'imiyami . Sena nina 'enaya 'ebweu tai bwalana maibo'ana lepelo 'i'ewena . 'Enega tai nina Yesu 'i'italobena ga 'ibwago sanamwa'uta bale'uya ga 'isidena , 'igwae , “ 'Inapwana , 'eguma 'imu nuwanuwa nadigega , kapekapeyana be 'ugie bobo'anegu . ”
42005013	Ta Yesu nimanega tai bwalana 'igitoona ta 'igwae , “ O , bobo'ana ! 'Uda 'esasa . ” Ga tai nina 'ana lepelo 'igumwala manini .
42005014	'Enega Yesu tai nina 'iemataluwena , 'igwae , “ 'Utatauya ta geya'abo 'ebweu yaita wate 'ena 'usimasimanegu ta esi 'utatauya totaliya 'enaya be 'i'itayo , be 'enega 'imu taliya 'u'ebwaya Yaubada 'ena , to'ase nadigega 'ada loina Mosese 'enega , be 'enega tomota sida mwalatoniyo 'aene ni'atu 'u'esasemu . ”
42005015	Ta esi gote 'enega ga Yesu tetelina 'isinabwa 'ai'aila ga pwalu yaudi sidelima be 'aene Yesu 'ina ona sida nono , ta wate 'adi le'oasao 'aene 'ida giebobo'anedi ,
42005016	ta esi tuta yauyauna boda 'ediyega 'itautauya dumaduma be 'isidasida Yaubada 'enaya .
42005017	'Ebweu 'asiyata 'enaya Yesu boda 'ie'ie'itadi . Ta 'aidi Palisiyao be loina 'ana toe'itao taudi simai Galili be Yudia be Yelusalema 'asanao 'ediyega ga boda ma'ediyao simiyami ta sienoenono . Tuta gote 'ena Yaubada 'ina waiwaiyega Yesu tole'oasao 'igiegie bobo'anedi .
42005018	'Enega boda 'ebweu tokweno 'ina 'ebe 'enoega si'aalinama ga sitoona be 'aene siluguye anuwaya be Yesu matanaya sisa'u .
42005019	Ta nigeya sawesawediya , manuna pwalu sinabwa wawasae . 'Enega tokweno nina si'aala tu'eyena anuwa etaninaya ga 'ana 'atowa si'ewa yaulena ta 'enega tokweno nina ma 'ebe 'enona sietabetabeyena boda nidi gamwagamwanidiya , ga Yesu matanaya sisa'una .
42005020	Ga Yesu tomotai nidi 'idi emisa 'imwalatoninaya ga tai nina 'ieonena , 'igwae , “ Gosiyagu , 'imu bubuna to'umalidi 'adi nuwatau ni'atu 'ulobedi . ”
42005021	Ta sa'i , loina 'ana toe'itao be Palisiyao Yesu 'ina ona ni'atu sinonona ga taudimo 'ediya sienaenaida , sigwae , “ Yesu gete mwa'adega ga Yaubada 'ena 'ioopa'ala ? Manuna nigeya 'ebweu yaita sawesawenaya be tomota 'idi bubuna to'umalina 'ida nuwataudi , nate namo Yaubada sawesawenaya . ”
42005022	'Idi nuwanuwa Yesu ni'atu 'imwalatonina , 'enega 'ieonedi , “ To'ase manuna 'atemiya nate nadigega wanuwanuwa'esa ?
42005023	Ta to'ase wanuwena yada onae tai gete 'enaya be 'aene yada gwae , ‘ 'Imu bubuna to'umalina ni'atu yanuwataudi , ’ nai yada gwae , ‘ 'Utoolo be 'utatauya ’ ?
42005024	Ta wada mwalatoni 'aene 'abo'agu Tomota Natuna ma igu loina bale'uya be tomota 'idi bubuna to'umalina yanuwataudi . ” 'Enega tokweno nina 'ieonena , 'igwae , “ 'Abo'agu gete yaeonayo , ‘ 'Utoolo be 'imu 'ebe'eno 'u'aala be 'utatauya 'imu 'asaya . ’
42005025	Ta 'ilomanini ga boda matadiyega 'itoolo ga 'ina 'ebe'eno 'i'aalena ga 'itauya 'ina 'asaya ta ma ina gwausowala Yaubada 'ituputupu .
42005026	Gote 'ena boda maibo'adi nuwadi 'iowana sinabwana , ga ma idi 'amayaba Yaubada situpuna , ga siona , “ Ni'a 'ebweu 'ebe nuwaowana ta'itena . ”
42005027	Ta muliyega Yesu 'iapwesa ga 'ebweu takisi 'ana to'ewa 'ana esana Libai 'i'itena 'ina anuwa 'ebe paisewa 'ena 'imiyami ta 'ieonena , 'igwae , “ Libai , 'umuliyegu . ”
42005028	'Enega Libai nina 'itoolo ta yage yauna 'ipilisinedi ga Yesu 'imuliyena .
42005029	'Enega Libai nina 'emasula sinabwana Yesu manuna 'iguinuwena , ga boda sinabwana simai Libai 'ina anuwaya 'e'ai nina manuna , ta takisi 'ana to'ewao yaudi wate ma'ediyao .
42005030	Gote 'ena Palisiyao be 'idi loina 'ana toe'itao silomugi Yesu 'ina tononoyao 'ediya , sigwae , “ To'ase 'alena ga takisi 'ana to'ewao be wate toto'umalidi 'aina ma'emiyao wa'e'ai egogona ? ”
42005031	Ga Yesu 'idi ona nina 'ie'isena , 'igwae , “ Taudi bobo'adi geya nuwadi togile'oasa , ta tole'oasa esiya nuwanuwadi togile'oasa .
42005032	'Abo'agu yamaiya nigeya topalupaludi manudi , ta esi toloegesiyao sabi lemedi , be 'aene nuwa 'ebuniyega sida bobo'ana . ”
42005033	Ta muliyega 'aidi tomotai Yesu sieonena , sigwae , “ Yoni 'ina tononoyao tuta yauna mabotanidi sisidasida Yaubada 'enaya , nadigega wate Palisiyao 'idi tononoyao 'idi guinuwa , ta mwa'adega ga 'enega 'oyo 'imu tononoyao nigeya sida edidigula , ta tuga si'e'a ta sinumanuma besobeso . ”
42005034	'Enega Yesu 'igwae , “ Mwa'adega , 'ilobwenena be ai 'ana toyo'oyao siedidigula 'abo toai me'olotona ma'ediya siegwausowala ? Nai nigeya , aga ?
42005035	Ta wanuwa'i'isi 'aene tuta 'imeema be toai nina 'ipilisinedi 'enega esi sinuwamwau be siedidigula , ta si'ebotana . ”
42005036	Ta wate 'ebweu onasemalimali 'iemwasalina 'ediya , 'igwae , “ Nigeya sawesawenaya 'oama auwaunega senasenamina ta'ewa be 'oama kadekadelina 'enaya tabwabwadae . Nigeya ! Ta 'eguma nadigega , ni'atu 'oama auwaunana tagie to'umaliyena , ta wate auwaunana senasenamina 'oama kadekadelina nigeya 'ilobwelobwena .
42005037	Ta wate nigeya 'ebweu yaita bwasi waiwaina nadigega oine auwauna 'ida siwena 'ebesiwa kadekadelidi 'ediya , 'abona nai si'alasabudi be bwasi ta 'ebesiwa 'adi mudala .
42005038	Ta esi tada siwa 'ebesiwa auwau daisidimo 'ediya .
42005039	Ta 'abo yaita oine kadekadelina 'inumai 'iabe 'iona 'aene geya nuwana auwauna , manuna 'aene ‘ Oine kadekadelina esiya bobo'ana wawasae . ’ ”
42006001	Sabate 'ebweuna 'enaya Yesu ma ina tononoyao bagula solanega sitauya , ga 'ina tononoyao nidi witi atuna si'egitagedi ga si'etupiyepiyedi ga si'enidi .
42006002	Ta 'aidi Palisiyao si'itediya , ga sigwae , “ Mwa'adega ga 'enega Sabate 'ana loina wale'oale'oa ? ”
42006003	'Enega Yesu Palisiyao 'idi ona 'ie'isena , 'igwae , “ Buki Tabu 'ena si'etoladina Debida manuna be 'eguma wasawai wada mwalatoni 'aene tauna magosenao sibotana ga
42006004	Yaubada 'ina anuwa 'ena 'ilugu ta beledi etaetabuna 'i'ewena ga si'enina . Beledi nina ma 'ana loina 'aene totaliya dimo 'adi tagwala be sida 'ani . Ta sibotana 'enega tuwa tuga si'enina . ”
42006005	'Enega Yesu wate 'ieonedi , 'igwae , “ Sabate 'ana 'Inapwana 'abo'agu tuga . ”
42006006	Ta 'ebweu wate Sabate 'enaya Yesu 'ilugu 'ebweu anuwa tapwalolo 'enaya ga 'ie'ita . Anuwa nina 'enaya 'ebweu tai 'imiyami nima'ataina meyomeyona .
42006007	Ta wate 'aidi loina 'ana toe'itao be Palisiyao simiyami , ta Yesu silomata'i'isi be 'abo tai nina 'igiebobo'ane Sabate 'enaya , ma'etamo 'enega sida e'ewa toloina matanaya .
42006008	Ta Yesu ni'atu sa'i 'idi nuwanuwa 'imwalatonina , 'enega tai nina 'ieonena , 'igwae , “ 'Utoolo be 'ulagama . ” Ga tai nina 'itoolo ga 'ilaga .
42006009	'Enega Yesu Palisiyao magosediyao 'ieonedi , 'igwae , “ Gete 'igu enaida 'emiya : To guinuwa bobo'ana 'edaya ? Sabate 'ena talelema , nai tagie 'elouya ? Ta'etoseyana nai taloemwawasa ? ”
42006010	Gote 'ena maibo'adi 'idune masimasiyedi ga 'enega tai nina 'ieonena , 'igwae , “ Nimayo 'uyasitoto . ” Ga tai nimana 'iyasitotona ga 'ibobo'ana .
42006011	Gote 'ena Palisiyao magosediyao 'igiegamwasowala 'ai'ailidi ga taudimo 'ediya sigwae , “ Tai gete mwa'adega tagie losa'u'ese ? ”
42006012	Tuta gote 'enaya Yesu 'itu'e 'oyaya ga nada boiboi maibo'ana Yaubada 'ena 'isidasida .
42006013	'Enega tomwa 'iulisina ga 'ina tononoyao 'ibwauyedi ga 'ediyega site tuwelo 'iesinuwedi ga 'ieesedi tosimanao .
42006014	Tosimanao nidi 'adi esanao getedi : Saimoni , tauna wate 'ieesena Pita , ta tasina Anidulu , ta wate Yemesa be , Yoni be , Pilipi be , Batolomiu be ,
42006015	Madiu be , Tomasi be mali Yemesa tauna Alipio natuna , ta wate mali Saimoni , tauna togewana 'ebeloina manuna ,
42006016	be wate Yudasa tauna Yemesa natuna , ta wate Yudasa Isikaliota , tauna ma'etamo Yesu 'ida telesipupuye .
42006017	Ga 'ina tosimanao nidi ta wate 'ana tomuliyao yaudi , maibo'adi ma'enao 'oyega siebusima ga 'abatau 'ena sitoolo . 'Abatau nina 'enaya boda sinabwana simiyami , taudi simai Yudia be Yelusalema be wate Taiya ta Saidoni senadi le'awidi 'ediyega .
42006018	Taudi simai 'aene Yesu 'ina onao sida nonodi ta wate 'aene 'adi le'oasao 'ida giebobo'anedi . Ta wate taudi yaluyaluwa bi'i silugu 'ediya nuwanuwadi be yaluyaluwa nidi 'ediyega 'ida ula apwesedi .
42006019	Boda nidi maibo'adi nuwanuwadi be Yesu sida gitoo be 'enega 'adi le'oasa sigugumwala , manuna si'itena Yesu 'ena waiwai 'imiyami .
42006020	'Enega Yesu 'ina tononoyao nidi 'iduneyedi ga 'ieonedi , 'igwae , “ 'Abo 'omi gomagomabesomi , wada gwausowala manuna Yaubada nimanaya wamiyami .
42006021	Ta 'omi 'abo wabotana wada gwausowala , manuna ma'etamo gamwami 'ipapawa . Ta wate 'omi 'abo wadedoi , wada gwausowala manuna ma'etamo waedagi .
42006022	'Abo'agu Tomota Natuna ta wada gwausowala 'eguma manugu tomota sietalauwalemi , nai siguitoyasemi , nai silo'aegilemi nai si'awa to'umaliyemi .
42006023	Tuta gete 'ediya 'abo mwau nidi siapwesa , manudi wada gwausowala be watoolo be walausa , manuna 'ami pali bobo'ana galewaya 'imiyami . Ta wada nuwa'i'isi 'aene gete tuga to'awa to'umali nidi tubudiyao lowa palopitao si'awa to'umaliyedi , nadigega wate 'omi tuta gete 'enaya si'awa'awa to'umaliyemi .
42006024	Ta 'abo 'omi ni'atu waeesaesa nuwa'ole'olemi , manuna 'imi esaesa ni'atu walobena , ta ma'etamo nigeya .
42006025	Ta yaisigedi 'omi gete tuga ni'atu gamwami 'ipawa , ma'etamo wada nuwamwau manuna 'iabe botana sinabwana waloba . Ta wate 'abo gete tuga waedaedagi , ma'etamo ma imi nuwamwau wadedoi .
42006026	Ta tuta nidi 'ediya 'eguma tomota yaudi si'awa bobo'anemi , wada nuwaila be wada nuwamwau , manuna lowa taudi tubudiyao wate nadigega palopita kabokabo si'awa bobo'anedi .
42006027	Ta e'ita gete wada nono be 'ami talauwalao wada obobomedi , ta taudi siguitoyasemi wada lemedi ,
42006028	ta wate taudi si'awa'awa to'umaliyemi wada 'awa obobomedi , ta taudi sietalauwalemi manudi wada sidasida be Yaubada 'ida lemedi .
42006029	Ta 'abo yaita 'ase'aseyo 'isapi , geya'abo nimana 'ue'isaile ta esi mali 'ase'ase wate 'utagwale be 'isapi . Ta 'eguma yaita 'imu sita 'i'ewena , 'amu 'oama wate 'uda tagwale 'enaya .
42006030	Ta wate 'eguma yaita 'emuya 'isisida 'ebweu yage manuna , yage nina 'uda 'ebwa'e . Ta 'abo yaita 'imu gwegwe 'i'ewena ga 'ena 'imiyami , geya'abo manuna 'uonaona limalimana .
42006031	Ta 'abo to'ase nuwanuwami be tomota 'emiya siguinuwei , 'omi wate nadigega 'ediya wada guinuwa'esa .
42006032	Ta 'abo 'aina tomota siobobomemi be taudimo waobobomedi , nigeya 'ebweu 'ana bobo'anamo 'emiya , manuna toto'umalidi wate gosediyao siobobomedi , 'enega taudi be 'omi tuga 'imi bubuna leleleya .
42006033	Ta wate nadigega 'abo 'aina tomota silememi be taudimo walemedi , nigeya 'ebweu wate 'ana bobo'anamo 'emiya , manuna toto'umalidi wate gosediyao silemedi . Ta 'idi bubuna tuga nadigega 'omi 'imi bubuna .
42006034	Ta 'eguma oboboma wa'ebwaya taudi namo wanuwena be 'aene 'emiya sida e'isa limana , to'ase guinuwa nina 'ana bobo'ana 'emiya ? Guinuwa nidi nadigega taudi toto'umalidi siguiguinuwedi gosediyao 'ediya be 'aene 'idi 'ebwaya nina 'ana e'isa sida lobalima .
42006035	Ta 'omi esi 'ilobwenemi be 'ami talauwalao wada yaledi be wada obobomedi be wada 'ebwaya 'ediya , ta geya'abo e'isa manuna wayamwayamwa . Ta ma'etamo 'ami e'isa sinabwana wada loba , be 'enega 'omi Toloetana sana natunao . Manuna tauna toto'umalidi ta wate tooopa'alao 'iobobomedi .
42006036	'Enega 'omi wate wada 'atenuwa'ole'ole tuga , nadigega Tamami 'i'atenuwa 'ole'ole'esemi .
42006037	Ta geya'abo tomota wa'awa'awa to'umaliyedi 'abona nai Yaubada wate 'i'awa to'umaliyemi . Ta wate geya'abo gosemiyao wae'ewadi , be 'enega 'omi geya'abo e'ewa walobaloba . Ta esi gosemiyao 'idi bubuna wada nuwataudi be 'enega Yaubada 'omi 'imi bubuna 'ida nuwataudi .
42006038	Ta wate ma imi 'atetagwala tomota wada obobomedi , be 'enega Yaubada 'ida obobomemi , be 'ina oboboma nina sinabwa wawasae 'emiya 'ida 'etosiwa . Manuna to'ase 'imi guinuwa tomota 'ediya , Yaubada wate nadigega 'ida guinuwa 'emiya . ”
42006039	'Enega onasemalimali getedi 'i'ebwa'edi , 'igwae , “ Mwa'adega ? Sawesawenaya be 'ebweu tomatakebokebo gosiyana matakebokebona 'ianugane ? Nai nigeya , aga ? 'Eguma nadigega 'iguinuwa'esa 'iabe siteluwa nidi gaula 'ena sibebe'u .
42006040	Wate nadigega 'abo 'ebweu tonono , nigeya sawesawenaya be 'ina toe'ita 'ina mwalatoi 'imwalatoi sine . Nate namo 'abo 'ina mwalatoi 'isinabwa ta esi 'enega siteluwa nidi 'idi mwalatoi leleleya .
42006041	Nigeya 'ilobwelobweneyo be tasiyo manuna 'uona 'abo matanaya kaiwe senasenamina 'imiyami , manuna 'oyo wate matamuya kegabugabu 'imiyami ta nigeya 'u'ita'ita .
42006042	'Enega geya'abo tasiyo 'ueonai be 'ugwae , ‘ Tasigu , 'ilobwenegu be 'aene kaiwe senasenamina matamuyega ya'ewayaule , ’ manuna 'oyo wate kegabugabu sinabwana matamuya 'imiyami nigeya 'u'ita'ita . Ona'ai'aila 'oyo 'ebweu tokabo , aga ? Ta esi kegabugabu matamuyega 'uda gimi 'ewayaule , be 'enega 'udune 'ai'aila ta muliyega tasimuna matanega kaiwe senasenamina 'u'ewayaule .
42006043	“ Kaiwe bobo'ana nigeya sawesawenaya be uwana to'umalina 'iuwae . Nadigega wate kaiwe to'umalina nigeya sawesawenaya be uwana bobo'ana 'iuwae .
42006044	'Enega kaiwe 'ebweuna 'ebweuna uwadi 'ediyega tamwalamwalatonidi 'aene kaiwe nidi bobo'adi nai to'umalidi . Ona'ai'aila , nigeya sawesawenaya be kwakwakwala 'ediyega damaya uwana taloba . Wate nadigega nigeya sawesawenaya be buyubuyuwa 'enega sibweya uwana taloba .
42006045	Nadigega tai 'ina bubuna , 'abo tai 'ina nuwanuwa bobo'ana 'ina bubuna maibo'ana bobo'ana . Ta 'abo tai 'ina nuwanuwa to'umalidi , 'ina bubuna maibo'ana to'umalina . Manuna nuwanuwao nidi to'ase nadigega 'atemiya simiyami tuta yauyauna 'awamiyega siapweapwesa .
42006046	“ Ta to'ase manuna wa'awa 'Inapwanaegu , ta 'igu ona nigeya wada ematamatanedi .
42006047	Ta 'abo yaita 'oyo 'umama 'eguya be 'igu ona 'unonodi be 'uguinuwedi , 'oyo 'imu bubuna nadigega 'ebweu to'abi anuwa yae'ita 'emiya .
42006048	To'abi anuwa nina nugana 'ina 'autui pa'alina 'ilobena , gulewa daisinamo 'enaya , ga 'ina anuwa 'ena 'i'abina . 'Enega tuta nina 'usana sinabwana 'imwa'uta ga muluwa 'idau , 'idau ga anuwa nina 'iununa ta nigeya 'igiegie to'umaliye , manuna 'autui bobo'ana 'ena 'i'abi .
42006049	Ta esiya 'abo yaita 'oyo 'igu ona 'unono namo ta nigeya 'uematamatane , 'oyo tuga 'atuwa to'abi anuwa nina kaukau daisinamo 'ena 'i'abina . Ta tuta nina muluwa 'iapwesa , anuwa nina 'iununa ga 'i'ebuiyena ta 'ieligeiya toilina . ”
42007001	Ta Yesu 'ina ona tomota 'ediya ni'atu 'igumwala , ga 'enega 'iapwesa ga 'itauya Kapaneumi 'enaya .
42007002	'Asa nina 'enaya , tolosaiyao taudi me Loma 'adi toanugana 'ebweu , ma ina 'ali'ei simiyami . Ta 'ina 'ali'ei nina 'ioboboma 'ai'ailena , ta tuta gete 'enaya 'ile'oasa sinabwana , ta 'iabe 'imwamwawasa .
42007003	Ta toloina nina Yesu 'ina mai alena 'inonona , ga me Yudia 'idi 'inapwanao 'aidi 'ietunedi Yesu 'ena , be sisisida be 'aene Yesu 'ida mai , be 'ina 'ali'ei nina 'ida giebobo'ane .
42007004	Ta 'inapwanao nidi ni'atu simai Yesu 'ena ga si'awanoi , sigwae , “ 'Inapwana , nuwanuwama 'uma be tatatauya be gosemai 'ina 'ali'ei 'ebweuna 'ile'oasa 'uda giebobo'ane ,
42007005	manuna tauna tai bobo'ana , ta wate maibo'ada me Yudia 'iobobomeda , ga 'ida anuwa tapwalolo 'i'abina . ”
42007006	'Enega Yesu 'itagwala ga ma'edi sitauya . Sitauya ga sena nina selabenaya siapwesa , ga toloina nina gosenao 'aidi wate 'ietunedi Yesu sabi 'etobode . Ta simai Yesu 'enaya ga sigwae , “ 'Inapwana 'ima toanugana 'igwae 'aene 'oyo tai sinabwayo 'enega nigeya 'ilobwelobwene be 'ululugu 'ina anuwaya .
42007007	Ta wate nigeya 'ilobwelobweneyo be tauna ma'iyayo 'edaya waelobaloba . Ta esi nuwanuwana 'aene 'uda onamo be 'enega 'ina 'ali'ei 'ida bobo'ana .
42007008	Ta wate 'enana gete nadigega 'igwae , ‘ 'Abo'agu loina yamwalamwalatoni , ta 'agu toloinao 'idi ona 'ana toematamatana , ta wate 'igu tolosaiyao yaloiloinedi , ta 'eguma 'ebweuna yaeonai “ 'Utauya ” , 'itatauya tuga ; ta 'abo 'ebweu wate 'ena yagwae “ 'Umai , ” wate 'imama , ta 'abo 'igu topaisewa 'ebweu yaeona be yagwae , “ Gete 'uguinuwe ” , 'ida guinuwa tuga . ’ ”
42007009	Gete ona nidi Yesu 'inonodiya ga nuwana 'iowana 'ai'aila , ta 'iasakowasi ga boda nidi simulimuliye 'ieonedi , 'igwae , “ Ona'ai'aila , nigeya 'ebweu yaita wate yalobaloba me Isileli 'emiyega 'ina emisa tai gete nadigega . ”
42007010	'Enega toepilialeale nidi siila limana toloina nina 'ina anuwaya , ga nada 'ali'ei nina silobena , ni'atu 'ibobo'ana .
42007011	Ta nigeya tuta dudulana mulinaya , Yesu 'itauya 'ebweu 'asa 'enaya , 'ana esana Neini . Ta 'ina tononoyao be wate boda sinabwana si'oayabuna .
42007012	'Imai 'asa selabenaya ga tomwawasa ma 'ana to'aalao 'ilobedi siapweapwesama 'asa nina 'enega . Tomwawasa nina kwabula natuna , 'ebweunamo tuga . 'Enega kwabula nina boda sinabwana ma'enao sitautauya sabi sa'u 'ali'ali .
42007013	Gote 'ena Yesu kwabula nina 'i'itena ga 'i'atenuwa 'ole'oleyena ga 'ieonena , “ Geya'abo 'udedo . ”
42007014	'Enega 'inao ga tomwawasa nina 'ana wadu 'igitoona ta to'aala nidi sitoolo enono . Ga Yesu 'igwae , “ Tubuwau , 'utoolo . ”
42007015	Ta tubuwau nina 'itoolo ga 'iona . 'Enega Yesu tubuwau nina 'i'au'ewena , ga sinana 'i'ebwa'ena .
42007016	Gote 'ena tomotai nidi simatauta ga Yaubada situpuna , sigwae , “ Palopita sinabwana ni'atu gete 'iapwesama . Gete Yaubada 'ina ayausa 'abo'ada 'ina tomotaiyao 'edaya . ”
42007017	Gote 'ena Yesu alena silelewanena Yudia maibo'ana ta wate 'asa nidi selabenaya maibo'adi 'ediya .
42007018	Ta muliyega Yoni 'ana tomuliyao ale gete sisimanena 'idi 'ena'i 'ena .
42007019	'Enega 'ina tononoyao 'eluwa 'ibwauyedi ga 'ieonedi , 'igwae , “ Watauya be 'inapwana nina waenaide , nai tauna To'etosena nina manuna yaonaona , nai mali tai wate tada yamwa ? ”
42007020	Ta ni'atu simai Yesu 'enaya ga sieonena , sigwae , “ Yoni togiebapitaiso 'ietunema ga 'amai sabi enaideyo , nai 'oyo To'etoseyana niyo , nai mali tai wate 'ayamwa ? ”
42007021	Tuta gete 'enaya Yesu 'etamo tuga tole'oasao 'adi le'oasao , be 'adi muyao , be yaluyaluwa bi'i 'ediyega 'igiegie bobo'anedi , ta wate tomatakebokebo matadi 'igie 'esasedi .
42007022	'Enega muliyega siteluwa nidi 'idi enaida Yesu 'ie'isena , 'igwae , “ Waila be Yoni 'ena waemwasala yage nidi 'eguyega ni'atu wanonodiya ta wa'itedi , nate : tomatakebokebo matadi ni'atu si'esasediya , tolopegoi ni'atu sibobo'ana ga sitautauya , tolepelo bwaladi sibobo'ana limana , totenatui ni'atu ona sinoono , tomwawasa sitoolo limana , ta wate togomabeso tetela bobo'ana ni'atu sinonona .
42007023	'Enega watauya be Yoni waeona be geya'abo manugu 'ienuenuwanaluwa , manuna 'abo yaita 'ina emisa manugu nigeya 'ineeneta , tauna 'ida gwausowala . ”
42007024	Yoni 'ina tononoyao nidi siila , ta Yesu 'ilolagata ga boda 'ediya Yoni manuna 'isimana , 'igwae , “ Lowa maibo'ami sena mwatui daitaya watauya Yoni sabi nonona , ta to'ase nuwanuwami be 'aene wa'ita ? Nai nuwanuwami 'aene 'ebweu pwatula sinabwana yagila 'iniuniuye wa'ita ?
42007025	Nai 'ebweu tai ma 'ana 'oama esaesa sabi 'itana ? Nai nigeya , manuna taudi ma 'adi 'oama esaesa toloina sinabwadi 'idi senaya simiyami ma idi gwausowala .
42007026	Ta to'ase sana manuna ga watauya sena mwatui daitaya ? Nai wanuwena 'aene 'iabe palopita 'ebweu wa'ita , aga ? Ona'ai'aila , tai nina wa'itenaya palopitao 'isinabwa sinedi .
42007027	Yoni nina manuna lowa Yaubada 'ina ona Buki Tabu 'ena gete nadigega 'igimi simanena , 'igwae , ‘ Gete 'igu toepilialeale yada etune matamuya 'itatauya be 'imu 'eda 'ikakali . ’
42007028	'Enega Yesu wate 'iona ga 'igwae , “ Yoni tauna me bale'u maibo'adi 'isinabwa sinedi , ta maibo'adi taudi Yaubada 'ina 'ebeloina solanaya Yoni sisinabwa sinena . ”
42007029	'Enega pwalu nidi ta wate takisi 'ana to'ewao Yesu 'ina ona getedi sinonona ga Yaubada situpuna , manuna taudi lowa Yoni 'igie bapitaisoedi .
42007030	Ta esi Palisiyao be loina 'ana tomwalatoiyao Yaubada 'ina nuwanuwa siguitoyasena , 'enega geya nuwadi be Yoni 'igie bapitaisoedi .
42007031	'Enega Yesu 'iona , “ 'Omi 'epata gete mwa'adega yada loesawa'i'i'esa 'imi bubuna manuna ? ”
42007032	Nai yada gwae , 'omi 'atuwa nadigega gogama 'ebe gimwane solanaya siesaesasala ta gosediyao 'ediya sibwaubwau , sigwaegwae , ‘ Gosemao , mwa'adega sa'i 'a'abi'abi sinaa ta nigeya wada lausa , ta wate 'a'ewa'ewabamu ta nigeya wada dedoi . ’
42007033	Loesawa'i'i gete 'ana mwalatoi 'aene , Yoni togiebapitaiso nina 'imai ga beledi nigeya 'i'e'ai ta oine nigeya 'inumanuma , ta 'enega waona 'aene yaluyaluwa bi'i Yoni 'igie kabaleyena ?
42007034	Ta esi 'abo'agu Tomota Natuna yamai be ya'e'ai ta yanumanuma , ta wate manugu walomugi , wagwaegwae , ‘ Tai getei to'ai ta tonuma diidiga , ta wate takisi 'ana to'ewao be 'aidi wate toto'umalidi 'iegosigosiyanedi . ’
42007035	Ta taudi tomwalatoi 'ai'aila ma'etamo 'idi guinuwa bobo'adi 'ediyega mwalatoi 'ai'aila 'iapweapwesa . ”
42007036	'Ebweu tuta Palisi 'ebweu , 'ana esana Saimoni , Yesu 'ibwauyena be ma'iyana si'a'a . 'Enega Yesu 'ilugu Palisi nina 'ina anuwaya ga 'imiyatowa sabi 'e'ai .
42007037	Ta 'asa gote 'enaya 'ebweu waine toto'umalina 'imiyami . Waine nina ni'atu 'imwalamwalatoni 'aene Palisi 'ina anuwaya Yesu 'i'e'ai . 'Enega bunama bobo'ana ma 'ana atu bobo'ana wawasae 'ime'ena ,
42007038	ga Yesu deinaya 'itoolo ga 'idedoi ga mataselunega Yesu 'aena 'iepwasena , ga 'uya'uyanega 'aena 'ilo'i'ilidi , manuna waine nina 'uya'uyana dudulana , ta wate Yesu 'aena 'i'awamuidi ga bunama nina 'isiwena Yesu 'aenaya .
42007039	'Enega Palisi nina taunamo 'ena 'inuwanuwa kwaiya 'igwae , “ Tai gete , 'eguma tauna palopita , 'ida mwalatoni waine gete 'igitogitoona tauna toto'umalina . ”
42007040	Ta Yesu 'ilolagata ga 'igwae , “ Saimoni , nuwanuwagu be 'ebweu yage yasimane 'emuya . ” Ga Saimoni 'igwae , “ 'Inapwana , to yage ? 'Uda eoneguma . ”
42007041	'Enega Yesu 'igwae , “ 'Ebweu toesaesa ta tomota 'eluwa 'igie lowagedi , 'ebweuna 'ina lowaga nadigega paibi analedi kina , ta 'ebweu nadigega pipiti kina .
42007042	Ta siteluwa nidi nigeya sawesawediya be siyoyotula , 'enega toesaesa nina siteluwa nidi 'idi lowaga 'inuwataudi . 'Enega yaenaideyo , siteluwa nidi 'ediyega yaita 'idi 'inapwana nina 'ilokagutokiyena ? ”
42007043	'Enega Saimoni Yesu 'ina ona 'ie'isena , 'igwae , “ Nai tai nina tauna 'ina lowaga sinabwana 'ilokagutoki . ” Ga Yesu 'igwae , “ O , ona'ai'aila . ”
42007044	'Enega 'isanaila waine nina 'enaya , ga 'igwae , “ Saimoni , waine gete 'ina guinuwa manugu 'u'itena , nigeya nadigega 'oyo . Manuna 'imu anuwaya yaluguma ta bwasi 'aegu 'ana 'utu manuna nigeya 'u'ebwa'ebwa'egu , ta esi waine gete mataselunega 'aegu 'i'utudi ga 'uya'uyanega 'ilo'i'ilidi .
42007045	Ta wate 'oyo aesota 'ana 'awamui nigeya 'uguiguinuwe 'eguya , ta tauna esi 'igu mai'unuyega 'aegu 'i'awa'awamuidi .
42007046	Nigeya wate bunamega 'ueoeoloigu , ta tauna esiya 'ina bunamega 'aegu 'ieoloidi .
42007047	Tauna 'ina to'umalinao yaudi ni'atu yanuwataudi , 'enega 'iobobomegu sinabwana , ta esi 'abo yaita 'ina to'umalina gidalina be yanuwatau , 'ina oboboma 'eguya wate gidalina . ”
42007048	'Enega Yesu waine nina 'ieonena , 'igwae , “ 'Imu to'umalinao ni'atu yanuwataudi . ”
42007049	Ta tomotai nidi taudi ma'enao si'e'a , Yesu 'ina ona sinonona ga taudimo 'ediya silomugi , sigwae , “ Yaita sana gete be 'aene to'umalinao 'inuwataudi ? ”
42007050	Ga Yesu esi waine nina 'ena 'igwae , “ 'Imu emisa 'enega ni'atu 'etoseyana 'ulobena , 'enega ma imu gwausowala 'utauya . ”
42008001	Ga muliyega Yesu 'itoolo ga 'itauya 'asa sinabwadi be gidalidi 'ediya , Yaubada 'ina loina 'ana tetela bobo'ana sabi loguguyaena , ta 'ina tononoyao nidi site tuwelo ma'enao .
42008002	Ta wate 'aina iine ma'ediyao , nate taudi lowa 'ediyega yaluyaluwa bi'i Yesu 'iula apwesedi ta wate 'adi le'oasao 'igie bobo'anedi . Iine nidi nate Meli Magidala , tauna lowa 'enega yaluyaluwa bi'i sebeni Yesu 'iula apwesedi ,
42008003	ta wate Yoana , tauna Kusa mwanena , Kusa nina Elodi 'ina toguinuwa , ta wate Susana be wate 'aidi iine ma'ediyao . Iine nidi taudi 'idi gwegweyega Yesu magosenao si'ita'i'isidi .
42008004	Tomota yaudi 'asa yauna 'ediyega simai ga siegogonama Yesu 'enaya , ga Yesu ona semalimaliyega 'ie'itedi , 'igwae ,
42008005	“ Tobagula 'ebweu 'ina bagulaya 'itauya ga witi atuna 'ilelewanedi , ga 'aina atuna 'edaya sibe'u ga tomota siaebaebatudi , ta wate manuwa si'itedi ga simwa'utama ga si'enidi .
42008006	Ta 'aina atuna bwa'a logulegulewana 'enaya sibe'u ga sitabwa ga muliyega si'oapelu , manuna bwa'a nina nigeya gonitunamo .
42008007	Ta 'aina atuna kwakwakwala 'ediya sibe'u ga sitabwa enoenowa ta esi kwakwakwala 'iewaiwai ga 'ididi emwawasidi .
42008008	Ta 'aina atuna bwa'a bobo'ana 'enaya sibe'u ga sitabwama ga sisinabwa ga siuwa , ta 'ediyega sesoi bobo'ana silobena , manuna atu nidi 'ebweuna 'ebweuna 'ediyega analedi silobedi . ” 'Enega Yesu boda 'ieonedi , 'igwae , “ 'Eguma matenami ona gete wada nono . ”
42008009	Ta muliyega 'ina tononoyao Yesu sienaidena , sigwae , “ 'Imu ona semalimali nidi to'ase 'adi mwalatoi ? ”
42008010	Ga tauna 'igwae , “ 'Omi ni'atu Yaubada 'emiya 'itagwala be 'ina loina sola'ai'ailidi 'ana tomwalatoiyao , ta esi tomota yaudi onasemalimali sinono ta 'ana nuwasabwalena nigeya , ta wate 'ana mwalatoi si'ebe'ebese ta geya'abo silobaloba .
42008011	Ta ona semalimali nina 'ana li'ama gete nadigega : Atu nina nate Yaubada 'ina ona .
42008012	Ta atu nidi 'edaya sibe'u taudi nate tomota nidi ona sinono namo , ta Seitani 'imai ga 'atediyega ona nina 'i'ewa yaulena , 'enega geya'abo siemiemisa be 'aene Yaubada 'i'etoseyedi .
42008013	Ta atu nidi sibe'u bwa'a logulegulewana 'enaya , tomotai nidi taudi nate Yaubada 'ina ona manuna sigwausowala , ta nigeya lamudi 'ipa'apa'ala manuna 'idi emisa nigeya sinabwana , be 'abo 'ebetoo 'ediya 'iapwesa 'iabe sibebe'u .
42008014	Ta atu nidi kwakwakwala 'ediya sibe'uya tomotai nidi taudi ona nina sinono , ta 'idi nuwanuwa maibo'ana 'itautauya esaesao be bale'u gwausowalinao ta wate yage yauna 'ediya , ta 'enega Yaubada 'ina ona 'ediya nigeya uwana 'ida apwesa .
42008015	Ta atu nidi bwa'a bobo'ana 'ena sibe'uya , taudi nate ma idi 'atetagwala ona nina sinonona , 'enega sie'alama'i'itana , ga Yaubada 'ina ona 'ediya 'iuwa 'ai'aila . ”
42008016	Ta Yesu wate 'ediya 'igwae , “ Nigeya 'ebweu yaita mayale loeloe'abina 'isa'usa'u kwaiye 'ule nai sita 'ediyega , ta esi 'atamanaya 'isa'u be 'enega anuwa 'ana tomiyanao 'imaedanidi .
42008017	'Enega 'eguma to yage 'atemiya wakwaiyedi , ma'etamo maedana nina 'igieapwese . Ta to'ase sa'usa'ukwaiyina , ma'etamo yage nidi 'iloapwese 'atamanaya .
42008018	'Enega wanuwa'i'isi be ona waenono 'ai'aila . Manuna 'eguma yaita 'enaya Yaubada 'ina gwegwe 'imiyami 'iabe gwegwe nina 'iloeposeyane . Ta yaita 'enaya nigeya Yaubada 'ina gwegwe 'imiyami , ta taunamo 'inuwena 'aene Yaubada 'ina gwegwe 'ena 'imiyami , 'iabe Yaubada gwegwe nidi 'enega 'i'ewa yauledi .
42008019	Ga muliyega Yesu sinana be tasinao simai sabi 'itana , ta pwalu sinabwa wawasae , 'enega nigeya sawesawenaya be silulugu Yesu 'enaya .
42008020	Ta ona namo sietunena , sigwae , “ 'Inapwana , sinayo be tasimwao wa'ita apwesa 'atamanaya sitootoolo , ta nuwanuwadi 'oyo . ”
42008021	'Enega Yesu 'ieonedi , 'igwae , “ Nigeya taudimo , ta esi 'eguma yaisigedi Yaubada 'ina ona sinono be siematamatane taudi sinagwao nai tasigwao . ”
42008022	'Ebweu tuta Yesu ma ina tononoyao sigelu ga 'ediya 'isimana , 'igwae , “ Taabala mali esenaya . ” 'Enega situpa ,
42008023	ga sipilipili ta Yesu 'i'eno'eno ga 'i'eno mwataya . 'Enega wediliya sinabwana 'itowama ga lisu sinabwana sisiwasiwa taona wagaya ta selabenaya be sidadamana .
42008024	'Enega tomotai nidi Yesu silowanowanona ga sigwae , “ 'Inapwana 'utoolo , 'iabe tadadamana ! ” 'Enega Yesu 'itoolo ga yagila be lisu 'iba'edi , 'igwae , “ Walosa'u ! ” 'Enega silosa'u ga 'isiwalowa .
42008025	Ga Yesu 'ina tononoyao 'ieonedi , 'igwae , “ Mwa'adega ? Nai nigeya waemiemisegu , aga ? ” Ta taudi siomayamaya ta wate nuwadi 'iowana , ga taudimo 'ediya sigwae , “ To tai sana gete ? Ga yagila be lisu 'iloinedi ga 'enana siematamatanena ! ”
42008026	Ta ni'atu Galili mali senaya siabala ga silugu me Gelasine 'idi le'awaya .
42008027	'Enega Yesu 'isuya dabalaya ta 'ebweu tomiya'asa 'iapwesama . Tai nina lowa solanaya yaluyaluwa bi'i silugu ga 'ena simiyami . Ta tai nina tuta dudulana 'oama nigeya 'ida 'otena , ta anuwa 'ediya nigeya 'ida miyana , ta esiya 'ina 'ebemiya 'ali'ali duluina 'ediya .
42008028	'Enega tai nina Yesu 'i'itena , ga 'ibwau ta 'ibe'usana mwa'uta , ga 'ibwautoila , 'igwae , “ Yesu ye , 'oyo Yaubada To'ewaiwai sana Natuna , to'ase 'utootoo be 'aene 'uguinuwe 'eguya ? Tuwa ! Geya'abo 'uda giegie 'elouyaegu . ”
42008029	Ona gete 'i'inanena manuna Yesu ni'atu 'ieonena , 'igwae , “ Yaluyaluwa bi'i niyo , tai gete 'enega 'uapwesama . ” Ta wada nuwa'i'isi 'aene tai nina lowa tuta yauna yaluyaluwa nina 'igiegie kabaleyae , 'enega sigiyaina ga nimana be 'aena siyoniyonidi malakwa kainumu 'ediyega , ta tuga kainumu nidi 'ilasalasadi ta wate yaluyaluwa nina tai nina 'itauyena sena mwatui daitaya .
42008030	'Enega Yesu tai nina 'ienaidena , 'igwae , “ Mwa'adega 'amu esana ? ” Ga tauna 'igwae , “ 'Agu esana Tomoyauyau ” , manuna yaluyaluwa bi'i yaudi ni'atu silugu solanaya ga simiyami .
42008031	Ta yaluyaluwa nidi 'enadi Yesu 'enaya sisida waiwai sigwae , “ Geya'abo 'uulaula mwa'utema gaula 'ebe esilae 'enaya ,
42008032	ta esi 'uda etunema be 'alulugu bawe mabodadi gotedi siduwaduwala 'oyaya 'ediya . ” 'Enega Yesu 'itagwala ,
42008033	ga siapwesa tai nina 'enega ga bawe 'ediya silugu . Gote 'ena bawe nidi siekabaleya ga maibo'adi sipili bulibuliyasu , ga babagega sibe'u ga olaya sidamana .
42008034	Ta bawe 'adi to'ita'i'itao bawe nidi 'idi esilae si'itena ga simatauta , 'enega sidena ga sitauya 'asaya ga ale nina to'ase nadigega si'itena sisimanedi 'asa sinabwana be 'asa gidalidi tomotenidi 'ediya .
42008035	'Enega tomotai nidi simai be 'aene taudi matadiyega sida 'ita to'ase 'iapwesa . 'Enega Yesu 'ena simai ga tai nina si'itena lowa yaluyaluwa bi'i solanaya simiyami ni'atu 'ibobo'ana ga 'oama 'i'otena ta Yesu 'aena selabenaya 'imiyatowa . Gote 'ena maibo'adi simatauta .
42008036	Ta toepilialeale nidi tomotai 'ediya siemwasala mwa'adega tai nina 'ibobo'ana'esa .
42008037	'Enega me Gelasine maibo'adi simatauta sinabwana ga Yesu sie'idi'idiyena be 'aene 'ida ebesinedi . 'Enega Yesu wagaya 'idolo sabi gelu be sitatauya .
42008038	Ta tai nina ni'a 'igie bobo'anena Yesu 'ena 'isida , 'igwae , “ Sawesawenaya yamuliyeyo ? ” 'Enega Yesu 'ieonena ,
42008039	“ Nigeya . Ta esi 'uila be 'utauya 'asaya be to'ase nadigega Yaubada 'emuya 'iguinuwena 'uda simana dadane . ” 'Enega tai nina 'itauya 'asa nina solanega ga Yesu 'ina guinuwa waiwaina 'ietetela tomiya'asa maibo'adi 'ediya .
42008040	Ta Yesu ma ina tononoyao siabala limana , ga boda sinabwana ma idi gwausowala siaesotena , manuna tauna tuga manuna siyamwayamwa .
42008041	'Enega 'ebweu tai 'iluapwesama , 'ana esana Yailo , tauna 'idi anuwa tapwalolo 'ana to'ita'i'ita . 'Imai ga Yesu 'aenaya 'ibwago sanamwa'uta ta 'igwae , “ 'Inapwana tatauya 'igu anuwaya ,
42008042	be natugu 'ile'oasa sinabwana 'ugie bobo'ane . Tauna tuga 'ebweuna namo natuguna , 'ana yakwala tuwelo , anuwaya 'i'eno'eno , tuta gidalina be 'imwamwawasa . ” 'Enega ma'iyana sitauya . Ta ni'atu Yailo ma'iyana 'edaya sitautauya ta boda sinabwana simuliyedi , ta siegigigila .
42008043	Ta boda nidi soladiya 'ebweu waine ma'edi , ma 'ana le'oasa . Le'oasa nina nate lalana 'idaudau yakwala tuwelo 'ediya , ta tuga 'etamo 'idaudau . Tuta yauna togile'oasa sitootoo be 'aene sigie bobo'ane , ta nigeya sawesawediya .
42008044	'Enega waine nina Yesu mulinega 'imai ga 'ana 'oama tupitupina 'igitoona , ga lalana 'ina dau 'iyapasa manini .
42008045	'Enega Yesu 'ilosuyaena , 'igwae , “ Eei ! Yaita 'igitoogu ? ” Ga maibo'adi sieyaseyaseya , ta esi Pita 'ieonena , 'igwae , “ 'Inapwana , nai boda nidi siegigigila ga siesetupedi 'emuya . ”
42008046	Ta Yesu 'igwae , “ Nigeya ! 'Ebweu yaita nai 'agu 'oama 'igitoona , manuna yalotoona 'aene 'eguyega waiwai 'iapwesa ga togitoona nina 'ena 'iabala . ”
42008047	Ta waine nina 'imwalatonina 'aene Yesu ni'atu 'ina guinuwa 'isinapuna , 'enega 'imai ga ma ina dedela 'ibe'u sanamwa'uta Yesu 'aenaya , ga boda matadiya 'ina gitoona 'alena 'isimana apwesena , 'igwae , “ 'Inapwana , nuwanuwagu be yabobo'ana , 'enega 'amu 'oama yagitoona , ga yabobo'ana manini . ”
42008048	Ta Yesu waine nina 'ieonena , 'igwae , “ Natugu , 'imu emisa 'enega ni'atu 'ubobo'ana . 'Utoolo be ma imu gwausowala 'utatauya . ”
42008049	Tuta nina Yesu 'ionaona waine 'enaya Yailo anuwega 'ina toguinuwa 'ebweuna ale 'ime'ena Yailo nina 'ena , 'igwae , “ 'Ena'i , natuyo ni'atu yawasina 'igumwala , ta geya'abo toe'ita nina 'ina tuta 'umudamudali . ”
42008050	Ale gete Yesu 'inonona ga Yailo 'ieonena , 'igwae , “ Geya'abo 'u'ate'ate sa'ala . Ta esi 'uemisegu 'aene natuyo 'iabe 'ibobo'ana . ”
42008051	'Enega sitauya ga 'asaya siapwesa , ga Yesu boda maibo'adi 'i'etobodedi be geya'abo anuwa nina 'ena silugulugu , nate namo nuwanuwana Pita , be Yoni , be Yemesa , ta wate gwama nina tamana be sinana ma'enao silulugu .
42008052	Ta boda anuwaya 'etamo tuga sidedoi ta wate si'ewabamu gwama manuna . 'Enega Yesu 'i'etobodedi , 'igwae , “ Tuwa ! Dedoi walosa'u . Manuna gwama nigeya 'imwawamwawasa , ta esi 'i'eno mwataya tuga . ”
42008053	Ta maibo'adi Yesu siedagiyena manuna simwalatonina 'aene gwama nina ni'atu 'imwawasa .
42008054	'Enega Yesu gwama nimanaya 'igiyaina ta 'ieonena , 'igwae , “ Negeyo , 'utoolo . ”
42008055	Ta gwama palupaluna yawasina 'iilama ga 'itoolo . Ga Yesu gwama nina sinana be tamana 'ediya 'igwae , “ Masula wa'ebwa'e be 'i'a'a . ”
42008056	Gote 'ena tamana be sinana nuwadi 'iowana 'ai'aila . Ta Yesu wate 'iemataluwedi , 'igwae , “ Geya'abo 'ebweu yaita 'ena wasimasimana 'igu guinuwa gete manuna . ”
42009001	Ta Yesu 'ina topaisewao site tuwelo 'ibwau egogonedima ga 'adi loina be waiwai 'i'ebwa'edi be 'enega sawesawediya yaluyaluwa bi'i tomota 'ediyega sida ula apwesedi , ta wate 'adi le'oasao sida giebobo'anedi .
42009002	'Enega 'ietunedi be 'aene Yaubada 'ina etoloina tomotai 'ediya sida loguguyae , ta wate le'oasao sida giebobo'anedi .
42009003	Ta wate 'ina guguya 'ena 'iloinedi , 'igwae , “ Geya'abo 'ebweu to'ase wa'ewa'ewa . Geya'abo 'etoguna nai tana nai masula nai mani , nai 'ami 'oama 'eluwena .
42009004	Ta 'abo to anuwa 'ena sibwauyemi be walulugu , anuwa nina 'ena wae'owaga be 'ana laba sena nina wapilisine .
42009005	Ta 'eguma to 'asa 'ena nigeya si'au'au'ewami 'idi anuwa 'ediya , 'asa nina nedilina 'aemiyega waloutuutu yauledi ta wapilisinedi be 'enega wae'itadi 'aene 'iabe mwau 'ediya 'iapwesa . ”
42009006	Ta 'enega tononoyao nidi sitauya ga sena maibo'adi 'ediya sisakowasi ga tetela bobo'ana siloguguyaena , ta wate tole'oasao sena 'ebweuna 'ebweuna 'ediya sigie bobo'anedi .
42009007	Gote 'ena Elodi , tauna Galili 'ana toloina , yage getedi siapweapwesa aledi 'inonodi ga nuwana 'iowana sinabwana manuna 'aidi tomota sigwae , “ Yoni togiebapitaiso 'aene ni'atu mwawasega 'itoolo limana , ”
42009008	ta 'aidi sigwae , “ Nigeya , Ilaitiya 'iapwesama , ” ta wate 'aidi sigwae , 'aene “ Tauna 'ebweu palopita lowaenei 'imwawasa ga gete tuga 'itoolo limanama . ”
42009009	'Enega Elodi wate 'igwae , “ Yoni ni'atu 'abo'agu 'igu loinega ga 'otona si'upwena . Ta to tai sana gete sionaonae . ” Gote 'ena Elodi 'itoo waiwai be 'aene Yesu 'ida loba .
42009010	Ta ni'atu Yesu 'ina toguinuwao nidi 'idi sakowasiyega siilama ga 'idi guinuwa maibo'ana siemwasalina Yesu 'enaya . Ga muliyega 'idi 'inapwana nina 'i'au'ewedi ga ma'enao sitauya 'ebweu 'asa , 'ana esana Beteseida 'enaya , be 'aene taudimo nada sida miyami .
42009011	Ta nigeya sawesawediya , manuna boda ale sinonona , ga wate Yesu nina simuliyena ga simai 'enaya . 'Enega Yesu 'ediya 'itagwala ga Yaubada 'ina loina manuna 'ie'itedi , ta wate 'adi le'oasao 'igie bobo'anedi .
42009012	Simiyami ga sinala 'isuguwa , ta site tuwelo nidi simai ga Yesu sieonena , sigwae , “ 'Inapwana , boda getedi 'uda etunedi be siila 'asa selabedaya 'ediya , be nada masula be 'ebe'eno si'ebesa , be 'enega 'ediya sieyawai'ata . Manuna bada sa'i sena mwatui daita . ”
42009013	'Enega Yesu 'ediya 'igwae , “ Mwa'adega , 'omi geya'abo wae'enidi , aga ? ” Ta taudi sigwae , “ Mwa'adega sana batu 'a'e'ai'esedi ? Manuna 'ama masula nigeya yauna . Beledi nima ta iyana 'eluwa situpwa . Nai nuwanuwayo 'aene 'atatauya be boda nidi 'adi masula 'agimwane , aga ? ”
42009014	Ta boda nidi 'ediyega tai dimo 'adi yau nadigega paibi tausani . 'Enega Yesu 'ina tononoyao 'ieonedi , 'igwae , “ Tomotai nidi waweyalidi be 'idi boda 'ediya wasa'udi , nadigega tomotai pipiti boda 'ebweuna 'ebweuna 'ediya , be nadigega simiyatowa'esa . ”
42009015	Ta 'ina loina nina maibo'ana nadigega siguinuwena , ga simiyatowa 'idi boda 'ediya .
42009016	'Enega Yesu beledi nima ta wate iyana 'eluwa 'i'ewedi , ga galewaya 'i'itatu'e , ga masula nidi manudi 'iona oboboma . Ta muliyega 'igitomwedi ga 'ina tononoyao 'i'ebwa'edi be sida eguyaiye tomota 'ediya .
42009017	'Enega maibo'adi si'ai ga gamwadi 'ipawa , ta masula tupwatupwadi siegogonedi , ga kodo tuwelo siloemaedi .
42009018	'Enega Yesu ma ina tononoyao sitauya , ga muliyega Yesu tebweuna 'imiyami , ga Yaubada 'ena 'isidasida . Ta 'ina sidasida 'igumwalaya ga 'ina tononoyao 'ienaida 'ediya , 'igwae , “ Mwa'adega tomota 'idi ona manugu , 'aene 'abo'agu yaita ? ”
42009019	Ta tonono nidi sigwae , “ Tomota 'aidi siona 'aene 'oyo Yoni togiebapitaiso , ta 'aidi sigwae 'aene 'oyo Ilaitiya , ta 'aidi sigwae 'aene 'oyo 'ebweu gimipalopita mwawasega 'utoolo limanama . ”
42009020	'Enega wate 'ienaidedi , 'igwae , “ Ta 'omi mwa'adega 'imi nuwanuwa 'aene 'abo'agu yaita ? ” Ga Pita 'igwae , “ 'Oyo To'etoseyana , Yaubada 'enega . ”
42009021	Gote 'ena Yesu 'ina tononoyao 'iloina pa'aledi be geya'abo sisimasimane tomota 'ediya .
42009022	'Enega wate 'ieonedi , 'igwae , “ 'Abo'agu Tomota Natuna be ma'etamo 'elouya sinabwana yaloba . Manuna 'Inapwanao be totaliyao sinabwadi ta wate loina 'ana toe'itao 'iabe sie'idi'idiyegu be siloemwawasigu , ta 'asiyata 'etonina 'enaya Yaubada 'ida gietoolo limagu . ”
42009023	'Enega muliyega maibo'adi 'ediya 'igwae , “ 'Eguma yaita 'oyo nuwanuwayo be 'umuliyegu , geya'abo tauyo manuyo 'unuwanuwa . Ta esi tauyo 'amu kelose 'u'aali 'asiyata 'ebweuna 'ebweuna , be 'enega 'umuliyegu .
42009024	Ta 'eguma yaita yawasi 'iegagale , ma'etamo yawasi nina 'iloseye . Ta 'eguma yaita yawasina manugu 'itagwale be 'imwamwawasa , tauna 'iabe yawasina bobo'ana 'iloba .
42009025	'Eguma 'ida esaesao sinabwa wawasae talobadi nate yage besobeso , ta esi yage sinabwana nate yawasida bobo'ana . Manuna 'eguma yawasida bobo'ana taloseyedi , nate mwau wawasae .
42009026	“ 'Abo'agu Tomota Natuna , ta 'abo yaita 'oyo manugu 'uomayamaya ta wate 'igu e'ita manuna 'uomayamaya be 'ueyaseyaseyegu , ma'etamo yada eyaseyaseyeyo tuta nina 'abo ma 'agu tupu yailama , ta wate Tamagu be 'ina aniloseyao ma idi esaesa ma'egwao .
42009027	Yaona 'ai'aila 'emiya 'aene tomota 'aimi geya'abo wamwawamwawasa ga 'ana laba Yaubada 'ina loina mamata 'ite'itemiya 'iapwesama bemi .
42009028	Ona nidi getedi sigumwala ga nadigega wiki 'ebweuna mulinaya , ga Pita be Yoni ta wate Yemesa Yesu 'i'au'ewedi ga ma'enao situ'e 'ebweu 'oya 'ena sabi sidasida Yaubada 'enaya .
42009029	Ta 'etamo tuga Yesu 'isidasida ga maninina 'ana 'ita maibo'ana 'idumaduma , ta wate 'ana 'oama 'ana 'ita wakewakeke 'ai'ailina .
42009030	Gote 'ena tai 'eluwa siapwesa , ga Yesu ma'ediya si'awa'awagwae , taudi nate Mosese be Ilaitiya .
42009031	Taudi wate 'ediyega maedana 'isaesae , ta Yesu ma'ediya sieonaona Yesu nina 'ina mwawasa 'etamo Yelusalema 'enaya manuna .
42009032	Ta Pita magosenao ni'atu si'eno mwataya , ta muliyega si'enotoolo , ga maedana sinabwana si'itena 'isae Yesu magosenao 'ediya .
42009033	Ga muliyega be siteluwa nidi Yesu sipilisine , ta Pita 'ilolagata ga 'igwae , “ 'Inapwana , bobo'ana 'eguma tai nidi siteluwa ma'edao bada tada miyami , be 'enega 'imi yoeyoe 'etoi 'a'abidi , 'ebweuna 'oyo manuyo , ta 'ebweuna Mosese manuna , ta wate 'ebweuna Ilaitiya manuna . ” Nate Pita 'ionaona besobeso tuga .
42009034	Pita 'ina ona ma'etamo nigeya 'ilosalosaloni , ta etanidiya pwana 'imwa'utama ga 'itala kabobodi , 'enega tonono nidi simatauta .
42009035	Ta pwana 'enega 'ebweu 'enana sinonona , 'igwae , “ Gete Natugu bobo'ai'ailina , 'ina onao wada nonodi . ”
42009036	Ta ni'atu 'enana nina 'igumwala , ga Yesu tebweuna si'itena 'itootoolo . Tuta nina gote 'enaya to'ase nadigega matadiyega si'itena nigeya 'ebweu wate yaita 'ena sisimasimane , ta sikwaiyena .
42009037	Ni'atu tomwa 'iulisina ga Yesu ma ina tononoyao 'oyega simwa'uta 'asaya ga boda sinabwana ma'ediyao sielobaloba .
42009038	Ta 'ebweu tai boda nidi 'ediyega Yesu 'i'itena ga 'ibwau , 'igwae , “ Toe'ita , nuwanuwagu be natugu 'uda giebobo'ane , tauna natugu 'ebweuna namo tuga .
42009039	Ta tuta yauna 'abo yaluyaluwa bi'i gwama nina 'igiyai , natuguna 'ibwaubwau sinabwana ta 'ana lobwebwai manuna 'itatai ta 'awanega busobuso siapweapwesa . Tuta yauyauna nadigega 'igiegie 'elouyae .
42009040	Ta 'imu tonono nidi ni'atu yasidedi be 'aene yaluyaluwa bi'i nina siula apwese , ta nigeya sawesawediya . ”
42009041	'Enega Yesu 'ediya 'igwae , “ 'Omi sana mwa'adega ? Ga debami pa'ala yaita ! Nai nigeya waemiemisegu , aga ? Ni'atu 'imi debapa'ala 'enega yalo'ame'ame . ” 'Enega tai nina 'ieonena , 'igwae , “ Natumuna 'ume'e 'eguya . ”
42009042	Ta ni'atu gwama nina 'imai Yesu 'ena , ga yaluyaluwa bi'i gwama nina 'iula mwa'utena bale'uya ga 'itaiya . 'Enega Yesu 'iloina ga yaluyaluwa nina 'iapwesa ga gwama 'ibobo'ana . Ga muliyega Yesu gwama nina 'i'au'ewena tamana 'ena .
42009043	Tuta gote 'enaya tomota maibo'adi Yaubada 'ina waiwai ni'atu si'itenaya , 'enega nuwadi 'iowana sinabwana . Ta tomotai nidi 'etamo sinuwanuwa owana , ta Yesu 'ina tononoyao 'ieonedi ,
42009044	'igwae , “ 'Igu ona gete 'iabe yasimane 'emiya wada nuwa'i'ita 'ai'aili , nate Tomota Natuna 'iabe sisipupuye be 'ana talauwalao 'ediya si'e'ebwayae . ”
42009045	Gote 'ena 'igiekwani 'ai'ailidi , 'enega nigeya sawesawenaya be yage gete manudi nuwadi 'isabwalena , ta Yesu 'ena nigeya sienaenaida be 'aene 'ida giemaedana 'ediya , manuna simatauta .
42009046	'Enega muliyega tonono nidi siegewagewana 'aene yaita 'ediyega 'adi toanugana .
42009047	Ta Yesu sa'i ni'atu 'idi nuwanuwa 'imwalatonina . 'Enega 'ebweu gwama 'i'au'ewenama ga selabenaya 'ietoolona , ta 'ieonedi , 'igwae ,
42009048	“ Gwama gete wa'ita . 'Abo yaita 'oyo gwama gete nadigega manugu 'uobobome , 'oyo nate ni'atu 'uobobomegu , ta wate 'agu Toetune nina ni'atu 'uobobomena . 'Enega 'abo yaita 'emiyega 'ana esana nigeya sinabwana tauna 'iloetana sinemi . ”
42009049	Ta Yoni 'ilolagata ga 'igwae , “ 'Inapwana , 'ebweu tai 'a'itena ta 'amu esanega yaluyaluwa bi'i 'iulaula apwesedi . 'Enega 'a'etobodena , manuna tai nina nigeya 'ida boda . ”
42009050	Ta Yesu 'igwae , “ Geya'abo wa'eto'etobode ! Manuna 'abo yaita tauna nigeya 'ietaetalauwalemi , tauna 'ami tolema . ”
42009051	Ni'atu 'asiyata 'iloselabena be Yesu 'iila limana galewaya , 'enega 'ina nuwanuwa 'isa'una be 'aene 'itatauya Yelusalema . 'Enega 'itoolo ga ma ina tononoyao sitauya .
42009052	Sitautauya ta Yesu 'ina tononoyao 'aidi 'ietune nuganedi , me Samelia 'idi 'asaya , be 'aene 'ebe eyawai'ata manudi sigibubu .
42009053	Ta esi tomiya'asa nidi nigeya 'ediya sitagwatagwala , manuna sinuwena Yesu nigeya 'idi 'asa 'ena 'itautauya ta esiya 'itautauya Yelusalema .
42009054	Ta Yemesa be Yoni ona gete sinonona , ga Yesu 'ena sigwae , “ 'Inapwana , mwa'adega ? Sawesawenaya taloina be kaiwe sabesabeluluna galewega 'imwa'utama be 'i'ala egumwalidi ? ”
42009055	Ta Yesu 'igwae , “ Tuwa ! Geya'abo nadigega . ”
42009056	Ga 'enega mali 'asaya silaga .
42009057	Ta ni'atu sitautauya , ga 'ebweu tai 'imai ga Yesu 'ena 'igwae , “ 'Abo'agu nuwanuwagu be yamuliyeyo . To sena 'ena 'utautauya , 'abo'agu yada muliyeyo . ”
42009058	'Enega Yesu tai nina 'ieonena , 'igwae , “ Kedewa bomitawa ma idi gaula ta wate manuwa ma idi newa , ta 'abo'agu Tomota Natuna nigeya 'igu 'ebe 'enomo . ”
42009059	'Enega 'eluwena wate 'imai ga Yesu tai nina 'ena 'igwae , “ 'Umuliyegu . ” Ta tauna 'iona , “ 'Inapwana , 'uda tagwalegu be nugana yaila be tamagu yayamwa 'ina mwawasa manuna be yada sa'u 'ali'aliye ta muliyega yamuliyeyo . ”
42009060	Ta Yesu 'igwae , “ Tuwa nada tamayo , ta taudi tomwawasa 'idi tomwawasao sida sa'u'ali'aliyedi . Ta 'oyo esiya 'imu paisewa 'aene 'uda etosimana Yaubada 'ina etoloina manuna . ”
42009061	Ta 'etonina wate 'imai , ga 'igwae , “ 'Inapwana , bobo'ana be yamuliyeyo , ta 'uda tagwalegu be nugana yada ila be 'igu susuyao 'ediya yada lokaiyoni ta muliyega yamuliyeyo . ”
42009062	'Enega Yesu wate 'ieonena , 'igwae , “ 'Eguma yaita 'oyo nuwanuwayo be 'upaisewa ta ma imu enuwanaluwa , nigeya 'ilobwelobweneyo be Yaubada 'ina 'ebeloina manuna 'upaisewa . ”
42010001	Tuta gete mulinaya , Yesu 'aina wate 'ana tomuliyao 'iesinuwedi , sebeniti 'adi yau , ga 'eluwa 'eluwa 'ietune nuganedi 'aina 'asa 'ediya be toni'asa sigibubudi Yesu 'ina mai 'ediya manuna .
42010002	Ta 'ieonedi , 'igwae , “ Sesoi bobo'ana ta tosesoi 'omi pu'epu'emimo , 'enega Tonibagula 'enaya wasisida be topaisewao 'ida etunedi 'ina bagulaya sabi sesoi .
42010003	Ta wada nuwa'i'isi 'aene 'abo'agu yaetuetunemi 'omi nadigega sipi panapanaisimi watautauya kedewa bosasa gamwagamwanidiya .
42010004	“ Geya'abo mani wa'ewa'ewa , nai masula makwalisidi , nai 'ami 'aelawa wa'ewa'ewadi . Ta 'abo 'edaya watautauya geya'abo tomota 'ediya wa'awa'awagwae liya .
42010005	“ Ta 'abo 'ebweu anuwa 'enaya walulugu , nugana wada ona , wagwae , “ Nuwasiwalowa 'emiya . ”
42010006	Ta 'eguma nuwasiwalowa 'ana toguinuwao simiyami , 'imi oboboma 'ediya 'ida miyaataya . Ta 'eguma nigeya , oboboma nina 'ida ila limanawa 'emiya .
42010007	“ Ta 'abo anuwa nina gete 'enaya wamiyami , be to'ase 'ami masula nai 'ami bwasi matamiya sisa'u , wada 'ani , manuna topaisewao 'ilobwenedi be 'adi niyaula siloba . Ta geya'abo watautauya mali anuwa 'ediya , ta esi anuwa nina 'ena wagimilugu 'ena tuga wada miyami .
42010008	“ Ta 'abo to 'asa 'enaya siaesotemi be 'ediya walulugu , be to'ase matamiya sisa'u apwese , wada 'ani tuga .
42010009	Ta wate 'asa nina 'ena wamiyami 'idi tole'oasao wada giebobo'anedi , ta wate toni'asao waeonadi , wagwae , ‘ Yaubada 'ina loina selabenaya be 'iapwesa 'emiya . ’
42010010	Ta 'abo to 'asa 'enaya waapwesa be sie'idi'idiyemi , mwaumwauya 'eda 'ediya waaila ta waeonadi , wagwae ,
42010011	‘ Wa'ita , 'imi 'asa nedilina 'aemega 'aloutuutu yaule , be wada mwalatoni 'aene ni'atu Yaubada 'ina loina selabemiya 'imiyami . ’
42010012	Ona'ai'aila , ma'etamo bwa'omatana 'ana tuta 'enaya , taudi 'asa nidi siguitoyasemi loina sinabwa wawasae siloba , ta nigeya nadigega me Sodoma 'adi loina . ”
42010013	'Enega sena nidi 'ana tomiyanao 'ieonedi , 'igwae , “ Me Kolesini be me Beteseida nuwa'ole'olemi sa'i . Manuna 'ebe nuwaowana nidi ni'atu yaguinuwedi 'emiya ta esi nigeya wanuwanuwa'ebuni , ta esi 'eguma me Taiya be me Saidoni 'ediya yada guinuwenaya nai lowaenei ni'atu sida nuwa'ebuni , be kumata 'adi 'oamao sida 'otedi be kwausa 'ediyega sida kwausidi , be sie'itaedi 'aene 'idi bubuna to'umalina 'ediyega ni'atu sinuwa'ebuni .
42010014	Ta esi 'omi nigeya 'ai'aila , 'enega bwa'omatana 'ana 'asiyata 'enaya Yaubada 'iabe me Taiya be me Saidoni 'i'atenuwa 'ole'oleyedi , ta 'omi geya'abo .
42010015	Ta me Kapaneumi 'omi mwa'adega , 'aene wagitu'eyemi galewaya , aga ? Geya'abo sa'i ! Ta esi tomwawasa 'idi 'asa 'ubuninaya sida ulamwa'utemi . ”
42010016	'Enega 'ana tomuliyao nidi 'ediya 'igwae , “ 'Eguma yaita 'imi ona 'inonodi , nate 'abo'agu 'igu ona 'inonona . Ta 'abo yaita 'iguitoyasemi 'abo'agu wate 'iguitoyasegu , ta wate 'agu Toetune nina 'iguitoyasena . ”
42010017	Ta ni'atu 'ana tomuliyao site sebeniti 'idi paisewega siilama ga ma idi gwausowala Yesu 'ena siemwasala , sigwae , “ 'Inapwana , 'ada simana 'emuya 'aene yaluyaluwa bi'iyao ni'atu 'amu esanega 'aloiloinedi ga siapwesa . ”
42010018	Ta Yesu 'ediya 'igwae , “ Seitani ya'itena galewega 'imwa'umwa'uta 'atuwa nadigega namala 'ina pili .
42010019	'Enega wada nuwa'i'isi 'aene ni'atu yagie waiwaiyemi be 'enega sawesawemiya waewaiwai 'ada talauwala nina 'ina guinuwa maibo'adi 'ediya , be 'enega 'abo mwata nai ganiyeya waayaidi , geya'abo wamatamatauta manuna geya'abo sigiegie to'umaliyemi . ”
42010020	'Enega wate 'ediya 'igwae , “ Ona'ai'aila , 'imi guinuwa yaluyaluwa to'umalidi 'ediya waiwaina ga manuna wagwausowala , ta nate nigeya yage sinabwana , ta esi 'imi 'ebe gwausowala sinabwana 'eguma 'ami esanao ni'atu galewaya si'etoladidi . ”
42010021	Gote tuta nina 'enaya Yaluyaluwa Tabuna Yesu 'igiegwausowalena ga 'igwae , “ Kagutoki Tamagu , 'oyo galewa be bale'u 'adi toloina , mwalatoi gete 'ukwaiyena tosinasinapuyao be tomwalatoiyao 'ediyega ta esi gogama gidalidi 'ediya 'ue'itaena . Ona'ai'aila Tamagu , 'imu nuwanuwa gete bobo'ana . ”
42010022	'Enega wate 'igwae , “ Yage yauyauna ni'atu Tamagu nimaguya 'isa'udi , ta Tamagu tebweuna 'imwalatonigu , ta 'abo'agu wate Tamagu tebweugu yamwalatonina , ta wate yaisigedi taudi 'abo nuwanuwagu be Tamagu yae'itae 'ediya , taudi wate sida mwalatoni . ”
42010023	'Enega Yesu 'isanaila 'ina tononoyao 'ediya ga 'ieonedi , 'igwae , “ 'Omi ma imi gwausowala manuna yage getedi matamiyega wa'ita'ita .
42010024	Yaona'ai'aila , lowa palopitao ta toloinao yaudi nuwanuwadi be yage getedi sida 'itadi , ta wate ona nidi ni'atu wanonodi taudi nuwanuwadi be 'aene sinonodi , ta nigeya silobalobadi . ”
42010025	Ta 'ebweu loina 'ana toanugana 'imai ga Yesu 'ena 'ienaida sabi toona , 'igwae , “ 'Inapwana to'ase yada guinuwe be yawasigu ataya yada loba ? ”
42010026	'Enega Yesu 'igwae , “ Loina nidi Mosese 'i'etoladidi Buki Tabu 'enaya , ni'atu 'umwalatonidiya ga ? ”
42010027	Ga tai nina 'igwae , “ O , loina gete nadigega , ‘ 'Imu 'Inapwana Yaubada 'uda obobome 'ateyo be yaluyaluwayo be 'imu waiwai be 'imu nuwananuwa maibo'adi 'ediyega . Ta wate gosemwao 'uda obobomedi nadigega tauyo 'amu oboboma . ’
42010028	'Enega Yesu 'igwae , “ Nate 'uona 'ai'aila . 'Enega nadigega 'uda guinuwa'esa be yawasiyo ataya 'uloba . ”
42010029	Ta tai nina 'inuwena 'aene tauna topalupaluna , 'enega Yesu wate 'ena 'ienaida limana , “ Yaita sana gosiyagu ? ”
42010030	'Enega Yesu onasemalimaliyega tai nina 'ieonena , 'igwae , “ 'Ebweu tai Yelusalemega 'itoolo ga 'itautauya Yeliko , ta 'edaya to'ipwala 'ilobedi , ga sigiyaina . 'Ana 'oamao sisabu yauyauledi ga siunu geyogeyonina ta abe 'imwamwawasa ga siebesinena ta sitauya .
42010031	'I'eno'eno ta 'ebweu totaliya 'iapwesa , ga toesilae nina 'i'itena ga 'inao , ga 'eda tupitupinega 'itautauya .
42010032	Ta wate nadigega totaliyao 'adi tolema 'ebweu 'iapwesa , ga tai nina 'i'itena , ga wate 'iduneyenamoya ta 'ipilisinena .
42010033	Ta muliyega 'ebweu goma Samelia 'iapwesama ga tai nina 'i'itena ta 'i'atenuwa 'ole'oleyena ,
42010034	'enega selabenaya 'inao ga bunama be oine 'isa'u apwesedi ga 'ana 'abiyama 'ediya 'isiwedi ta 'ipaimidi , ga muliyega 'ina yobai 'ena 'iusena ta ma'iyana sitauya 'ebweu anuwa 'owaga 'enaya ga nada 'i'ita'i'isina .
42010035	Tomwa 'iulisina , ga kina 'eluwa 'i'ewedi ga anuwa nina 'ana to'ita'i'ita 'i'ebwa'ena , ta 'ieonena , ‘ Toesilae gete 'u'ita'i'isi manugu , ta 'eguma 'eisa wate mani 'usa'una manuna , 'iabe 'abo yailama yayotula 'emuya . ’ ”
42010036	'Enega Yesu tai nina 'ienaidena , 'igwae , “ Sitetoi nidi gete 'ediyega yaita toesilae nina gosiyana ? ”
42010037	Ga tai nina 'igwae , “ Tauna 'ana tooboboma nina . ” 'Enega Yesu 'igwae , “ Nate ona'ai'aila , 'enega 'utauya be nadigega 'uguinuwa'esa . ”
42010038	Ta ni'atu Yesu ma ina tononoyao sitauya ga siapwesa 'ebweu sena 'enaya , ga waine 'ebweu , 'ana esana Malida 'i'au'ewena tauna 'ina anuwaya .
42010039	Ta waine nina tasina wate 'imiyami , 'ana esana Meli , ga Meli nina 'imai ga Yesu selabenaya 'imiyatowa , be 'ina ona sabi enonoedi .
42010040	Ta Malida 'igimagimasula , ma ina paisewa yauna . 'Enega Malida 'imai Yesu 'ena ga 'igwae , “ 'Inapwana , mwa'adega ga tasigu ma'iyayo wamiyami ta nigeya 'ida lemegu ? Sawesawenaya 'ueona be 'ilemegu , aga ? ”
42010041	Ta Yesu 'igwae , “ Malida , mwa'adega ga yage yaudi manudi 'unuwanuwa ,
42010042	ta esi 'ebweuna namo yage sinabwana manuna 'uda nuwanuwa , nadigega tasiyo Meli 'ina esinuwa . Meli nuwanuwana be 'igu ona 'ida nonodi , 'enega geya'abo 'ebweu yaita 'i'eto'etobodei . ”
42011001	'Ebweu tuta Yesu tebweuna sena 'ebweuna 'ena 'isidasida . 'Ina sidasida mulinaya 'ina tononoyao sieonena , sigwae , “ 'Inapwana , sidasida 'ue'itama , nadigega Yoni 'ina tononoyao sidasida 'ie'ita'esedi . ”
42011002	'Enega Yesu 'ediya 'igwae , “ Gete nadigega wasidasida'esa , wagwae : Tamama , 'amu esana 'a'amayabei , ta 'asideyo be 'oyo 'uda loinema .
42011003	'Ama masula 'asiyata 'ebweuna 'ebweuna 'enaya 'uda 'ebwa'ebwa'ema .
42011004	Ta 'ima bubuna to'umalina 'uda nuwataudi , manuna gosemao 'idi to'umalina 'emaya 'anuwataudi . Ta esi geya'abo 'utootooma .
42011005	Ta Yesu wate 'ediya 'iona , “ Sidasida nina 'ana mwalatoi gete nadigega . 'Eguma yaita 'oyo 'ebweu 'amu 'owaga niuniuwanaya 'imamai 'emuya ta nigeya 'ebweu to'ase 'emuya be 'u'ebwa'e 'ina loepa'ala manuna , 'enega 'ilobweneyo be gosiyayo 'ena 'utatauya be 'u'awanoi , 'ugwae , ‘ Gosiyagu , sawesawenaya 'ulemegu be beledi 'etoi 'u'ebwa'egu ,
42011006	manuna 'ebweu gosiyagu auwauna 'edasolega 'imai , ta nigeya 'ebweu to'ase 'eguya be 'enega 'ida loepa'ala . ’
42011007	Be 'abo tai nina anuwa solanega 'imu ona 'ie'isenawa be 'igwae , ‘ Gosiyagu , geya'abo 'oata'oata 'usa'usa'u , manuna manatugwao ni'atu 'a'eno'eno , ta wate 'ali yagibodena , 'enega nigeya sawesaweguya be yalemeyo . ’
42011008	Ta 'abo 'iegagala 'emuya , tuga 'uda gewana , be 'enega 'ida 'enotoolo be to'ase 'imu sida nadigega 'ida 'ebwa'eyo .
42011009	'Enega yaemataluwemi , wada sidasida be Yaubada 'ida 'ebwa'emi . Wate wada 'ebesa be 'enega wada loba , ta wada 'aukeke be 'enega 'ali 'ida gigege manumi .
42011010	Ona'ai'aila 'eguma tasisida , Yaubada 'i'ebwaya 'edaya , be 'eguma ta'ebesa ma'etamo taloloba , be wate 'eguma ta'aukeke 'enega 'ali 'ida gigege .
42011011	“ Ta mwa'adega 'omi gogama tamadiyao , 'eguma natumiyao iyana manuna sisisida , mwata wa'ebwa'edi ?
42011012	Nai 'abo wate pou manuna sisisida , ganiyeya wa'ebwa'edi ? Nigeya sa'i !
42011013	Ona'ai'aila 'omi toto'umalimi , ta 'imi 'ebwaya natumiyao 'ediya ni'atu wamwalamwalatoni 'aene yage bobo'adimo wa'ebwa'ebwa'edi . Nadigega wate Tamami galewaya 'ina 'ebwaya 'emiya bobo'ana wawasae , be 'abo wasisida 'enaya Yaluyaluwa Tabuna 'ida 'ebwa'emi . ”
42011014	Ta tuta nina Yesu 'ebweu tai 'ilobena , tauna yaluyaluwa bi'i 'ina guinuwega meyana 'ilido ga nigeya 'ida ona , 'enega Yesu yaluyaluwa bi'i 'iula apwesena , ta 'enega tai nina 'ibobo'ana ga 'iona . Gote 'ena tomota si'itenaya ga nuwadi 'iowana .
42011015	'Enega 'aidi sigwae , “ Yaluyaluwa bi'i 'idi 'inapwana nina , Bielisibubi , 'ina waiwaiyega Yesu yaluyaluwa bi'i 'iula apwesedi . ”
42011016	Ta 'aidi wate Yesu sitoona be 'aene we'iwe'iyaya 'ebweu 'ida guinuwe manudi , be sida 'awa'ai'aile 'aene 'ina waiwai Yaubada 'enega 'imai .
42011017	Ta Yesu boda nidi 'idi nuwanuwa ni'atu 'imwalatonina , ga 'ieonedi , 'igwae , “ Bielisibubi tauna gosenao geya'abo 'ipa'ipa'idi . ” Ta wate 'igwae , “ 'Eguma 'ebweu 'ebeloina 'enaya tomotai siweweyala be taudimo silosalosaiya , ma'etamo 'ebeloina nina 'ineneta be 'ibebe'u . Ta wate nadigega 'eguma 'ebweu susu taudimo silosalosaiya ma'etamo 'idi miya 'ito'umali .
42011018	Seitani wate nadigega 'eguma ma ina bodao taudimo silosaiya , 'iabe 'ina 'ebeloina nina 'ibebe'u . Ta mwa'adega ga waona 'aene Bielisibubi 'ina waiwaiyega yaluyaluwa bi'i yaulaula apwesedi ,
42011019	ta yaita sana 'ina waiwaiyega 'omi yaluyaluwa bi'i waula apwesedi ? Bielisibubi 'enega , nai Yaubada 'enega ? Gete manuna wanuwanuwa be wada mwalatoni 'aene yaita 'abo'agu .
42011020	Ta 'abo'agu esi Yaubada 'ina waiwaiyega yaluyaluwa bi'i yaula apwesedi , 'enega wada mwalatoni 'aene Yaubada 'ina loina ni'atu 'iapwesama 'emiya .
42011021	“ Seitani nina tauna 'atuwa 'ebweu tai waiwaina ta ma ina gwegwe saiya , 'ina anuwa sinabwana 'i'ita'ita'i'isi be 'aene geya'abo 'ebweu yaita 'ina gwegwe 'igiegie to'umaliye .
42011022	Ta 'abo 'ebweu tai waiwai wawasae 'iapwesama , 'iabe tai nina 'ipa'i be 'ina gwegwe saiya nimanega 'i'ewadi , ta 'ina gwegweyao maibo'adi 'i'ewadi be gosenao 'i'ebwa'edi .
42011023	“ 'Eguma yaisigedi taudi nigeya 'agu tolemao , taudi 'agu talauwalao . Ta wate yaisigedi taudi nigeya ma'egwao 'ada paisewa egogonaya , taudi 'igu paisewa sigiegie to'umaliye .
42011024	“ Ta 'abo yaluyaluwa bi'i tai 'ebweuna 'enega 'iapwesa , tai 'ida bobo'ana , ta yaluyaluwa bi'i nina 'iabe tuga 'atamanaya 'iadadana besobeso be 'ina 'ebe eyawai'ata 'i'ebe'ebese , ta geya'abo 'ilobaloba . 'Enega yaluyaluwa nina taunamo 'ena 'igwae , ‘ Nai 'ana 'ita yaila limana 'igu gimi 'ebemiya 'ena .
42011025	'Enega 'iila ga 'ebemiya nina 'ilobena 'esasena ta gibugibubuna ,
42011026	'enega 'itauya ga yaluyaluwa site sebeni to'umali 'ai'ailidi wate 'i'au'ewedima ga ma'enao silugu 'ebemiya nina 'enaya , ga nada ma'enao simiyana , 'enega tai nina 'ina miya sigieto'umali 'ai'ailena , lowa nigeya nadigega .
42011027	Nadigega Yesu 'iona'esa boda 'ediya , ta 'ebweu waine 'ediyega 'enana sinabwanega 'ibwau ga Yesu 'ena 'igwae , “ 'Inapwana , waine nina tauna gamwanega 'ienatunemu ta wate susunega 'ususu , tauna togwausowala 'ai'aila . ”
42011028	Ta Yesu wate 'igwae , “ Taudi esi 'abo Yaubada 'ina ona sinonona ga 'enana siematamatanena , taudi togwausowala 'ai'aila . ”
42011029	Ta ni'atu boda nidi Yesu sitoolo 'oabu'oabuyena , ga 'ilolagata ga 'ediya 'igwae , “ 'Epata gete 'omi to'umalimi ! Nate 'alena we'iwe'iyaya wa'ebe'ebese , ta geya'abo sa'i we'iwe'iyaya nidi wa'ita'ita . Nate namo Yona manuna wanuwa'i'isi , tauna tuga we'iwe'iyaya manumi .
42011030	Manuna Yona 'ina guinuwa 'enega me Ninibe simwalatonina 'aene tauna Yaubada 'enega 'imai . Nadigega wate 'abo'agu Tomota Natuna 'igu guinuwa 'ediyega 'omi 'epata gete wada mwalatonigu 'aene Yaubada 'enega yamai .
42011031	“ Ona'ai'aila , 'asiyata bwa'omatana 'enaya me Siba 'idi kuwini 'ida toolo be 'omi 'epata nimi gete 'ie'ewami , manuna waine nina 'edasolega 'imai Solomoni 'ina ona sinasinapu sabi nonona , ta gete tuga ona sinasinapu wawasae wanonodi , ta 'omi geya nuwami wanonodi .
42011032	“ Wate nadigega 'asiyata bwa'omatana 'enaya me Ninibe sida toolo be 'epata nimi gete sida e'ewami manuna Yona 'ediya 'iloguguya ga 'idi bubuna to'umalina 'ediyega sisanaila , ta 'omi gete tuga loguguya bobo'ana wawasae ni'atu wanonodi , ta nigeya wada sanaila .
42011033	“ Nigeya 'ebweu wate yaita mayale 'ida loe'abi be 'ida sa'ukwaiye gaulaya , nai gaeba 'agalaunaya , ta esiya 'ebesa'u etaninaya 'ida sa'u be 'enega taudi anuwa 'ana toluguyao 'ida maedanidi .
42011034	“ Manuna matayo bwalayo 'ana mayale nadigega , be 'abo matayo 'esasena bwalayo maibo'ana maemaedanina . Ta 'abo matayo to'umalina bwalayo wate maibo'ana 'iguguyoi .
42011035	'Enega 'u'ita'i'isiyo 'abona nai 'imu mayale 'iguguyoi .
42011036	Ta 'abo bwalayo maibo'ana maedana 'ena 'imiyami , ta nigeya 'ebweu wate guguyoi 'enaya , maibo'ana tuga maemaedanina , 'atuwa nadigega mayale sinabwana 'ina maedana . ”
42011037	Ta Yesu ni'atu 'ina ona 'igumwala , ga 'ebweu Palisi Yesu 'ibwauyena be ma'iyana si'a'a . 'Enega 'ilugu ga 'imiyatowa 'ebe 'e'ai 'enaya .
42011038	Ta Palisi nina nuwana 'iowana manuna Yesu 'i'itena nimana nigeya 'i'utu'utudi ta 'i'e'ai .
42011039	Ta Yesu ni'atu Palisi nina 'ina nuwanuwa 'imwalatonina , 'enega 'ena 'igwae , “ 'Omi Palisiyao 'atuwa nadigega keiga be gaeba , manuna gwaumimo wa'utu'utudi , ta solami 'imaa 'ai'aila 'anawala be bubuna to'umalidi 'ediyega .
42011040	Waeuwauwa ! Manuna nigeya wamwalamwalatoni 'aene gwaumi be solami 'adi tobubu Yaubada ,
42011041	ta 'ilobwenemi be 'atemi lo'ebwa'ebwaya 'enega wada gie'esasadi be 'enega wada 'esasa 'ai'aila .
42011042	“ Ta 'omi Palisiyao sa'i nuwa'ole'olemi ! Ona'ai'aila 'imi 'ebwayadaita bobo'ana , manuna 'ebwayadaita nina 'ana loina maibo'ana wa'ita'i'ita 'ai'ailina , 'imi gwegwe sinabwadi be gidalidi 'ediyega tupwana Yaubada wa'ebwa'ebwa'e , nadigega mali pai be mali pai 'ediyega . Ta esiya loina 'eluwa sinabwadi wanuwa pupuledi , nate Yaubada 'ana oboboma ta loina palupalu . 'Ilobwenemi be yage gete sinabwadi wada guinuwedi , ta wate geya'abo yage gidalidi wanuwanuwa pupuledi .
42011043	“ 'Omi Palisiyao nuwa'ole'olemi , manuna anuwa tapwalolo 'ediya nuwanuwami be 'aene 'ebemiya bobo'adi 'ediya wada miyatowa , ta wate nuwanuwami be 'aene tuta nina 'abo watautauya 'asaya tomota maibo'adi sida 'amayabemi .
42011044	“ Ona'ai'aila sa'i nuwa'ole'olemi , manuna 'atemi 'atuwa nadigega 'ali'ali mapwatulidi , tomota 'ediyega sitautauya ta nigeya simwalamwalatoni 'aene 'ali'ali . ”
42011045	Ta 'ebweuna loina 'ana toanugana Yesu 'ieonena , 'igwae , “ 'Inapwana , 'imu onao gete 'ediyega 'usinalima , aga ? ”
42011046	Ga Yesu 'ena 'igwae , “ 'Omi wate loina 'ana toanuganao nuwa'ole'olemi , manuna tomota 'aa'aala mwaudi wa'ebwa'ebwa'edi ta 'omi nigeya sa'i wada tagwala be 'aa'aala nidi 'ediyega wada lemedi .
42011047	“ Nuwa'ole'olemi sa'i , manuna wate palopita nidi tubumiyao siloemwawasidi ta 'omi 'adi 'ali'ali 'ediya 'adi 'ebe nuwa'i'ita wa'abidi .
42011048	Yage gete 'enega tubumiyao 'idi loina wa'awa bobo'anena , be 'aene taudi palopitao siloemwawasidi , ta 'omi 'adi 'ali'ali 'ediya 'adi 'ebe nuwa'i'ita wa'abidi .
42011049	Yage getedi manudi Yaubada 'ina sinasinapu 'isa'una , 'igwae , ‘ 'Etamo 'aidi palopitao be 'igu tosimanao yaetunediwa , be 'aidi waloemwawasidi ta 'aidi wapa'idi . ’
42011050	'Enega 'epata getemi 'iabe e'isa maibo'ana waloba palopitao nidi loeloemwawasidi gabula 'ana 'ebe e'ale 'enega ga batuwa manudi ,
42011051	nate Ebeli siloemwawasina ga 'enega siloeloemwawasa ga 'ana laba Sakalaya 'ina tuta 'enaya siloemwawasina Anuwa Tabu ta 'ebe taliya gamwagamwanidiya . Ona'ai'aila , loemwawasa nidi maibo'adi 'adi e'isa 'epata getemi waloba .
42011052	“ Ta 'omi loina 'ana toanuganao sa'i nuwa'ole'olemi , manuna sinasinapu 'ana 'awa wa'etobodena , 'enega 'omi nigeya sawesawenaya be walulugu , ta wate taudi nuwanuwadi be 'aene silulugu wa'etobodedi . ”
42011053	Ta ni'atu sena nina gote Yesu 'ipilisinena , ga muliyega loina 'ana toe'itao be Palisiyao sitootoo enaida yauna 'ediyega
42011054	be 'aene mwa'adega be 'ina onagesi sida loba be 'enega sida e'ewa .
42012001	Pwalu sinabwa wawasae sideli egogonama ga siegigigila , ta Yesu 'iona nugana 'ina tononoyao 'ediya , 'igwae , “ Wada 'ita'i'isimi ta Palisiyao 'idi guinuwa kabokabo geya'abo waguiguinuwedi , manuna 'idi guinuwa 'atuwa nadigega pwalawa 'ana 'ebe gieseseya . 'Ebe gieseseya nina 'abo to'ase nadigega gidalina 'iabe 'igiesinabwa ,
42012002	ta yage nidi kwaikwaiyidi ma'etamo Yaubada 'igieapwesedi be sida matana'i .
42012003	Ta wate to'ase guguyoi 'ena waonaena 'iabe 'asiyata 'ediya tomota sinono . Ta to'ase nai manuna wae'awa sayasaya anuwa solanaya 'iabe tomota maibo'adi 'ediya sisimana apwesedi .
42012004	“ Ta gosegwao yaemataluwemi , taudi bwalami siloeloemwawasi , geya'abo wamatamatautedi , manuna taudi oomi namo sawesawenaya be siloemwawasi ta yaluyaluwami geya'abo .
42012005	Ta esiya Yaubada wada mataute , manuna tauna ma ina loina be 'iloemwawasa nuganemi , ta muliyega 'ida ulamwa'utemi 'asa gabugabu 'enaya . Ona'ai'aila , Taunamo wada mataute !
42012006	“ 'Eisa nadigega bedinegwa 'adi maisa ? Nigeya sinabwana , nadigega toea 'eluwa namo ta manuwa nima 'adi yau . Ta tuga Yaubada geya'abo wate 'ebweuna 'ediyega 'inuwanuwa pupule .
42012007	Ta 'anabwa'ayoi nigeya sawesawenaya be 'uya'uya wasawa 'ebweu deba 'enaya , Yaubada 'adi yau 'imwalamwalatonidi . 'Enega geya'abo wa'ate'ate sa'ala , manuna 'omi Yaubada 'ina yage sinabwana , ta bedinegwa nigeya yage sinabwana .
42012008	“ Ta gete wate wada mwalatoi 'ai'aili : 'Eguma yaisigedi manugu tomotai matadiya sida simana , 'abo'agu Tomota Natuna yada simana Tamagu 'ina aniloseyao matadiya .
42012009	Ta 'abo yaisigedi sieyaseyaseyegu tomota matadiya , 'abo'agu wate ma'etamo Yaubada 'ina aniloseyao matadiya yaeyaseyaseyedi .
42012010	'Abo'agu Tomota Natuna , be 'abo yaita 'i'awa to'umaliyegu , Yaubada 'iabe ona nina 'ida nuwatau . Ta 'abo yaita Yaluyaluwa Tabuna 'i'awa to'umaliyei , geya'abo sa'i Yaubada 'inuwanuwatau .
42012011	“ Ta 'abo tomota si'au'ewami anuwa tapwalolo 'ediya sabi etalaemi 'inapwanao be toloinao matadiya , geya'abo wa'ate'ate sa'ala nai wanuwanuwa mwa'adega 'idi enaida wae'isa'esa ,
42012012	manuna 'etamo tuta nina nate 'ena Yaluyaluwa Tabuna ma'emi , be tauna 'iabe 'ie'itami to'ase waonae . ”
42012013	Ta boda nidi 'ediyega 'ebweu 'enana 'iapwesa , 'igwae , “ Toe'ita , tasigu 'uda eona be tupwana 'ebeloina 'ida 'ebwa'egu , lowa tamamai 'iaseyena . ”
42012014	Ta Yesu tai nina 'ina ona 'ie'isena , 'igwae , “ Tai , 'abo'agu nigeya sawesaweguya be yaetoloina 'ami egueguyai manuna . ”
42012015	Ta wate 'ina ona nina 'itubwena ga boda maibo'adi 'ediya 'igwae , “ Wada 'ita'i'isimi be geya'abo esaesa nuwami 'i'ewa'ewa , manuna nigeya sawesawenaya be esaesa 'enega yawasimi bobo'ana waloba . ”
42012016	'Enega 'ebe'ita 'i'ebwa'edi onasemalimaliyega , 'igwae , “ 'Ebweu toesaesa 'ina bagulao sinabwadi ta yaudi ga sesoi sinabwana 'ediyega 'ilobena .
42012017	'Enega tai nina taunamo 'inuwa edaedadama , ga 'igwae , ‘ Sesoi sinabwana ta 'igu anuwa masula nigeya sawesawediya . 'Enega to'ase yaguinuwe ?
42012018	Nai gete nadigega , anuwa masula kadekadelidi yaligeya yauyauledi be auwaudi ta sinabwadi ya'abidi be 'enega masula ta wate 'igu gwegweyao maibo'adi 'ediya yasa'udi ,
42012019	be muliyega ma igu gwausowala sawesaweguya be yaona , yagwae , “ 'Ebweu toesaesa 'abo'agu . Ni'atu yagibubuna ataya ta 'igu esaesao maibo'ana sawesaweguya yakwala 'eisa simeemai manudi . 'Enega paisewa 'enega yada eyawai'ata ta esi gwausowala namo , manuna ni'atu 'agu 'e'ai be 'agu bwasi maibo'ana sawesaweguya . ”
42012020	Ta Yaubada tai nina 'ena 'igwae , ‘ Tai , uwauwayo ! Boiboi gete yawasiyo 'ilosa'u , ta gwegwe nidi 'usa'udiya , yaita sana manuna ? ’ ”
42012021	Ta Yesu 'ina ona 'ana 'ebe losalowa 'ena 'igwae , “ Ona'ai'aila , 'eguma yaita esaesa manuna 'ipaisewa be 'imiya esaesa gwegwe bale'uya 'ediyega ta nigeya galewa 'ana esaesa 'ediyega , tauna uwauwana ! ”
42012022	'Enega 'ina tononoyao 'ediya 'igwae , “ Geya'abo 'imi miya bale'u manuna wanuwanuwa sinabwana , 'ami 'e'ai be 'ami 'oama manudi .
42012023	Manuna yawasida yage sinabwana maibo'ada 'edaya , ta gwegwe nidi bwala manudi nigeya yage sinabwana .
42012024	“ Gete 'ebweu 'ebe'ita ya'ebwa'emi kaokao manuna , tuta yauna nigeya sida dauna , nai sida sesoi , ta wate nigeya 'idi anuwa masulamo . Kaokao nidi yage gidalidi ta tuwa tuga Yaubada tuta yauna 'adi masula 'i'ebwa'ebwa'edi ; ta esi wada nuwa'i'isi 'aene 'omi sinabwami Yaubada 'enaya , 'enega sawesawenaya be 'ie'enimi .
42012025	Ta 'eisa 'emiyega 'ina nuwenuwega 'ina tuta bale'uya 'igieduduli ? Nigeya , aga ?
42012026	Ta ona'ai'aila , 'atesa'ala nigeya wate 'ina lema 'edaya yage gidalina manuna , ta to'ase 'alena wa'ate'ate sa'ala yage sinabwadi manudi .
42012027	“ Ta 'ebweuna wate gete 'ebe'ita , seninao 'idi tabwa manuna wada nuwa edaedadama . Tuta yauna nigeya sida paisewa , ta wate nigeya 'adi 'oama sida guinuwedi . Ta ona'ai'aila , Solomoni 'ana 'oamao be 'ana iyaiyalao 'adi 'ita bobo'adi , ta esi senina 'adi 'ita bobo'ana wawasae .
42012028	'Enega wanuwanuwa Yaubada 'ina 'ita'i'ita 'emiya manuna . Tauna pwatula 'ieiyalidi senina bobo'adi 'ediyega ; batuwa sisenina ta gibwa'i si'oapelu be sigabudi , ta 'omi pwatula wabobo'ana sinedi , 'enega ona'ai'aila 'ami 'oamao 'ida 'ebwa'emi . 'Enega geya'abo 'imi emisa Yaubada 'ena 'ineeneta .
42012029	“ Ta wate geya'abo wanuwanuwa sinabwana nai wa'ate'ate sa'ala masula be bwasi manudi .
42012030	Me bale'u maibo'adi yage getedi manudi sinuwanuwa , ta to'ase 'imi nuwanuwa Yaubada ni'atu 'isinapudi , nadigega 'ami masula be 'ami bwasi be wate 'ami 'oama .
42012031	Ta 'ilobwenemi be nugana Yaubada 'ina loina 'ena wada tagwalemi , be 'enega 'ami masula be 'ami 'oama wate 'i'ebwa'emi .
42012032	Ta 'omi ona'ai'aila Yaubada 'ina sipiyao , 'enega geya'abo wamatamatauta , manuna ni'atu 'iesinuwemi be 'ina 'ebeloina 'ena walulugu .
42012033	“ 'Enega 'imi gwegweyao wada egimwaneyedi be mani nidi wada eguyaiyedi togomabeso 'ediya , be 'enega galewaya 'imi esaesa 'ida miyaataya . Esaesa nina galewaya 'imiyami nigeya wate 'ina 'ebe gumwalamo , manuna nigeya 'ebweu wate to'ipwala sena nina 'ena , ta wate nigeya manumanuwa .
42012034	Ta wada nuwa'i'isi to sena 'ena 'imi esaesa 'imiyami nate 'ena 'imi nuwanuwa sida pili .
42012035	“ 'Enega wada gibubuna 'ai'aila be 'ami 'oamao wada 'ote 'ai'ailidi , ta wate ma imi mayale maemaedanidi ta wayamwayamwa ,
42012036	'atuwa nadigega 'ali'eiyao 'idi 'inapwana siyamwayamwai 'ina ilama ai masulina 'enega manuna . Ta 'abo to tuta 'ena 'iapwesama be 'awa 'ena 'i'aukeke , palupaluna tuga 'awa nina sigigege be 'ilulugu .
42012037	Ta 'abo matadi pa'alina be sigibugibubudi ta siyamwayamwa be 'ilobadi , 'iabe sida gwausowala sinabwana . Ona'ai'aila 'idi 'inapwana nina 'iabe 'ina 'ali'eiyao nidi 'adi 'oama 'i'ote , ta 'ali'eiyao nidi simiyatowa ta tauna manudi 'ida etopaisewa .
42012038	Ta wate 'abo 'ina tuta ilama 'enaya 'iso'iso'i be niuniuwanaya nai tomwa uliulitaya 'iapwesama be tuga nadigega 'idi miya nina ta 'ilobadi , 'iabe wate sigwausowala sinabwana .
42012039	“ Ta wate yage 'ebweuna gete wada nuwa'i'isi , 'eguma tonianuwa 'imwalatonina to tuta 'ena to'ipwala 'ilugulugu 'ina anuwaya , 'ida gibubuna 'ai'aila ta 'ida yaweyawe be geya'abo 'ina anuwa 'ibwalebwale .
42012040	'Enega 'omi wate wada gibubuna 'ai'aila be 'igu tuta ilama manuna wada yamwagu , manuna 'abo'agu Tomota Natuna 'igu ilama 'ana tuta nigeya wamwalamwalatoni . ”
42012041	'Enega Pita 'igwae , “ 'Inapwana nate 'abo'ama manuma 'uonaona , nai tomota maibo'adi manudi ? ”
42012042	'Enega Yesu 'igwae , “ Toguinuwa bobo'adi ta sinasinapudi 'idi bubuna gete nadigega , 'abo yaita tauna 'ina 'inapwana 'iesinuwena be anuwa 'ida 'ita'i'isi , be gosenao 'adi masula 'i'ebwa'edi 'asiyata 'ebweuna 'ebweuna 'ediya ,
42012043	ma'etamo 'abo 'inapwana nina 'iila limanama be 'ina toguinuwa nina 'ilobai 'iguiguinuwa palupalu , 'iabe manuna 'igwausowala be 'ena 'ida gwae ,
42012044	‘ 'Imu guinuwa maibo'ana bobo'ana , 'enega yage maibo'adi 'adi loina ya'ebwa'eyo be 'uloina . ’
42012045	Ta esi 'abo toguinuwa nina taunamo 'ena 'iona , 'igwae , ‘ 'Igu 'inapwana 'etamo 'iso'iso'i , 'enega taugu 'igu nuwanuwa yaguinuwedi . ’ 'Enega gosenao nidi me'olotodi be mewainedi 'imutumutudi , ta wate nigeya masula 'ida 'ebwa'ediya , ta taunamo 'i'e'ai ta 'inumanuma , ga 'inuma kabaleya .
42012046	Ta muliyega 'abo 'inapwana nina 'iaesalutuinama , be ina 'ali'ei 'ina guinuwa to'umalina 'i'italobai , 'iabe anuwega 'ipa'i , be 'enega e'isa to'umalina 'iloba , taudi tologuitoyasa 'idi senaya .
42012047	“ Ta 'eguma yaita 'ina 'inapwana 'ina nuwanuwa 'imwalamwalatoni ta tuga nigeya 'iguiguinuwe , 'iabe loina to'umalina 'iloba .
42012048	Ta 'abo yaita 'ina 'inapwana 'ina nuwanuwa nigeya 'imwalamwalatoni , ta 'iguinuwa gesi , 'iabe 'ana loina 'iloba , ta nigeya sinabwana . Ta wate nadigega 'abo 'ali'ei 'ana egueguyai sinabwana , 'ilobwenena be 'ina 'inapwana manuna 'ida paisewa sinabwana ; ta 'eguma 'ana egueguyai sinabwa wawasae 'ida paisewa sinabwa wawasae .
42012049	“ Ta 'abo'agu ni'atu yamai 'aene kaiwe yamu'e bada bale'uya , ta nuwanuwagu 'ilomanini be 'i'a'alata .
42012050	Ta esi tuta gidalina be bapitaiso to'umalina yaloba , 'enega ma igu 'atesa'ala be 'ana laba bapitaiso nina 'eguya siguinuwe .
42012051	“ Ta mwa'adega ? Nai wanuwena 'aene 'igu mai bale'uya 'enega nuwasiwalowa waloba ? Nigeya sa'i . Ta esiya 'iabe e'upwa be weyala 'emiya siapwesa .
42012052	Tuta nina gete 'ediyega be tuta simeemai 'ediya 'iabe susu soladiya weyala siapwesa . Susu nidi soladiya 'eguma nadigega tomota 'adi yau nima , 'iabe soladiyega sitetoi silosaiya siteluwa 'ediya .
42012053	Ta wate 'abo tama natuna me'olotona 'ena 'ilosaiya 'iabe wate natunana tamana 'ena 'ilosaiya . Nadigega wate sina 'abo 'ilosaiya natuna mewainena 'ena , 'iabe wate tauna sinana 'ilosaiye . Ta wate 'abo waine 'ilosaiya lawana mewainena 'enaya , 'iabe lawanana 'ena 'ie'upwa limana . ”
42012054	Ta Yesu wate tomota nidi 'ediya 'iona , “ Tuta nina 'abo yalowa gaigaidi wa'itadi wanuwena 'aene 'iabe 'i'u'usana , nate ona'ai'aila .
42012055	Ta 'abo sena yalasi 'enega yagila 'itowatowama , nate 'enega ni'atu wamwalamwalatoni 'aene selabenaya be ala 'iapwesa , ta to'ase wanuwena nadigega 'ida apwesa .
42012056	Ona'ai'aila 'omi toguinuwa kabokabo , manuna bale'u 'adi we'iwe'iyayao ni'atu wasinapudi ta esi Yaubada 'ina we'iwe'iyayao nigeya wada nuwa sabwalenidi tuta auwauna gote manudi .
42012057	“ Ta to'ase 'alena ga nigeya waesiesinuwa 'ai'aila be 'eda palupaluna 'enega watautauya ?
42012058	“ Ta 'abo 'amu talauwala 'imama be 'i'au'ewayo sabi etalaeyo , 'ilobwenena be tuta nina 'edaya watautauya 'utoo be to'umalina nina ni'atu 'uguinuwena 'ugiepaepalu , be 'enega geya'abo 'amu toetala nina 'i'au'au'ewayo toloina 'enaya , 'abona nai toloina nina tolosaiyao 'iloinedi be deliya sisa'uyo .
42012059	Ta geya'abo sa'i 'uapweapwesa be 'ana laba 'imu lowaga maibo'ana 'uyotula egumwalidi ! ”
42013001	Tuta nina 'enaya 'aidi tomota simai ga Yesu 'ena siemwasala , me Galili manudi , sigwae , “ 'Inapwana , me Galili 'aidi sitalitaliya Yaubada 'ena , ta Pailato 'ina tolosaiyao 'iloinedi ga tomotai nidi siloemwawasidi . ”
42013002	'Enega Yesu 'ieonedi , “ Ta wanuwena 'aene taudi toto'umalidi sinabwana , 'enega siloemwawasidi , aga ? Nigeya ! Me Galili maibo'adi 'idi to'umalinao tuga nadigega .
42013003	“ Ta 'omi wate ma'etamo wamwamwawasa 'atuwa taudi nadigega , 'abo 'imi bubuna to'umalina 'ediyega nigeya wanuwanuwa 'ebuni .
42013004	“ Ta mwa'adega 'imi nuwanuwa taudi me Sailoma site eitini nidi manudi , tuta nina anuwa nina sinabwana 'ibe'u ga 'iloemwawasidi , 'aene taudi 'idi bubuna to'umalina sinabwa wawasae me Yelusalema maibo'adi 'ediyega , ga 'enega esilae nina silobenaya ?
42013005	Nigeya sa'i ! Ta esi 'omi 'abo nigeya 'imi bubunao 'ediyega wanuwanuwa 'ebuni , ma'etamo wamwamwawasa site eitini nidi nadigega . ”
42013006	Ga muliyega 'ebweu wate onasemalimali 'i'ebwa'edi , 'igwae , “ 'Ebweu tai 'ina bagulaya kaiwe 'atuwa damaya 'iasona . Ta tuta yauna 'imeemai kaiwe nina 'enaya be uwana sabi gitagana , ta nigeya 'ebweu tuta uwana 'ida lobena .
42013007	'Enega 'ina bagula nina 'ana to'ita'i'ita 'ieonena , 'igwae , ‘ Ni'atu 'umwalamwalatoni 'aene yakwala 'etoi 'ediya yameemai bada damaya nina uwana sabi gitagana , ta uwana nigeya 'ebweu yada lobena . Gete tuga 'utala yaulei , manuna bwa'a bobo'ana 'imudamudali . ’
42013008	Ta to'ita'i'ita nina 'ina 'inapwana 'ieonena , 'igwae , ‘ 'Ena'i ye , tuwa ! Geya'abo yatalatala yaulei , ta esi 'ina to'umalina yalobai ta egabu 'ena yasa'u be mali yakwala 'ena ta'ita ,
42013009	be 'abo 'iuwa , tuwa tuga 'itootoolo , ta 'abo nigeya uwanamo , 'enega 'utala yaule . ’ ”
42013010	'Ebweu Sabate 'enaya Yesu anuwa tapwalolo 'ena 'ilugu ga 'ie'ie'ita .
42013011	Ta 'ebweu waine 'imiyami , ta yakwala eitini solanaya yaluyaluwa bi'i 'enaya 'imiyami , 'enega 'ile'oasa , ta 'ina tauya tuga 'ia'opu'opumo , ta nigeya sawesawenaya 'inuwayata be 'itauya palupalu .
42013012	Ta tuta nina Yesu waine nina 'i'itena ga 'ibwauyena , “ Waine 'umai . ” 'Imai ga 'ieonena , “ Kaiyale , 'amu le'oasa ni'atu 'igumwala . ”
42013013	'Enega nimana 'isa'una waine nina 'enaya ga 'enega 'inuwayata ga Yaubada 'itupuna .
42013014	Gote 'ena anuwa tapwalolo nina 'ana to'ita'i'ita Yesu 'ina guinuwa 'i'itena , ga 'igamwasowala manuna Sabateya le'oasa 'igie bobo'anena , 'enega tai nina 'ilolagata boda 'ediya 'isimana , 'igwae , “ Ona'ai'aila , loina tamwalamwalatoni 'aene 'asiyata sikisi 'ediya 'ida guinuwao taguinuwedi . Gete nigeya 'ana 'ita bobo'ana be Sabateya tole'oasao simeema be 'adi le'oasao sabi giebobo'anedi . ”
42013015	Ta Yesu ni'atu 'inonona , ga maibo'adi 'ediya 'igwae , “ Kabokabomi , manuna 'omi 'imi bubuna Sabate 'ebweuna 'ebweuna 'ediya 'imi yobaiyao maibo'adi 'adi 'aliyega wali'ali'amidi ta siapweapwesa 'atamanaya 'adi bwasi sabi numa .
42013016	Ta mwa'adega waine nina wanuwena 'aene nigeya sawesawenaya be 'ina miyamwau 'enega yali'ami be 'etoseyana 'iloba , nadigega 'imi yobaiyao nidi . Manuna waine gete Ebelaamo 'ina boda 'ebweu , ta esi Seitani yakwala eitini 'ediya 'igiyaina . ”
42013017	Yesu 'ina ona gete 'enega tolomugi nidi 'igie omayamayaedi , ta esi tomota yau wawasae sigwausowala sinabwana Yesu 'ina guinuwa waiwaidi manudi .
42013018	'Enega boda nidi 'ediya wate 'igwae , “ Mwa'adega Yaubada 'ina etoloina yada giemaedana'ese 'emiya . Nai gete nadigega 'ebweu kaiwe 'enega yada loesawa'i'i .
42013019	Tai 'ebweuna beno atuna 'i'ewena ga 'atamanaya 'iasona , ta 'itabwa ga 'isinabwa , ta muliyega manuwa simai ga 'idi newa nalinao nidi 'ediya si'abidi . ”
42013020	'Enega wate 'ieona limedi , 'igwae , “ Onasemalimali gete , mwa'adega yada giemaedana'ese be 'enega Yaubada 'ina etoloina wada mwalatoni ?
42013021	Nai gete nadigega : Waine 'ebweu pwalawa 'ana 'ebe gieseseya gidalina tuga 'i'ewena ga pwalawa sinabwana ma'iyana 'i'einisina , 'enega pwalawa maibo'ana 'iseseya . ”
42013022	Tuta nina Yesu 'itautauya Yelusalema , ga 'edaya 'aina 'asa sinabwadi be gidalidi 'ediya 'iapwesa , ga 'ediya 'ie'ie'ita ta 'iloguloguguya .
42013023	'Enega 'ebweu tai Yesu 'ienaidena , 'igwae , “ 'Inapwana , mwa'adega ? Nai 'iabe tomota pu'epu'edimo 'etoseyana siloba , aga ? ” Ga Yesu 'igwae ,
42013024	“ O nadigega , ta esi wada toowaiwai be walulugu 'awa nina gidalina 'enega . Manuna yaudi sitoo be 'aene silulugu ta siso'iyoge .
42013025	Ta 'iabe wate tonianuwa nina 'awa 'igibode , be 'omi 'atamanaya watootoolo , ta 'ali nina 'ena wa'au'aukeke , be wasisida , wagwae , ‘ 'Inapwana , 'ali 'ugigege be 'aluguwa . ’ Ta 'iabe 'inapwana nina 'imi ona 'ie'isa be 'emiya 'igwae , ‘ Mane 'enega wamai ? Nigeya yamwalamwalatonimi . ’
42013026	Be 'enega 'omi wae'isa be wagwae , ‘ 'Abo'ama lowa ma'emwao ta'e'ai , tanumanuma , ta wate 'ima 'asaya 'emaya 'ue'ie'ita . ’
42013027	Ta 'enega 'iabe 'Inapwana nina 'ieonami be 'ida gwae , ‘ Ona'ai'aila , nigeya yamwalamwalatonimi . Mane 'enega wamai ? Waila ta geya'abo waluguluguma , manuna 'omi toto'umalimi . ’
42013028	Be 'enega 'etamo 'abo Ebelaamo be Aisake be Yekobe be wate palopitao maibo'adi ma'ediyao wa'itadi Yaubada 'ina 'ebeloina 'ena simiyami ta 'omi ma imi dedoi ta ma imi esala'i'ita tuta nina 'ena 'abo 'etauluya wamiyami .
42013029	Ta sena maibo'ana 'ediyega tomota simama be 'idi 'ebemiya bobo'adi si'ewadi Yaubada 'ina 'ebeloina 'enaya .
42013030	'Enega 'abo yaisigedi gete tuga sinuganugana ma'etamo sida muliya , ta yaisigedi taudi gete tuga simulimuliya ma'etamo sida nugana . ”
42013031	Tuta gote 'ena 'aidi Palisiyao simai ga Yesu sieonena , sigwae , “ Gete tuga 'ulomanini be 'udedena , 'abona nai Elodi 'iloemwawasiyo ! ”
42013032	'Enega Yesu 'ediya 'iona , “ Watauya be bosasa nina waeona 'aene gete tuga yaluyaluwa bi'i tomota 'ediyega yaula apwesedi , ta tole'oasao yagie bobo'anedi , ta wate gibwa'i nadigega , be elaya 'igu guinuwa maibo'ana yalosaloni .
42013033	“ Ta 'abo'agu 'etamo yatautauya Yelusalema , batuwa be gibwa'i be elaya yaapwesa , be nada yamwamwawasa , manuna palopitao maibo'ama 'ima 'ebe mwawasa Yelusalema . ” 'Enega Yesu nuwana 'imwau ga Yelusalema manuna 'idedoi , 'igwae ,
42013034	“ Yelusalema ye , mwa'adega ga palopitao 'uloemwawasidi , ta wate Yaubada 'ina toepilialealeyao gulewega 'uloibweibwedi ? Tuta yauna nuwanuwagu be 'imu tomotaiyao yabwau egogonedima 'atuwa kakaleko natunao papenega 'i'aubodebodedi , ta sa'i siguitoyasegu !
42013035	'Enega Yaubada 'iabe 'ipilisineyo , ta yaeonayo 'aene geya'abo wate 'u'ita'ita limagu be 'ana laba 'imu tomotaiyao sitatagwala 'eguya be sida gwae , ‘ Tauna Yaubada 'ana esanega 'imeemai tada tupu . ’
42014001	Sabate 'ebweuna 'enaya Yesu 'itauya sabi 'e'ai Palisiyao 'idi 'inapwana 'ebweu 'ina anuwaya . Anuwa nina 'ena 'ilugulugu ta boda siduneduneye ,
42014002	manuna sena nina 'enaya 'ebweu tole'oasa 'imiyami , bwalana maibo'ana si'eloseseya .
42014003	'Enega Yesu tole'oasa nina manuna 'ienaida loina 'ana tosinasinapuyao be Palisiyao 'ediya , 'igwae , “ Mwa'adega ? Wanuwena 'aene bobo'ana 'abo tole'oasa 'asiyata Sabate 'enaya tagiebobo'ane , nai nigeya ? ”
42014004	Ga 'ina ona nina nigeya sie'ie'isa , ga muliyega Yesu tole'oasa nina nimana 'igiyaina , ga 'ana le'oasa 'igie bobo'anena . 'Enega 'ietunena ga 'itauya 'ina 'asaya .
42014005	'Enega Yesu 'iasakowasi 'ediya ga 'igwae , “ 'Abo yaisigei 'omi ma imi yobaiyao nadigega ase be bulumakau ta 'ebweuna yobai nina 'asiyata Sabate 'ena 'ibebe'u gaulaya , mwa'adega , 'ilobwenena be walisi tu'eyei ? ”
42014006	Ta taudi tuga nigeya 'ebweu wate 'idi e'isamo .
42014007	'E'ai nina solanaya Yesu tomota 'aidi 'i'itedi , 'ebemiya bobo'ana 'ena simiyatowa , 'enega 'ebweu onasemalimali 'i'ebwa'edi , 'igwae ,
42014008	“ 'Abo yaita 'ina anuwaya 'ibwauyeyo ai sagalina manuna , geya'abo toai 'atainaya 'umiyamiyatowa , manuna nai 'ebweu tai sinabwana 'eguma 'imama ,
42014009	tonisagali nina 'ieonayo be 'utatauya tupitupiya , ta 'imu 'ebemiya nina 'enaya tai auwauna nina 'ida miyatowa . Ta 'oyo 'iabe ma imu omayamaya tupiya 'uaila .
42014010	'Enega 'abo sibwauyeyo be 'ululugu 'ediya , 'ebemiya tupiya 'uesinuwe be 'ena 'umiyatowa , be 'enega tuta nina 'abo tonisagali 'imama be 'i'itayo 'iabe 'emuya 'ida ona , 'igwae , ‘ Gosiyagu , 'umiyalaga gamwagamwanaya , ’ be 'enega 'ulalaga ma imu gwausowala , ta wate ma 'amu tupu tomota matadiya .
42014011	Gete 'enega tamwalatoni 'aene yaita tauna 'igitu'eye 'etamo 'iebusi ; ta 'abo yaita tauna 'igimwa'ute 'iabe 'itutu'e . ”
42014012	'Enega Yesu Palisi nina 'ibwauyena ga 'ena 'igwae , “ 'Abo 'emasula nai 'e'ai gidalina 'uguinuwe , geya'abo gosemwao nai tasimwao nai 'imu bu'unao nai toesaesao 'ubwaubwauyedi 'e'ai nina 'enaya , manuna taudi ma'etamo sibwauyeyo sabi e'isa 'emuya .
42014013	Ta esiya 'abo 'emasula 'uguinuwe , taudi gomagomabesodi be bwalobwalogodi be tolopegoi be wate tomatakebokebo 'uda bwauyedi ,
42014014	be 'enega 'awabobo'ana 'ai'aila 'uloba , manuna gete taudi nigeya sawesawediya be 'imu oboboma nina sie'isa . Ta esi Yaubada 'enega 'amu e'isa 'uda loba , tuta nina 'abo tobobo'adi mwawasega 'igietoolodi . ”
42014015	Ga ni'atu ma'enao si'e'ai ta 'ebweuna 'ediyega ona gete 'inonona ga Yesu 'ieonena , 'igwae , “ O nadigega ! 'Abo yaisigedi silulugu Yaubada 'ina 'ebeloina 'enaya be si'a'a , sida gwausowala sinabwana . ”
42014016	'Enega Yesu tai nina 'ina ona 'ie'isena , 'igwae , “ 'Ebweu tai 'emasula sinabwana 'iguinuwena ga tomotai yaudi 'ibwauyedi .
42014017	Ta ni'atu masula 'igibubuna ga 'ina 'ali'ei 'ietunena tomotai nidi 'ediya ga 'ieonedi , ‘ Ni'atu masula sigibubuna , 'enega wamai be tatatauya be 'e'ai nina wada 'ai . ’
42014018	“ Ta maibo'adi geya nuwadi , 'enega mali ona be mali ona si'ebwa'ena . 'Ebweuna 'igwae , ‘ Ni'atu tanowa auwauna yagimwanena , 'enega nai yatatauya be yayausi . Ta kagutoki sinabwana , nai geya'abo yaweewa . ’
42014019	Ta 'ebweuna wate 'igwae , ‘ Kagutoki sinabwana , nai 'abo'agu wate geya'abo yaweewa , manuna bulumakau sanau ta wate 'ebe gesowa nima ni'atu yagimwanedi , 'enega yatautauya be 'aene yada eguinuwaedi , be yada epaisewa toodi . ’
42014020	Ta wate 'ebweu 'igwae , ‘ 'Abo'agu auwaugu yaai , 'enega nai geya'abo yaweewai . ’
42014021	“ 'Enega 'ali'ei nina 'iila ga 'ina 'inapwana 'enaya 'isimana , 'igwae , ‘ Maibo'adi geya nuwadi . ’ Ga tonianuwa nina 'igamwasowala , 'enega 'ina 'ali'ei nina 'ena 'iona , ‘ 'Utauya manini 'asa sinabwana 'edanao maibo'adi 'ediya be 'eguma 'eisa tomotai 'ulobadi , 'anabwa'ayoi nanaewadi nai nenetadi nai matakebokebodi nai bwalobwalogodi , tuga maibo'adi 'u'au'ewedima be sida 'a . ’
42014022	“ Ga 'ali'ei nina 'iguinuwa nadigega , ta muliyega 'imai ga 'iona , ‘ Ni'atu tomota nidi yabwauyedima ta esi 'imu anuwa nina nigeya siloeloemaa . ’
42014023	'Enega 'inapwana nina wate 'igwae , ‘ 'Eda maibo'adi 'ediya 'uda tauya be tomotai 'ueonadi be simama , be 'enega 'igu anuwa sida loemaa .
42014024	Ta esi tomotai nidi yagimi bwauyedi geya'abo 'ebweu 'ediyega 'agu masula 'ilotolotoo . ’ ”
42014025	Ta ni'atu pwalu sinabwadi ma'enao sitautauya , ga 'enega Yesu 'isanaila ga boda nidi 'ieonedi ,
42014026	“ Yaita 'abo nuwanuwana be 'imuliyegu , nugana 'ida yala'ai'ailigu ta tamana be sinana be mwanena be natunao be tasinao be nuunao ta wate tauna tuga manuna 'ida guitoyasedi . Ta 'eguma nigeya , tauna nigeya 'agu tomuliya .
42014027	Ta 'abo yaita yawasina nigeya 'itagwatagwalei be 'imwamwawasa kelose 'enaya nadigega 'abo'agu , tauna nigeya sawesawenaya be 'imuliyegu .
42014028	Nadigega tuga 'abo yaita nuwanuwana be anuwa sinabwana 'i'abi , nugana yage maibo'adi 'ida gibubudi 'abi nina manuna ,
42014029	'abona nai 'ola namo 'ietoolodi be geya'abo anuwa maibo'ana 'ilosalosaloni . Gete 'enega 'iabe tomota si'ita be tai nina situyeye
42014030	be sida gwae , ‘ Tai gete 'atuwa waiwaina ga 'ola 'ietoolodi ta nigeya anuwa nina maibo'ana 'i'abi'abi . ’
42014031	Ta wate 'eguma 'ebweu kini ni'atu ma ina tolosaiyao teni tausani sitautauya sabi losaiya wate mali kini ma ina bodao tuweniti tausani 'adi yau 'ediya , mwa'adega kini nina 'iabe 'inuwanuwa'esa ? Nai nugana 'ida miyatowa ta 'ida nuwanuwa be 'aene sawesawediya siewaiwai 'adi talauwalao nidi 'ediya , nai nigeya ?
42014032	Ta 'eguma nigeya , 'ina toepilialealeyao nidi 'ietuetunedi be sipilipili bodedi , 'abo mali kini nina ma ina boda 'etamo 'edasolaya simiyami , be 'enega ma'ediyao sida eonaona nuwasiwalowa manuna . ”
42014033	'Enega Yesu 'ina emataluwa 'ilosalonina , ga 'ediya 'igwae , “ Gete nadigega wate 'agu muliya 'ana 'eda . 'Eguma yaita 'oyo nuwanuwayo be 'umuliyegu , nugana 'imu 'ebeloina maibo'ana 'uda pilisinedi .
42014034	“ Ola yage bobo'ana . Ta 'eguma 'ina waiwai 'igugumwala , nigeya sawesawenaya be 'ibobo'ana limana .
42014035	Nigeya wate 'ilobwelobwene be bwa'a 'igiebobo'ane , ta esi tada guitoyase namo . “ 'Eguma matenami ona gete wada nono . ”
42015001	'Ebweu tuta takisi 'ana to'ewao ta wate 'aidi toto'umalidi simai Yesu sabi enonoena .
42015002	'Enega Palisiyao be loina 'ana toe'itao silomugi , sigwae , “ Tai gete toto'umalidi 'iegosigosiyanedi ta wate ma'enao si'e'ai . ”
42015003	'Enega 'idi ona nina Yesu 'ie'isena onasemalimaliyega , 'igwae ,
42015004	“ Mwa'adega 'abo 'ebweu 'emiyega 'ina sipi 'adi yau analedi , ta 'ebweuna 'ikwakwani , sawesawenaya be nainiti naini nidi mitawaya 'iebesinedi be sipi nina loseloseyena 'ida 'ebese 'ana laba 'iloba .
42015005	Ta 'abo 'ilobai 'iabe ma ina gwausowala 'aalanaya 'isa'ui be 'iila 'asaya ,
42015006	be 'enega gosenao 'ibwau egogonedi be 'ieonadi , 'igwae , ‘ Sipi nina loseloseyena ni'atu yalobena , 'enega manuna tada egwausowala . ’
42015007	'Enega nadigega wate 'abo 'ebweu toto'umalina 'inuwa'ebuni , me galewa manuna sida gwausowala sinabwana , ta esi tobobo'adi site nainiti naini nidi manudi 'idi gwausowala tupwana namo .
42015008	Nadigega 'abo wate waine nina 'ina kina 'adi yau sanau ta 'ebweuna 'iloseye , 'enega to'ase 'ida guinuwe be kina nina 'iloba ? Nai mayale 'iloe'abi be anuwa maibo'ana 'isiyayoni be 'i'ebese 'ai'aila 'ana laba 'iloba .
42015009	Ta 'abo 'ilobai gosenao 'ibwau egogonedima be 'ediya 'igwae , ‘ 'Igu kina nina yaloseyenaya ni'atu yalobena , 'enega manuna tada egwausowala . ’
42015010	Nadigega wate 'abo 'ebweu toto'umalina 'inuwa'ebuni , 'iabe Yaubada 'ina aniloseyao manuna sigwausowala sinabwana . ”
42015011	Ta Yesu wate 'iona semalimaliyedi , 'igwae , “ 'Ebweu 'inapwana natunao me'olotodi 'eluwa ma'enao simiyami ,
42015012	ga megwamana tamana 'ieonena , 'igwae , ‘ Tamagu , nuwanuwagu be gete tuga 'agu egueguyai 'uda 'ebwa'egu . ’ 'Enega 'inapwana nina gwegwe maibo'ana 'ieguyaiyena natunao nidi 'ediya .
42015013	'Enega 'asiyata 'aina sigumwala ga megwamana nina 'ina gwegwe 'iegimwaneyedi , ga 'ana e'isa mani 'i'ewena , 'enega sena nina 'ipilisinena , ga sena 'edasolaya 'itauya ga nada gwausowala besobesoega 'ina mani 'iloegumwalina .
42015014	“ Ta ni'atu 'ina mani maibo'ana 'igumwala ga kakaena 'imiyami , ga tuta gote 'enaya botana sinabwana sena nina 'ena 'iapwesa .
42015015	'Enega tai nina 'ina paisewa 'i'ebesa ga 'ebweu 'asa 'ana 'inapwana 'ilobena , ga 'ietunena be 'ina baweyao 'i'ita'i'isidi .
42015016	Ta tai nina nuwanuwana be bawe 'adi masulega 'ida 'a , manuna nigeya 'ana masulamo .
42015017	Tuta gote 'enaya nuwana 'isabwalena , ga taunamo 'ena 'igwae , ‘ Ona'ai'aila , tamagu 'ina topaisewao ma 'adi masula sinabwana , ta 'abo'agu bada sa'i botana 'iunuunugu .
42015018	'Enega yatoolo be yatatauya tamagu 'ena be 'ena yada gwae , “ Tamagu , ni'atu yato'umalina Yaubada 'enaya ta wate 'oyo 'emuya .
42015019	'Enega nigeya 'ilobwelobwenegu be 'uda 'awanatunegu , ta esi 'uda eesegu 'imu 'ali'ei 'atuwa . ” ’
42015020	“ Gete nadigega 'inuwanuwa'esa , ga 'enega 'itoolo ga tamana manuna 'itauya , ga 'edasolega tamana 'i'itenama 'imeema ga ma ina 'atenuwa'ole'ole 'ipili 'enaya ga 'iatubwalina ga ma'iyana siededoi .
42015021	“ 'Enega natunana tamana 'ieonena , 'igwae , ‘ Tamagu , ni'atu yato'umalina Yaubada 'enaya ta wate 'oyo 'emuya , 'enega nigeya 'ilobwelobwenegu be 'u'awa natunegu . ’
42015022	Ta esi tamanana 'ina 'ali'eiyao 'ibwauyedi ga 'ediya 'igwae , ‘ Walomanini be 'oama bobo'ai'ailina wame'e be natugu wae'ote , ta wate nimapasapasa wame'e be nimanaya wasa'u , ta wate 'aelawa 'aenaya wasa'u ,
42015023	be muliyega watatauya be bulumakau mwaneyauna ta momonanina waununama be masula sinabwana taguinuwe , be 'enega ma ida gwausowala tauna ma'edai tada 'emasula .
42015024	Manuna natugu gete lowa 'imwawasaya , ta batuwa mayawasina taloba limena . ’ 'Enega sie'ale be silosagali ma idi gwausowala .
42015025	“ Ta sa'i natuna mesinabwana 'etamo bagulaya 'ipaipaisewa , ta tuta nina 'asa selabenaya 'ilogelogedo , wali be lausa 'inonodi .
42015026	'Enega 'ebweu 'idi 'ali'ei 'ibwauyena ga 'ienaidena , 'igwae , ‘ To'ase 'alena 'enega siegwaegwausowala ? ’
42015027	Ta 'ali'ei nina 'igwae , ‘ Tasiyo ni'atu 'iilama ga tamayo bulumakau mwaneyauna ta momonanina 'iununa ga ma'emai 'aegwaegwausowala , manuna natunana ma ina bobo'ana 'iloba limena . ’
42015028	Ona gete 'inonona ga 'igamwasowala sinabwana , 'enega geya nuwana be anuwaya 'ilulugu . “ 'Enega tamana 'iapwesa ga natunana mesinabwana 'ieonena 'aene ma'iyana sida lugu anuwaya .
42015029	Ta esi tai nina 'iguitoyasa , manuna 'igamwasowala sinabwana , 'enega tamana 'ena 'igwae , ‘ Tamagu , 'eisa yakwala 'ediya ni'atu manuyo yapaipaisewa ga 'imu eyowanao maibo'adi yaguinuwedi , ta nigeya 'ebweu tuta 'uda obobomegu . Nigeya 'ebweu wate yobai 'u'ebwa'ebwa'egu be magosegwao 'ada gimasula be 'ada egwausowala . Nigeya 'ai'aila !
42015030	Ta natumuna gete 'imu gwegwe maibo'ana 'imudalidi tosogala 'ediya , ta to'ase manuna 'uobobomena , ga bulumakau mwaneyauna ta momonanina 'uununa manuna ? ’
42015031	“ Ta 'enega 'inapwana nina natuna 'ena 'igwae , ‘ Natugu , 'uda mwalatoni 'aene 'oyo tuta maibo'ana selabeguya 'umiyami , ga to'ase nadigega 'igu 'ebeloinao , maibo'ana nimamuya simiyami ,
42015032	ta esi tasiyo gete 'imwawasaya , ta gete tuga mayawasina taloba limena , 'enega 'ilobweneda be batuwa ma'edai tada egwausowala . ’ Tetela gete 'enega Yesu Palisiyao be loina 'ana toe'itao 'iona semalimaliyedi .
42016001	Yesu wate onasemalimali 'ebweuna 'ina tononoyao 'i'ebwa'edi , 'igwae , “ Toesaesa 'ebweuna ma ina to'ita'i'ita 'ina gwegweyao manudi ma'iyana simiyami . Ga 'ebweu tuta 'ena 'aina tomota ale sime'ena 'inapwana nina 'enaya , sigwae , ‘ 'Inapwana , 'imu to'ita'i'ita nina 'imu gwegweyao 'ediyega 'iguiguinuwa besobeso . ’
42016002	'Enega toesaesa nina 'ina to'ita'i'ita 'ibwauyenama ga 'ieonena , 'igwae , ‘ 'Aina simana to'umalina manuyo yanonona , 'enega gete tuga 'igu gwegwe 'adi pwepwaiyao 'u'ebwaya limagu ta 'eguyega 'uda apwesa . ’
42016003	“ 'Enega to'ita'i'ita nina 'inuwanuwa , 'igwae , ‘ Mwa'adega batu yaguinuwa'esa , manuna ni'atu 'igu 'inapwana 'ie'idi'idiyegu ? Manuna nigeya kapekapeyana be yababagula , ta wate omayamaya 'abo yatautauya tomota 'ediya be masula manuna yaesidasida . ’
42016004	'Inuwanuwa ga 'ebweu 'eda 'inuwalobena , 'igwae , ‘ O , gete nadigega yaguinuwa'esa be 'enega gosegwao yaudi yalobadi , 'abo paisewa gete 'enega yaapwesa . ’
42016005	'Enega to'ita'i'ita nina tolowagao maibo'adi 'ibwauyedi , ga 'ebweuna 'ebweuna 'ediya 'ienaida . Gimitai 'ena 'igwae , ‘ 'Eisa 'imu lowaga bada ? ’
42016006	Ta 'iona , ‘ Bunama 'adi yau analedi yalowagedi . ’ 'Enega to'ita'i'ita nina 'igwae , ‘ Pwepwai gete 'ena 'imu lowaga nina 'u'etoladi be pipiti namo 'usa'u . ’
42016007	Ga 'ebweu wate 'ilugu ga 'ienaidena , 'igwae , ‘ Ta 'oyo 'eisa 'imu lowaga ? ’ Ta 'igwae , ‘ Masula 'adi yau analedi yalowagedi . ’ 'Enega tauna wate 'igwae , ‘ Pwepwai gete 'ena 'imu lowaga nina 'u'etoladi be eiti namo 'usa'u . ’ Ta maibo'adi nadigega 'idi lowagao sisa'u mwa'utedi .
42016008	“ 'Enega 'ina 'inapwana nina 'ina guinuwa gete alena 'inonona , ga 'itupuna , 'ina sinasinapu manuna . Onasemalimali gete 'enega 'ie'ita 'ai'aila 'aene , me bale'u siewaiwai 'idi esaesa 'ana guinuwa manuna , ta Yaubada 'ina bodao 'idi paisewao maedana manuna nigeya siewaiwai . ”
42016009	'Enega Yesu wate 'ieonedi , “ Bale'u esaesanao to'umalidi , ta 'abo esaesa nidi 'ediyega gosemiyao waobobomedi ma'etamo taudi siaesotami 'ebemiya ataya 'enaya , tuta nina esaesa nidi sigugumwala .
42016010	“ Manuna 'eguma yaita yage gidalina 'ena 'iematamatana wate yage sinabwadi 'ediya 'iematamatana . Ta 'abo gidalidi 'ediya 'ikabo wate yage sinabwadi 'ediya 'ikabo .
42016011	'Enega 'omi wate 'abo nigeya bale'u esaesanao manudi waguiguinuwa 'ai'aila , 'iabe Yaubada geya'abo wate esaesa 'ai'aila 'i'ebwa'ebwa'emi .
42016012	Ta 'abo wate gosemiyao 'idi esaesa manudi nigeya waguiguinuwa 'ai'aila , geya'abo wate Yaubada 'imi esaesa nina 'i'ebwa'ebwa'emi .
42016013	“ 'Enega toguinuwa nigeya sawesawenaya be 'ietopaisewa 'ena'iyao 'eluwa 'ediya , ta 'ebweuna 'ida guitoyasei ta esi 'ebweuna namo manuna 'ida paisewa , be 'enega 'ebweuna 'i'awa bobo'ane ta 'ebweuna 'i'awa to'umaliye . 'Enega nigeya sawesawenaya be Yaubada 'ina guinuwa be esaesa bale'u tagiluwedi . ”
42016014	Tuta nina Palisiyao ona nina sinonona ga Yesu situyeyena , manuna taudi mani nuwanuwadi sinabwana .
42016015	'Enega Yesu Palisiyao nidi 'ediya 'igwae , “ 'Omi wanuwena 'aene 'imi bubuna bobo'ana tomota matadiya , ta esi to'umalina maibo'ana 'atemiya Yaubada 'imwalamwalatonidi , manuna yage nidi tomota nuwadi si'ewedi , Yaubada 'enaya yage besobeso .
42016016	Ta ona'ai'aila , Mosese be palopitao 'idi loinao 'emiya simiyami 'ana laba Yoni togiebapitaiso 'imai , ta tuta gote 'enega ga batuwa tetela bobo'ana Yaubada 'ina loina manuna 'etamo 'asimasimanedi , ta 'ebeloina nina manuna tomota yaudi ma idi waiwai sitootoo ta silugulugu .
42016017	Galewa be bale'u 'idi sawala kapekapeyana , ta Mosese 'ina loinao 'anabwa'ayoi gidala sedaidi , geya'abo sa'i sigumwagumwala . ”
42016018	Ta Yesu wate 'ediya 'igwae , “ 'Abo yaita tai mwanena 'isa'ile be 'iaibala mali waine 'ena , tauna ni'atu 'iloelata . Ta wate 'eguma waine sa'isa'ilina 'iai limana mali tai 'ena , tai nina tauna wate ni'atu 'iloelata . ”
42016019	Ta Yesu wate 'ieonedi , 'igwae , “ 'Ebweu tuta 'ena toesaesa 'ebweuna ta Lasalo simiyami . Toesaesa nina 'ana 'oamao bobo'ai'ailidi ta wate 'ana masulao maibo'adi bobo'adi , 'enega 'asiyata 'ebweuna 'ebweuna 'ediya ma ina gwausowala .
42016020	Ta Lasalo gomagomabesona ta lobonubonuna , 'enega Lasalo nina toesaesa 'ina anuwa mata'awaninaya 'imiyami ,
42016021	be toesaesa nina 'ana masula mugumugunega tupwana 'ida loepa'ala . Ta Lasalo nina tuta yauna bonunao kedewa siloyamoyamosidi .
42016022	Ga tuta nina Lasalo 'imwawasa aniloseyao si'au'ewena ga Ebelaamo selabenaya sisa'una topalupaludi 'idi senaya . 'Enega muliyega wate toesaesa nina 'imwawasa ga sisa'u 'ali'aliyena ,
42016023	ta muliyega ma ina 'elouya sinabwana tomwawasa 'idi sena 'enega 'i'itatu'e ga Lasalo 'i'itena Ebelaamo ma'iyana simiyami .
42016024	'Enega 'ibwautoila ga 'igwae , ‘ Tamagu ye ! 'Uda 'atenuwa 'ole'oleyegu be Lasalo 'uda etunenama be bwasi gonitu nimanega meyagu 'ida giegonitu , manuna gete tuga ya'elo'elouya sinabwana kaiwe sabelulu 'enaya . ’
42016025	“ Ta Ebelaamo 'ieonena , 'igwae , ‘ Natugu , 'uda mwalatoni 'aene lowa yawasiyo maibo'ana gwausowala daisinamo , ta esi Lasalo nigeya 'ebweu 'ebe gwausowala 'ilobaloba . 'Enega gete tuga tauna ma ina gwausowala , ta 'oyo 'u'elo'elouya .
42016026	Ta wate 'uda mwalatoni 'aene gamwagamwanidaya sa'ala sinabwana 'imiyami ga 'enega 'iweyalida , 'enega nigeya sawesawemaya be gete 'enega 'aabalawa 'emiya . 'Omi wate , nigeya sawesawemiya be waabalama 'emaya . ’
42016027	“ Ta toesaesa nina 'igwae , ‘ O bobo'ana , ta nate namo nuwanuwagu be Lasalo 'uda etune 'igu bodao 'ediya ,
42016028	be tasigwao site nima 'ida emataluwedi , 'abona nai taudi wate simama 'elouya 'ina sena gete 'enaya . ’
42016029	'Enega Ebelaamo tai nina 'ieonena , 'igwae , ‘ Ni'atu tasimwao nidi 'adi toemataluwa simiyami , taudi nate Mosese be palopitao 'idi ona nidi Buki Tabu 'enaya . Ona gete solanaya sawesawenaya be tasimwao nidi sida enono'ai'aila . ’
42016030	Ta esi toesaesa nina 'iona , ‘ Tamagu , natei nigeya sawesawenaya . Ta 'abo yaita mwawasega 'itoolo limana be 'itatauya 'ediya , be tauna si'itai , 'enega sida nuwa'ebuni 'ai'aila . ’
42016031	Ta Ebelaamo wate 'igwae , ‘ 'Eguma Mosese be palopitao 'idi ona nigeya siemiemisedi , geya'abo sa'i 'ebweu wate yaita siemiemise , 'anabwa'ayoi 'abo 'ebweu tomwawasa 'itoolo limana be 'itatauya 'ediya . ’
42017001	'Enega Yesu 'ina tononoyao 'ieonedi , 'igwae , “ Tomota 'aidi 'iabe 'ebetoo yaudi siguinuwedi 'emiya be 'aene sida giebe'uyemi , ta 'abo yaisigedi taudi 'ebe toona nidi siguinuwedi nuwa'ole'oledi sa'i !
42017002	'Enega 'abo yaita togiebe'u nina , 'ilobwenena be gulewa sinabwana sida losipwa 'otonaya be ni'u gaigaiya sida ulamwa'ute be 'enega geya'abo gogama simulimuliye .
42017003	“ 'Enega wada 'ita'i'isimi , be 'abo tasiyo 'emuya 'iguinuwa to'umalina , 'utoo be ma'iyayo wada giepaepalu , be 'abo ni'atu ma ina nuwa bobo'ana 'uda nuwatau .
42017004	Ta 'abo tasimuna 'asiyata 'ebweuna 'enaya be masebeni 'iguinuwa to'umalina 'emuya , be tuta 'ebweuna 'ebweuna 'enaya 'isidasida 'emuya sabi nuwatauna , 'ilobweneyo be maibo'ana 'uda nuwataudi . ”
42017005	'Enega Yesu 'ana tosimanao nidi sieonena , sigwae , “ 'Ima emisa 'uda giewaiwaiye . ”
42017006	Ta 'inapwana nina 'igwae , “ 'Eguma 'imi emisa 'ana waiwai nadigega beno atuna , sawesawemiya be kaiwe gete sinabwana 'ena wada ona be wagwae , ‘ 'Uetodabuyo be olaya tauyo 'uasoyo , ’ 'imi ona nina 'iematamatane . ”
42017007	Ta wate 'ediya 'igwae , “ 'Abo 'ebweu yaita 'oyo ma imu 'ali'ei , tauna bwa'a 'ana totai nai yobai 'ana to'ita'i'ita , ta tuta nina 'abo 'ali'ei nina paisewega 'iapwesama , nigeya sawesawenaya be 'uloina 'aene tauna 'igimi'ai ,
42017008	ta esi 'uda gwae , ‘ 'Agu masula 'ugibubu be 'u'ita'i'isigu ta ya'a'a , be 'enega 'oyo muliyega 'u'a'ai ta 'ununuma . ’
42017009	'Enega 'ali'ei nina 'ina paisewa manuna 'ana lokagutoki nigeya 'ida lobena 'ina 'inapwana 'enega , manuna tauna tuga 'ina paisewa .
42017010	Ta 'omi wate nadigega , 'abo tuta nina yage maibo'ana waguinuwedi , to'ase nadigega yaemataluwemi , wada gwae , ‘ O , 'abo'ama toguinuwa tuga , 'enega to'ase nadigega 'ama emataluwa ga nadigega 'aguinuwena , nate esi 'ama lobwene 'ai'aila . ’
42017011	Ta Yesu ni'atu Yelusalema manuna 'itautauya ta Samelia be Galili gamwagamwanidiya 'ilogelogedo .
42017012	Ga 'ebweu 'asa 'enaya 'imai ga tolepelo site sanau 'ilobedi , 'enega 'ina 'eda 'enega siasi'i ,
42017013	ta sibwaubwau 'enadi sinabwana 'enega , sigwae . “ 'Inapwana Yesu , 'uda 'atenuwa 'ole'oleyema . ”
42017014	'Enega 'isanaila ga 'ieonedi , “ Watatauya be totaliyao 'ediya wada e'itaemi . ” Ta ni'atu sitautauya 'edaya ga 'adi lepelo 'igumwala ,
42017015	ta 'ebweuna tai 'ediyega tauna goma Sameliana 'i'itena 'aene ni'atu 'ibobo'ana , 'enega 'iila limana ga 'enana sinabwanega Yaubada 'itupuna ,
42017016	ga Yesu 'aenaya 'ibe'u sanamwa'uta ga 'ena 'ilokagutoki .
42017017	'Enega Yesu tai nina 'ieonena , “ Ni'a wate sanau yagie bobo'anemi , ta mwa'o site naini nidi ?
42017018	Mwa'adega nigeya siilailama be Yaubada 'ena silokalokagutoki ? Ta 'oyo to'u'umala nigeya Yudia 'enega , ta 'umai sabi lokagutoki .
42017019	'Enega 'imu emisega 'etoseyana 'ulobena . Bobo'ana , 'utoolo be 'utatauya . ”
42017020	Palisiyao 'aidi simai ga Yesu sienaidena to tuta nadigega 'ena Yaubada 'ina loina 'ida apwesama . 'Enega Yesu 'idi enaida 'ie'isena gete nadigega , 'igwae , “ Nigeya sawesawenaya be tomota matadiyega Yaubada 'ina loina 'imeema si'ita .
42017021	Ta wate nigeya sawesawediya be sida gwae , ‘ Wa'ita gete ’ , nai ‘ Gote ’ , manuna ni'atu Yaubada 'ina loina 'emiya 'imiyami . ”
42017022	'Enega 'ina tononoyao 'ieonedi , 'igwae , “ Ma'etamo yapilisinemi , be muliguyega nuwanuwami sinabwana be 'abo'agu Tomota Natuna ma'emi tada miyami 'asiyata 'ebweuna namo manuna , ta esi geya'abo wa'ita'itagu .
42017023	Ta 'abo tomota sigwae , ‘ Keliso gote ’ , nai ‘ Gete ’ , geya'abo wamulimuliyedi .
42017024	Manuna tuta nina 'abo yamamai , galewa 'ana 'ita 'atuwa maedana daisina , nadigega namala sinabwana 'ina giweyala 'ana 'ita .
42017025	“ Ta muliyega be yage nidi siapwesa , nugana 'epata getedi sida guitoyasegu , be 'ediyega 'elouya yada lobadi .
42017026	“ 'Igu mai limana 'ana tuta Noa 'ina tuta nadigega .
42017027	Manuna Noa 'ina tutaya tomota si'e'ai ta sinumanuma ta wate me'olotodi be mewainedi siaiai ga 'ana laba Noa 'ina wagaya 'igelu ga muluwa 'iapwesa ga 'enega tomota maibo'adi 'ipe'udi , ta 'abo'agu Tomota Natuna 'igu ila limanama nadigega .
42017028	“ Ta wate 'iabe Loti 'ina tuta nadigega , tuta nina tomota maibo'adi si'e'ai ta sinumanuma , ta wate sigimwagimwane be siegiegimwane , ta wate sibagubagula ta si'abi'abi anuwa ,
42017029	ga 'ana laba Loti Sodoma 'ipilisinena , 'enega kaiwe sabelulu be gulewa yaiyaidi galewega sisaguma nadigega 'usana , ga tomota maibo'adi 'iloemwawasidi .
42017030	“ Yage nidi siapwesa 'ediya , 'iabe wate nadigega tomota 'ediya sida apwesa'esa , 'abo tuta nina 'abo'agu Tomota Natuna yaila limanama .
42017031	“ Ta 'asiyata nina 'ena 'eguma yaita bwaimaya 'imiyami , geya'abo wate anuwaya 'ilugulugu be 'aene 'ida logwegwe . Nai 'abo yaita bagulaya 'ipaipaisewa geya'abo wate 'asa manuna 'ipilipili .
42017032	“ Ta esi wada nuwa'i'isi to'ase nadigega 'iapwesa Loti mwanena 'enaya .
42017033	“ Manuna 'abo yaita tauna yawasina manuna 'ietapewa , 'iabe yawasina nina 'iloseye ; ta 'abo yaita yawasina 'itatagwala be 'iloseye , ma'etamo 'ida lobalima .
42017034	“ Ta yaeona 'ai'ailimi 'aene boiboi nina gote 'ena tai 'eluwa 'ebe'eno 'ebweuna 'ena si'e'eno , be 'ebweuna ya'au'ewa ta 'ebweuna 'imiyami .
42017035	Wate nadigega iine 'eluwa si'eta'etagowa , 'ebweu ya'au'ewa ta 'ebweuna 'imiyami . ”
42017037	'Enega 'ina tononoyao nidi sienaidena , sigwae , “ 'Inapwana , mwa'o ? ” Ga Yesu 'ieonedi , “ Mane 'ena kokowa 'imiyami nate 'ena kaokao sida egogonama . ”
42018001	'Enega 'ebweu ona semalimali Yesu 'i'ebwa'edi be 'aene geya'abo sidasida 'enega sineeneta .
42018002	Gete nadigega 'igwae , “ 'Ebweu 'asa 'enaya toloina 'ebweu sinabwana 'imiyami , tauna Yaubada nigeya 'ida matautena ta wate tomota nigeya 'ida 'amayabedi .
42018003	Ta sena nina 'enaya wate 'ebweu kwabula 'imiyami , 'enega tuta yauyauna kwabula nina 'iapweapwesa toloina nina 'ena ta 'isidasida 'ana lema manuna , 'igwae , ‘ 'Inapwana , 'agu talauwala 'enega 'uda 'etoseyegu . ’
42018004	“ Tuta 'ebweuna 'ebweuna nadigega 'ina guinuwa , ta toloina nina geya nuwana be 'ileme . Ga 'ebweu tuta 'enaya toloina nina 'ie'oata'oata , 'enega taunamo 'ena 'igwae , ‘ Tuwa tuga Yaubada nigeya yamatamataute ta wate tomota nigeya yada 'amayabedi ,
42018005	ta esi kwabula gete 'ina mai limalimana 'eguya manuna yada leme 'ana talauwala 'enega , 'abona nai wate 'agu 'oata'oata 'isa'u . ’ ”
42018006	'Enega Yesu wate 'ieonedi , 'igwae , “ 'Inapwana gete 'ina ona manuna wada nuwanuwa . Ona'ai'aila tauna tai to'umalina ta esi kwabula 'ilemena .
42018007	Wate nadigega Yaubada 'iabe 'ina tomotaiyao esiesinuwadi 'ilemedi tuta nina 'abo si'awa'awanoi limalimana 'enaya , 'asiyata be boiboi 'ediya ,
42018008	ta 'ina lema nina palupaluna tuga 'ida guinuwe 'ediya . “ Ta mwa'adega 'omi wanuwena 'abo tuta nina 'abo'agu Tomota Natuna yailama bale'u gete 'ena , 'eisa tomota ma idi emisa yalobadi sitoolo pa'ala ? ”
42018009	Tomota 'aidi sinuwena 'aene taudi palupaludi ta mali tomota nigeya , 'enega Yesu 'iona semalimaliyedi gete nadigega ,
42018010	'igwae , “ 'Ebweu tuta 'enaya tomota siteluwa silugu Anuwa Tabu 'ena sabi sidasida Yaubada 'enaya . 'Ebweuna Palisi ta 'ebweuna takisi 'ana to'ewa .
42018011	'Enega Palisi nina 'itoolo ga 'isidasida , 'igwae , ‘ Yaubada ye , yalokagutoki 'emuya manuna 'abo'agu nigeya nadigega gosegwao 'idi bubuna , manuna taudi to'ipwala diidiga be kabokabodi be loeloelatadi , ta wate 'abo'agu nigeya nadigega takisi 'ana to'ewa gote ,
42018012	manuna wiki 'ebweuna 'ebweuna 'asiyata 'eluwa 'ediya 'e'ai 'enega yaedidigula , ta wate 'igu gwegweyao maibo'ana 'enega tupwa ya'ebwa'ebwaya daite 'emuya . ’
42018013	“ Ta esi takisi 'ana to'ewa nina ma'alenega 'itoolo ga ma ina omayamaya lumalumana 'itutuna , ta 'ikopu sanamwa'uta ga 'isidasida , 'igwae , ‘ Yaubada ye , ni'atu 'umwalatonigu 'aene 'abo'agu toto'umaligu , 'enega 'uda 'atenuwa 'ole'oleyegu ! ’
42018014	'Enega Yesu wate 'ediya 'igwae , “ Ona'ai'aila , tai gete 'ina sidasida nina manuna 'ana 'awabobo'ana 'ilobena Yaubada 'enega , ta esi Palisi nina nigeya . Manuna 'abo yaita tauna 'igitu'eye 'iabe sida gimwa'ute , ta 'abo yaita tauna 'igimwa'ute sida gitu'eye . ”
42018015	'Aina tomota natudiyao gidalidi sime'edi be 'aene Yesu 'ida gitoodi , ta 'ina tononoyao tomotai nidi si'itedi ga si'etobodedi .
42018016	Ta Yesu 'ibwau egogonedi ga 'igwae , “ Geya'abo gogama wa'eto'etobodedi ta esi wada tagwaledi be 'eguya sida mai . Manuna gogama getedi nadigega Yaubada 'ina 'ebeloina 'ilobwene 'ai'ailidi .
42018017	Manuna 'abo yaisigedi taudi geya'abo gogama getedi nadigega 'idi emisa , geya'abo sa'i Yaubada 'ina 'ebeloina 'ena silugulugu . ”
42018018	Me Yudia 'idi toanugana 'ebweu 'imai ga Yesu 'ienaidena , 'igwae , “ 'Inapwana , yamwalamwalatoni 'aene 'oyo toe'ita bobo'ana , 'enega to'ase yada guinuwe be 'enega yawasigu ataya yada loba ? ”
42018019	Ga Yesu tai nina 'ieonena , “ Mwa'adega ga 'enega 'u'awa bobo'anegu ? Manuna nigeya 'ebweu yaita bobo'ana , nate namo Yaubada .
42018020	Ta Yaubada 'ina loinao ni'atu 'umwalamwalatonidi , nate 'aene : Geya'abo loelata , Geya'abo loemwawasa , Geya'abo 'ipwala , Geya'abo simana kabokabo , Ta wate tamayo be sinayo 'uda 'amayabedi . ”
42018021	Ga tai nina 'igwae , “ 'Igu tuta gwamega ga batuwa loina nidi getedi yamuliya 'ai'ailedi . ”
42018022	'Ina ona gete nadigega Yesu 'inonona , 'enega 'igwae , “ 'Ebweuna yage namo 'ilogegesemu , nate 'aene 'imu gwegweyao maibo'ana 'uda egimwaneyedi be 'adi maisa togomabeso 'ediya 'ueguyaiyedi , ta 'enega 'umamai be 'umuliyegu be 'enega ma'etamo 'imu esaesa galewaya 'uda loba . ”
42018023	Ona gete tai nina 'inonona ta 'ina esaesa sinabwana 'iegagalena , 'enega nuwana 'imwau 'ai'aila .
42018024	Ta 'ina nuwamwau nina ni'atu Yesu 'imwalatonina , 'enega tomota 'ediya 'igwae , “ 'Abo yaisigedi taudi ma idi esaesa sinabwana 'idi lugu Yaubada 'ina 'ebeloina 'enaya mwau wawasae .
42018025	Ona'ai'aila , kameli tauna yobai sinabwana , 'enega tupwana mwauna be siyaluma 'ana lobwalena 'enega 'ilulugu , ta esi toesaesao 'idi lugu Yaubada 'ina 'ebeloina 'enaya mwau wawasae . ”
42018026	Boda nidi Yesu ma'enao simiyami ona nina sinonona , ga sienaidena , sigwae , “ 'Abo gete nadigega , yaita sana sawesawenaya be 'ebe gwausowala 'iloba ? ”
42018027	'Enega 'ediya 'igwae , “ To'ase tomota 'ediya nigeya kapekapeyana , Yaubada 'ena yage nidi kapekapeyadi . ”
42018028	'Enega Pita Yesu 'ieonena , “ 'Inapwana , ta 'abo'ama mwa'adega ? Manuna ni'atu 'ima 'asao 'apilisinedi ga 'amuliyemu . ”
42018029	Ta Yesu maibo'adi 'ieonedi , 'igwae , “ Yasimana palupalu 'emiya , 'abo yaisigedi 'omi 'imi 'asa nai mwanemiyao nai tasimiyao nai tamamiyao nai sinamiyao nai natumiyao wapilisinedi be Yaubada 'ina loina 'ena watagwalemi ,
42018030	tuta gete 'ena e'isa sinabwana waloba , ta wate tuta 'imeemai 'enaya yawasimi ataya wa'ewa . ”
42018031	Yesu site tuwelo nidi 'ibwau egogonedi ga 'iailedi ma'alenaya ga 'ieonedi , “ Gete tuga tatu'etu'e Yelusalema be yage nina maibo'ana palopitao lowaenei si'etoladina 'abo'agu Tomota Natuna manugu 'iabe siapwesa be wa'itadi .
42018032	Nugana sida 'ebwayaegu taudi nigeya me Yudia 'ediya , be sida tuyeyegu be sigie omayamayaegu be sigiwaligu ,
42018033	ta wate balaeyega sisapigu , ta 'enega siloemwawasigu , ta 'asiyata 'etonina 'enaya mwawasega yatoolo limana . ”
42018034	Ta 'ina tononoyao nidi nigeya 'ebweu wate 'ina ona nina 'ana nuwasabwalena 'ediya 'ilugulugu .
42018035	Ta ni'atu Yesu Yeliko 'ena 'ialogedo , ga 'ebweu tomatakabokebo 'edaya 'imiyami ta 'iesidasida mani be gwegwe manudi .
42018036	Yesu ma 'ana bodao 'enadi 'inonona ta 'ilosuyaena ga 'igwae , “ Yaisigedi natedi ? ”
42018037	'Enega sigwae , “ Yesu goma Nasaleta 'itautauya . ”
42018038	'Enega tomatakebokebo nina 'ibwau toila ga 'igwae , “ Yesu ye , 'oyo Debida 'ina susu , 'uda 'atenuwa 'ole'oleyegu ! ”
42018039	Ga taudi tomota nidi sinuganama tai nina si'etobodena , sigwae , “ 'Ulosa'u ! Tuwa bwau ! ” Ta tuga 'ibwau toitoila ta 'igwae , “ Debida tubuna ye , 'uda 'atenuwa 'ole'oleyegu . ”
42018040	'Enega Yesu 'itoolo ga 'ieonedi be tai nina sida bwauyenama . Ta ni'atu 'imai ga 'ienaidena , 'igwae ,
42018041	“ To'ase nuwanuwayo be yaguinuwe 'emuya ? ” 'Enega 'igwae , “ 'Inapwana , kapekapeyana be matagu 'uda gie'esasedi ? ”
42018042	Ta Yesu 'igwae , “ Gete tuga matayo 'ida 'esasa , manuna ni'atu 'imu emisa 'enega 'ubobo'ana . ”
42018043	Gote 'ena matana 'i'esasedi ga ma ina lokagutoki Yaubada 'enaya Yesu 'imuliyena . Ta boda nidi si'itenaya , ga maibo'adi Yaubada situpuna .
42019001	Ta ni'atu Yesu Yeliko 'ena 'ilugu , ga 'asa nina solanega 'itautauya .
42019002	Sena nina 'enaya 'ebweu takisi 'adi to'ewao 'adi toanugana 'imiyami , 'ana esana Sakiusa , tauna toesaesa 'ebweu .
42019003	Ta tuta nina Yesu 'itautauya , Sakiusa nuwanuwana be Yesu 'ida 'ita 'aene yaita tauna , ta esi nigeya sawesawenaya be 'i'ita , manuna tauna tai kukupana tuga , ta wate boda sinabwana .
42019004	'Enega 'ipili nugana ga kaiwe 'ebweu 'imwelena , 'ana esana sikamole , be gote 'enega Yesu 'i'ita , tuta nina 'abo sena nina 'ena 'ialogedo .
42019005	Ta tuta nina Yesu 'imai sena nina 'enaya , 'i'itatu'e ga Sakiusa 'i'itena , 'enega 'ieonena , 'igwae , “ Sakiusa , 'uebusi maninima , manuna batuwa 'oyo be 'abo'agu 'imu anuwaya tada miyami . ”
42019006	Sakiusa 'ilomanini ga 'iebusi , ga ma ina gwausowala Yesu ma'iyana sielobaloba .
42019007	Gote 'ena tomotai nidi yage gete si'itena , ga silomugi , sigwae , “ Mwa'adega ga Yesu 'ilugu toto'umalina 'ina anuwaya ? ”
42019008	Ta Sakiusa nina 'itoolo ga Yesu 'ieonena , 'igwae , “ 'Inapwana , batuwa 'enega 'igu gwegwe maibo'ana yada 'upwaluwe be 'ana tupwa maibo'ana togomabeso yada 'ebwa'edi . Ta wate 'abo yaita 'enega lowa ya'ewagesi , yada yotuli ta 'ana loeposeyana ata nadigega ya'ebwa'e . ”
42019009	'Enega Yesu 'ieonena , “ Gete tuga anuwa gete 'enaya 'etoseyana 'iapwesama , manuna tai gete tauna 'ebweu Ebelaamo 'ina boda .
42019010	Ona'ai'aila 'abo'agu Tomota Natuna , ta yamai be kwanikwanidi yada 'ebesedi be ya'etoseyedi , nadigega tai gete . ”
42019011	Ta ni'atu be Yelusalema 'ena silogedo , 'enega boda nidi taudi sinuwena 'aene Yaubada 'ina loina selabenaya be 'ie'ale , 'enega onasemalimali gete 'i'ebwa'edi ,
42019012	'igwae , “ 'Ebweu 'inapwana ni'atu 'igibubuna be 'itatauya sena 'edasola 'enaya be 'aene nada 'ietoloina , be 'enega muliyega 'iila limanama .
42019013	Ta muliyega be 'itatauya , 'ina toguinuwao sanau 'ibwau egogonedima ga 'adi egueguyai kina 'ebweuna 'ebweuna 'i'ebwa'edi ga 'ieonedi , ‘ 'Ami egueguyai gete wada epaisewadi be 'ana loeposeyana wada loba , 'ana laba yaila limanama . ’
42019014	“ Ga muliyega 'inapwana nina 'ina tomotaiyao 'aidi siguitoyasena , geya nuwadi be 'ediya 'ida etoloina , 'enega ale sietunena , sigwae , ‘ Tai nina nate geya nuwama be 'emaya 'ietoloina . ’
42019015	“ Ta 'inapwana nina tuwa tuga 'ietoloina , ga tuta nina 'iila limanama , ga 'ina toguinuwao nidi 'ibwau egogonedima be 'aene nuwanuwana be 'ida mwalatoi 'eisa 'adi egueguyai nidi 'ediyega loeposeyana silobedi .
42019016	“ Ga tai 'ebweu 'inugana ga 'ina 'inapwana matanaya 'itoolo ta 'ieonena , 'igwae , ‘ 'Ena'i , 'imu kina nina 'ebweuna lowa 'u'ebwa'ebwa'eguya gete 'ana loeposeyana sanau yalobedi . ’
42019017	“ 'Enega 'inapwana nina 'igwae , ‘ Ona'ai'aila , 'oyo togwaunuwa 'ai'aila , manuna yage gidalina ta 'ugiesinabwena , 'enega 'amu e'isa ya'ebwa'eyo , nate 'asa sanau 'ediya 'uda etoloina . ’
42019018	“ Ga tai 'eluwena wate 'imai ga 'igwae , ‘ 'Inapwana , 'imu kina nina 'ebweuna lowa 'u'ebwa'ebwa'eguya gete 'ana loeposeyana nima yalobedi . ’
42019019	“ 'Enega tauna wate 'ieonena , 'igwae , ‘ 'Asa nima 'ediya 'uda etoloina . ’
42019020	“ Ta 'etonina wate 'imai ga 'igwae , ‘ 'Inapwana , 'imu kina gete , kaleko 'enega yanugwena ga yasa'ububu 'ai'ailina .
42019021	Manuna yamatautemu 'abona nai 'ikwakwaiya . Ta ona'ai'aila , yamatautemuya manuna 'oyo tai pa'aliyo ta 'imu esaesa 'u'ewa'ewa mali tomota 'idi paisewa 'ediyega . 'Enega 'imu kina gete 'u'ewalima . ’
42019022	“ Ga 'inapwana nina 'igwae , ‘ Ona'ai'aila , 'oyo toguinuwa to'umaliyo . Tauyo sa'i 'imu onega 'amu loina ya'ebwa'eyo . Manuna ni'atu 'umwalatonigu 'aene 'abo'agu tai pa'aligu , ta 'igu esaesa ya'ewa'ewa mali tomota 'idi paisewa 'ediyega ,
42019023	ta to'ase 'alena ga 'enega nigeya 'igu mani nina banika 'ena 'usa'usa'u be 'enega tuta nina yailama ma 'ana loeposeyana yalobai ? ’
42019024	“ 'Enega taudi 'inapwana nina selabenaya sitootoolo 'ieonedi , 'igwae , ‘ 'Igu kina nina 'enega wa'ewa be tai nina tauna loeposeyana sinabwana 'ilobena 'enaya wa'ebwa'e . ’
42019025	“ Ga taudi sigwae , ‘ 'Inapwana , geya'abo 'a'ebwa'ebwa'e , manuna tauna ni'atu kina sanau 'i'ewedi ga sawesawenaya . ’
42019026	“ Ta 'inapwana nina wate 'ediya 'igwae , ‘ Tuwa tuga , wada 'ebwa'e , manuna 'abo yaita 'ana egueguyai 'iloeposeyanei , 'ana loeposeyana wate 'ida loba , ta 'eguma yaita nigeya 'iloeloeposeyane , to'ase 'enaya 'imiyami 'enega ma'etamo sida 'ewayaule .
42019027	'Enega gete tuga 'agu talauwalao nidi , taudi siguitoyasegu be 'aene geya nuwadi be 'ediya yaetoloina , wada 'au'ewedima be mataguya waloemwawasidi . ’ ”
42019028	Yesu 'ina ona gete 'ilosalonina ga 'itoolo ga ma ina tononoyao situ'etu'e Yelusalema manuna ,
42019029	ta 'idi tauya 'enaya Betipegi be Betani selabediya silogelogedo , nate Olibe 'oyana 'agalaunaya , 'enega 'ina tononoyao 'eluwa 'igimi etunedi sena nidi 'ediya ma 'adi emataluwa ,
42019030	'igwae , “ 'Asa nina gote matadaya 'ena watatauya be gote 'ena 'iabe 'ebweu yobai wa'italoba , nate ase mwaneyauna , tauna nigeya tomota sida gelutoona , yobai nina wali'ami be wame'e .
42019031	Ta 'abo yaita 'igwae , ‘ To'ase manuna nate yobai nina wali'ali'ami ? ’ tai nina waeona , wagwae , ‘ 'Inapwana nuwanuwana . ’ ”
42019032	'Enega taudi sitauya ga yage maibo'adi silobedi nadigega Yesu 'ieona'esedi .
42019033	Ta tuta nina ase nina sili'ali'ami ta toniyobai nidi sieonedi , sigwae , “ Mwa'adega ga 'ima yobai wali'ali'ami ? ”
42019034	Ga sigwae , “ 'Inapwana nuwanuwana . ”
42019035	Ta yobai nina si'ewena ga sitauyena Yesu 'ena , ga 'adi 'oamega gwauna siloesona , 'enega Yesu 'igelutu'e ,
42019036	ga 'itautauya ta tomota yaudi 'adi 'oamao 'edaya siesodi .
42019037	Ga ni'atu simai Yelusalema selabenaya ga simwa'umwa'uta Olibe 'edana 'enaya ga 'ana tomuliyao nidi mabodadi ma idi gwausowala Yaubada situpuna , manuna ni'atu 'ina guinuwa waiwaidi si'itedi ,
42019038	sigwae , “ Kamatoki 'Inapwana , Yaubada 'ana esanega 'umai be 'enega gwausowala be tupu galewaya sida sinabwa 'ai'aila . ”
42019039	'Enega Palisiyao 'aidi boda nidi 'ediyega Yesu sieonena , sigwae , “ 'Inapwana 'amu tomuliyao nidi 'ueonadi be silosa'u . ”
42019040	Ta Yesu 'igwae , “ Geya'abo ya'eto'etobodedi , manuna 'abo taudi si'alaenono gulewa 'enadi 'isa'u be sibwabwau . ”
42019041	Ni'atu Yesu 'ilogedo Yelusalema selabenaya ta 'asa nina sinabwana 'i'itena ga nuwana 'imwau ga 'idedoi , 'igwae ,
42019042	“ Yelusalema ye , 'iabe tomotenimwao nuwa'ole'oledi sa'i , manuna tuta gete 'enaya 'adi 'etoseyana nina nigeya simwalamwalatoni .
42019043	Ta esi tuta 'imeemai 'ediya 'adi talauwalao simama be sipe'udi , manuna 'iabe 'imu sena maibo'ana si'ali sakowasiye ta maibo'adi siluguwa be tomotenimwao siloegumwalidi ,
42019044	ta wate anuwa maibo'ana siligei yauyauledi . “ Yage nidi getedi ma'etamo 'emuya siapwesa , manuna natumwao nidi nigeya Yaubada 'ana etuetune nina manuna sigwaugwausowala . ”
42019045	'Enega 'itauya ga 'ilugu Anuwa Tabu solanaya ta toegimwane solanega 'ipa'idi , ta 'ieonedi ,
42019046	'igwae , “ Buki Tabu 'enaya Yaubada 'ina ona si'etoladina 'igwae , ‘ 'Igu anuwa 'aene anuwa 'ebe sidasida , ta 'omi wagibunina ga 'aene 'imi 'ebe 'ipwala . ’
42019047	Ta 'asiyata 'ebweuna 'ebweuna Anuwa Tabu nina 'enaya 'ie'ie'ita , ta totaliya sinabwadi be loina 'ana toe'itao be wate toanuganao sitootoo be 'aene Yesu sida loemwawasi ,
42019048	ta nigeya sawesawediya , manuna Yesu 'ina e'itao tomota yau wawasae nuwadi 'i'ewena .
42020001	'Ebweu tuta 'enaya , Yesu 'ie'ie'ita Anuwa Tabu 'enaya , nate Tetela Bobo'ana 'isimasimana tomota 'ediya , ta totaliyao be loina 'ana toe'itao be wate 'inapwanao simai ga Yesu sienaidena ,
42020002	sigwae , “ Tai , yaita 'ina loinega ga gete nadigega 'uguiguinuwa'esa ? ”
42020003	Ta Yesu 'ieonedi , 'igwae , “ Nugana yagimi enaida 'emiya .
42020004	Yaita 'ina loinega ga Yoni togiebapitaiso 'iguiguinuwa ? Yaubada , nai 'ebweu tomota ? ”
42020005	'Enega taudimo 'ediya sienuenuwana , sigwae , “ 'Ina ona mwa'adega tada e'isa'ese ? Manuna 'abo tagwae , ‘ Yaubada 'enega ’ , 'iabe 'ieona limada be 'igwae , ‘ Ta ! To'ase sana manuna ga Yoni nigeya waemiemise ? ’
42020006	Ta 'abo tagwae , ‘ Tomota 'enega ’ , nate be boda gulewega siloibwaibwada , manuna tomota yaudi Yoni siemisena 'aene tauna 'ebweu palopita . ”
42020007	'Enega 'ina enaida nigeya sie'ie'isa 'ai'aili , ta esi sigwae , “ Nigeya 'amwalamwalatoni . ”
42020008	Ta Yesu wate 'igwae , “ 'Abo'agu geya'abo wate 'emiya yasimasimana apwesa yaita 'ina loinega ga gete nadigega yaguiguinuwa'esa . ”
42020009	'Enega Yesu tomota nidi 'iona semalimaliyedi , 'igwae , “ 'Ebweu tai 'ina bagula 'iasona oine daisinamo , ga 'ina toguinuwao 'iloinedi be si'ita'i'isi , ta tauna 'itauya mali senaya ga nada 'imiyami .
42020010	“ Ta sesoi 'ana tutaya 'inapwana nina 'ina 'ali'ei 'ebweuna 'ietune ilena be 'aene oine uwana bagula 'ana to'ita'i'itao 'ediyega 'ida me'edi . 'Itautauya ga nigeya si'ebwa'ebwa'e , ta esi sisapina ga ma'animenimenamo sietunena ga 'iila .
42020011	“ 'Enega 'inapwana nina 'ina 'ali'ei 'eluwena wate 'ietunena 'ediya ga siununa ga wate sigie omayamayena ta ma'animenimenamo sietunena ga 'iila .
42020012	“ Ta wate 'etonina 'ietunena 'ediya ga wate siunu geyogeyonina ga sipa'ina .
42020013	“ 'Enega tonibagula nina 'inuwanuwa , 'igwae , ‘ To 'eda wate yada guinuwe ? Nai taugu tuga natu'ai'ailigu yaetune be 'enega sida 'amayabe manuna tauna sana natugu . ’
42020014	“ Ta tuta nina toguinuwao nidi 'inapwana natuna si'itena 'imeema taudimo 'ediya sigwae , ‘ Gosemao , tai gote 'imeema , tauna 'inapwana nina natuna 'ebweuna namo tuga , 'enega batuwa nina taloemwawasi be 'abo'ada bagula taloine . ’
42020015	“ 'Enega sigiyaina ga bagulega siula apwesena 'etauluya , ga nada siloemwawasina . ” Ga ni'atu Yesu 'ina emwasala 'igumwala ga 'ienaida 'ediya , 'igwae , “ To'ase 'iabe 'inapwana nina 'ina to'ita'i'itao nidi 'ediya 'iguinuwe ?
42020016	“ Ona'ai'aila 'inapwana nina 'imama be toguinuwa nidi 'iloemwawasidi , be 'enega bagula nina mali to'ita'i'itao 'i'ebwa'edi . ” 'Inapwanao nidi Yesu 'ina ona gete nadigega sinonona ga sigwae , “ Ona'ai'aila , 'abo'ada geya'abo wate nadigega ! ”
42020017	Ta Yesu 'iduneyedi ta wate 'ediya 'igwae , “ Mwa'adega 'ana mwalatoi Buki Tabu 'ina simana gete , 'igwae , ‘ 'Ola nina lowa to'abi anuwa siguitoyasena , ta gete tugai ni'atu sietoolona be 'ie'ola nugana , be 'ola maibo'adi 'iloinedi . ’
42020018	“ 'Eguma yaita 'ibebe'u 'ola gete 'ena , 'iabe luluna 'ilasadi , ta 'eguma 'ola nina 'ibebe'u 'ebweu yaita etaninaya 'iabe oona 'i'auideide namo . ”
42020019	Gote 'ena totaliyao be loina 'ana toe'itao 'aina 'eda'eda si'ebesena be 'aene Yesu sida giyai , manuna simwalatonina 'aene taudi tuga manudi 'iona semalimali , ta esi nigeya sigiyagiyai manuna pwalu 'ediya simatauta .
42020020	'Enega tuta yauna Yesu siloomata'i'isi be 'aene to'ase 'ina loegesi siloba , be 'enega sisimana toloina 'enaya be 'ietalae , 'enega tomota 'aidi sietunedi Yesu 'enaya be enaidega sikaboe be 'aene 'ina loegesi siloba .
42020021	'Enega tomota nidi simai ga Yesu sieonena , sigwae , “ 'Inapwana , ona'ai'aila 'oyo 'imu onao be 'imu e'itao maibo'ana palupaludi , ta wate 'amwalatonimu 'aene nigeya 'ebweu tomota 'uda matautena , ta esi Yaubada 'ina nuwanuwa 'ana toe'ita 'ai'aila 'oyo .
42020022	'Enega mwa'adega , sawesawenaya be Kini Sisa manuna takisi tasa'u , nai nigeya ? ”
42020023	Ta Yesu ni'atu 'idi kabo nina 'imwalatonina , 'enega 'ieonedi ,
42020024	'igwae , “ Abaga mani nina wame'e be ya'ita . ” 'Enega si'ebwa'ena ga 'ieonedi , 'igwae , “ Wada eonagu yaita gete 'ana ma'ama'ayau ta 'ana esana mani nina 'ena ? ” Ga taudi sigwae , “ Kini Sisa . ”
42020025	'Enega Yesu 'igwae , “ O , nadigega , 'enega 'eguma Kini 'ina yage wa'ebwaya Kini 'enaya , ta 'eguma Yaubada 'ina yage Yaubada wa'ebwa'e . ”
42020026	Yesu 'ina ona gete pwalu matadiya maibo'ana palupaluna , ta nigeya 'ebweu wate onagesi 'enega silobaloba , ta ma idi nuwaowana simiya 'alaenono .
42020027	'Enega wate 'aina Sadusiyao , taudi nigeya siemiemisa tomwawasa 'idi toolo limana manuna , simai ga Yesu 'ena sienaida , sigwae ,
42020028	“ 'Inapwana , loina gete nadigega Mosese 'i'etoladina manuda , 'igwae , ‘ 'Abo 'ebweu tai 'iai be nigeya natunamo ta 'imwamwawasa , tai nina tasina kwabulinana ma'iyana sida ai be 'enega 'abo waine 'ienatuna , natunao tokwaiya nina 'ana lopa'eluyao . ’ ”
42020029	'Enega 'ebe'ita si'ebwa'ena , sigwae , “ 'Ebweu tai matasinao simiyami 'adi yau site sebeni , ga 'adi tomatuwa nina 'iai ga muliyega nigeya natunamo , ta tai nina 'imwawasa .
42020030	'Enega tasina selabenega kwabula nina 'i'ewena ga wate simiyamiyana ta nigeya natunamo , ta tai nina 'imwawasa .
42020031	'Enega wate tasina selabenega kwabula nina 'iaina , ga wate nadigega nigeya natunamo , ta 'imwawasa . Ta nadigega tuga tasinao maibo'adi kwabula nina siaiai ta simwawamwawasa , ta nigeya natudimo ,
42020032	ga muliyega waine wate 'imwawasa .
42020033	“ Ta to'ase 'unuwena tomota gete manudi to tai waine nina mwane'ai'ailina , tuta nina 'abo mwawasega sitoolo limana ? Manuna site sebeni nidi ni'atu siaina . ”
42020034	'Enega Yesu 'idi ona 'ie'isena , 'igwae , “ Wada nuwa'i'isi 'aene tuta gete 'ena waine be tai siaiai ,
42020035	ta esi tuta 'imeema 'enaya 'abo waine be tai sawesawediya be mwawasega sitoolo limana geya'abo wate siaiai limana .
42020036	Manuna 'iabe taudi nadigega aniloseyao , be geya'abo wate simwawamwawasa limana , ta esi Yaubada 'ida 'awanatunedi manuna mwawasega sitoolo limana .
42020037	“ Ta Mosese lowaenei 'ie'ita 'ai'ailida tomwawasa 'idi toolo limana manuna . Tuta nina Mosese mitawaya 'itautauya ta Yaubada kaiwe sabelulu 'enega 'ieonena , 'igwae , ‘ 'Abo'agu Ebelaamo be Aisake be Yekobe 'idi Yaubada ’ .
42020038	Gete 'ana mwalatoi 'aene nigeya tomwawasa 'idi Yaubada ta esi taudi mayawasidi 'idi Yaubada , manuna 'inapwanao nidi Yaubada 'ina senaya gete tuga mayawasidi simiyami . ”
42020039	Gote 'ena loina 'ana toe'itao simatauta ga 'aidi sigwae , “ Toe'ita , 'imu e'isa bobo'ana wawasae , ” 'enega nigeya 'ebweu wate enaida si'ebwa'ebwa'e .
42020040	
42020041	'Enega Yesu wate 'ienaida 'ediya 'igwae , “ Mwa'adega ga 'enega 'aina tomota sigwae 'aene Debida 'ina susuyega To'etoseyana Keliso 'iapwesa ,
42020042	manuna Same 'enaya Debida 'igwae , ‘ Yaubada 'iona 'igu 'Inapwana 'enaya , 'igwae : 'Ataiguya 'umiyatowa ,
42020043	be 'ana laba 'amu talauwalao yasa'u mwa'utedi 'aeyo 'adi 'ebesa'u manuna . ’
42020044	“ Debida nina 'ina 'Inapwana Keliso , 'enega mwa'adega sana ga Debida 'ina susuyega muliyega Keliso 'iapwesama ? ”
42020045	'Enega boda maibo'adi sienoenono , ta Yesu 'ina tononoyao 'ieonedi , 'igwae ,
42020046	“ Tasigwao , geya'abo loina 'ana toe'itao 'idi bubuna wamulimuliye . Manuna taudi adelidi tuga nadigega tuta yauna nuwanuwadi be 'adi 'oamao duduladi si'otedi be tomota gamwagamwanidiya sisakosakowasi be 'aene sida 'amayabedi . Ta wate nuwanuwadi 'idi 'ebemiya bobo'adi Anuwa Tapwalolo 'ediya , be wate sagali 'adi tutaya nuwanuwadi be bwaimaya sida miyatowa .
42020047	Ta wate tuta yauna tomota matadiya Yaubada 'ena sisidasida dudulana , ta esi 'idi sida nina nigeya bobo'ana , manuna 'atediya sinuwanuwa mwa'adega 'iabe kwabulao sikabo'esedi be 'idi gwegweyao si'ewadi . 'Enega ma'etamo Yaubada e'isa to'umalina 'i'ebwa'edi . ”
42021001	Yesu 'idunedune ga toesaesao 'idi 'ebwayadaita mani 'ebwayadaita 'ana 'ebesa'u 'enaya sisa'usa'udi .
42021002	'Idunedune ga 'ebweu kwabula gomagomabesona 'i'itena , 'ilaga ga 'ina 'ebwayadaita toea 'eluwa namo 'isa'udi .
42021003	'Enega Yesu 'igwae , “ Ona'ai'aila , maibo'adi 'ediyega kwabula gote 'ina 'ebwayadaita 'isinabwa wawasae ,
42021004	manuna maibo'adi 'idi tupwa sinabwana 'imiyami , ta kwabula gote gomagomabesona ta 'ina mani maibo'ana 'isa'una , ga nigeya 'ebweu wate 'ina tupwa 'imiyami be 'enega 'ana masula 'ida gimwane . ”
42021005	Ta Yesu 'ina tononoyao 'aidi Anuwa Tabu 'ana 'ita bobo'ana si'itena ga Yesu 'ena sie'itena ta sigwae , “ 'Inapwana , Anuwa Tabu nina 'ana iyalao 'adi 'ita bobo'ana wawasae , manuna gulewa sinabwadi 'ediyega si'abina , ta wate tomota 'idi 'ebwayadaitao bobo'adi 'ediyega sieiyalina . ” Ta Yesu 'ediya 'igwae ,
42021006	“ Anuwa nina batuwa wa'ita'ita , ta tuta 'imeemai 'enaya maibo'ana siligeya yaule be geya'abo wate 'ebweu tupwa wa'ita'ita lima . ”
42021007	'Enega Yesu 'ena sienaida , sigwae , “ Toe'ita 'ueonama to tuta 'ena Anuwa Tabu nina siligei , ta to we'iwe'iyaya 'adi 'ita 'ediyega 'ada mwalatoni 'aene yage nidi 'uonaediya 'iabe siapwesama ? ”
42021008	Ga Yesu 'ediya 'igwae , “ Wa'ita'i'isimi 'abona nai tomota 'aidi sikaboemi , manuna ma'etamo tomota yaudi 'agu esanega simama be 'aene sianugana gesiyemi be 'ebweuna 'ebweuna 'ida gwae , ‘ 'Abo'agu To'etoseyana nina , ’ nai 'aina wate sida gwae , ‘ To'etoseyana 'ina tuta ni'atu 'iapwesama . ’ Ta esi geya'abo wamulimuliyedi .
42021009	“ Ta 'eguma wate losaiya aledi wanonodi , geya'abo wa'ate'ate sa'ala , manuna yage getedi sida apwesa nugana ta bale'u 'ana 'ebe losalowa 'ana tuta ma'etamo . ”
42021010	Ta wate 'ieonedi , “ Ma'etamo mali boda mali boda 'ediya sida losaiya . Ta wate mali 'ebeloina mali 'ebeloina 'ediya sida losaiya .
42021011	“ Ta tuta nina 'enaya mwani'ini'i sena yaudi 'ediya , be botana sinabwadi , be wate 'elouya sinabwadi , ta wate 'iabe 'ebe nuwaowana ta 'ebe matauta galewega siapwesama .
42021012	“ Ta muliyega be yage nidi getedi siapwesa , nugana 'ami talauwalao sida giyaimi be sigie 'elouyami , ta wate anuwa tapwalolo 'ediya sietalaemi be 'enega deliya sisa'umi . Ta wate kiniyao be toloinao matadiya si'au'ewami be sietalaemi manuna 'omi 'aene 'igu bodao .
42021013	'Imi etala nidi 'ediya teteligu wada simane 'ediya .
42021014	Ta geya'abo wanuwanuwa wawasae , 'abo tuta nina watoo be 'ediya waonaona ,
42021015	manuna 'abo'agu 'etamo ona palupaludi ta mwalatoi ya'ebwa'emi , be 'enega 'ami talauwalao geya'abo si'awa'awa kabokaboemi .
42021016	“ Tuta nina 'enaya wate tamamiyao be sinamiyao be tasimiyao be 'imi bu'unao be wate gosemiyao sida sipupuyemi , be 'aimi 'emiyega siloemwawasidi ,
42021017	be tomota maibo'adi sida etalauwalemi manuna 'omi 'aene 'agu toemisao .
42021018	Ta esi geya'abo 'ebweu to'esimi sigiegie to'umaliye ,
42021019	ta 'omi wada toolopa'ala be 'enega yawasimi ataya wada loba .
42021020	Ta 'eguma to tuta 'ena Yelusalema wa'ita be tolosaiyao simiya sakowasiyei wada mwalatoni 'aene ni'atu be Yelusalema nina sipe'u .
42021021	'Enega Yudia 'ana tomiyanao 'ilobwenedi be 'oya 'ediya sidedena . Ta wate Yelusalema 'ana tomiyanao 'ilobwenedi be 'asega siapwesa . Wate nadigega taudi bagulaya sipaipaisewa geya'abo 'asaya silugulugu limana .
42021022	'Asiyata getedi 'ediya Yaubada 'ina bwa'omatana 'ida apwesa tomota 'ediya , be 'enega Buki Tabu 'ina gimisimana maibo'ana 'ida apwesa .
42021023	“ Tuta gote 'enaya to'euwanao be toesusuyao sienuwa'ole'ole , manuna tuta mwauna me bale'u manudi , be gote 'ena 'iabe Yaubada 'ina gamwasowalega me Yudia 'igie'elouya 'ai'ailidi .
42021024	Gote 'ena tolosaiyao 'aina tomota siloemwawasidi , ta 'aidi sigiyaidi be mali sena be mali sena 'ediya sitauyedi , ta tolosaiyao nidi taudi nigeya me Yudia ma'etamo siewaiwai be Yelusalema maibo'ana siloine , be 'ena sida sakosakowasi 'ana laba tolosaiyao nidi 'idi loina 'ilosa'u .
42021025	“ Ta wate muliyega 'ebe nuwaowana siapwesama sinala be nawalae be kwadima 'ediyega , be tomiya bale'u maibo'adi 'idi matautega sitatai manuna lisu weiyawanidi sidudu tu'ema ,
42021026	ta 'enega ma idi matauta sinabwana siyamwayamwa 'aene to yage nai wate to'umalina 'iabe bale'uya 'ida apwesa , manuna yage yauyaudi galewaya simiyami 'idi waiwai sida neneta .
42021027	'Abo'agu Tomota Natuna , be tuta gote 'ena me bale'u maibo'adi si'itagu pwanega yamwa'umwa'utama ma igu waiwai ta ma igu esaesa sinabwana .
42021028	Ta 'eguma we'iwe'iyaya nidi getedi sie'ale'unu be wa'itadi , wada 'atepatu tuga be wa'itatu'e , manuna 'ami 'etoseyana ni'atu 'imeema . ”
42021029	'Enega Yesu wate 'ebweu ona semalimali 'ieonedi , 'igwae , “ Kaiwe nina saido ta wate 'aina kaiweyao 'abo wa'itadi
42021030	be yawadi auwaudi 'igalugalu , wamwalatonina 'aene losiye 'ana tuta 'iloseloselabe .
42021031	Nadigega wate 'abo we'iwe'iyaya nidi wa'italobadi wada mwalatoni 'aene ni'atu be Yaubada 'ina loina 'iapwesama .
42021032	Ona'ai'aila , 'epata gete geya'abo wagumwagumwala be 'ana laba yage getedi sida apwesa .
42021033	Ma'etamo galewa be bale'u sisasawala ta 'igu onao geya'abo sa'i sisawasawala .
42021034	“ Ta wada 'ita'i'isimi be geya'abo 'emasula be bwasi waiwaidi 'adi numa 'ediya watautauya wawasae , ta wate geya'abo 'imi miya bale'uya manuna wanuwanuwa wawasae , 'abona nai 'asiyata nina 'ena Yaubada 'iloesalutuimi be nadigega gomana 'enega 'i'onami .
42021035	Manuna 'asiyata nina 'enaya me bale'u maibo'adi 'iloesalutuidi 'ina bwa'omatana nina 'enega .
42021036	“ 'Enega wada gibubuna ataya be tuta yauna wada sidasida be 'aene ma imi 'atepatu yage getedi 'ediyega wada ewaiwai be 'enega wada toolo 'abo'agu Tomota Natuna mataguya . ”
42021037	Tuta gote 'ediya Yesu Anuwa Tabu 'ena 'ie'ie'ita , ta 'asuinuwanuwaya 'iilaila Olibe 'oyana 'enaya ta 'i'eno'eno ,
42021038	ta tomota gonagona 'ebweuna 'ebweuna sitautauya Anuwa Tabu 'enaya Yesu sabi enonoena .
42022001	Ta ni'atu Ataona Sagalina 'ana tuta 'iloselabena be pwalawa daisina nigeya 'ana 'ebe gieseseyamo si'a'ani .
42022002	Tuta nina 'ena totaliyao sinabwadi be loina 'ana toe'itao sinuwanuwa edaedadama mwa'adega be Yesu sigiyai 'ana loemwawasa manuna , ta nigeya sawesawediya manuna pwalu sinabwana simatautedi .
42022003	Gote 'ena Seitani Yudasa 'ena 'ilugu , tauna 'ana esana 'eluwena Isikaliota , ta wate tauna Yesu 'ina tonono 'ebweu site tuwelo 'ediyega .
42022004	'Enega Yudasa nina 'itauya totaliya sinabwadi be Anuwa Tabu 'ana to'ita'i'itao 'ediya ga ma'edi si'awagwae be 'aene mwa'adega Yesu 'itelesipupu'ese be sigiyai .
42022005	'Enega Yudasa 'ina ona manuna sigwausowala ga 'ena sionaupaupa be 'aene 'ana maisa si'ebwa'e .
42022006	Ta Yudasa wate 'ediya 'itagwala , 'enega tuta bobo'ana 'iyamwena be 'aene Yesu 'ediya 'ida telesipupuye be sigiyai , ta geya'abo tomota matadiya .
42022007	'Enega ni'atu Ataona Sagalina 'ana 'asiyata 'imai be pwalawa nigeya gieseseinamo si'a'ani , ta wate lamiyao siunudi Ataona 'ana 'ebe nuwa'i'ita manuna .
42022008	'Enega Yesu 'ina tononoyao Yoni ta Pita 'adi emataluwa 'i'ebwa'edi , 'igwae , “ Watatauya be Ataona masulina manuda wagibubu . ”
42022009	Ga taudi sigwae , “ Mane 'ena nuwanuwayo be 'agibubu ? ”
42022010	'Enega 'ediya 'igwae , “ Watatauya be Yelusalema 'ena waapwesa ta 'abo tai 'ebweuna ma ina 'ebe gobwasi 'i'aalina waloba , tai nina wamuliye , be 'abo anuwaya 'ilugulugu 'omi wate anuwa nina 'ena walulugu ,
42022011	be tonianuwa waeona , wagwae , ‘ 'Ima toe'ita gete nadigega 'iona'esa , 'igwae , “ To sena 'utagwale be 'ena ma igu tononoyao Ataona masulina 'a'a'ani ? ” ’
42022012	Be 'enega 'iabe sena sinabwana etanaya ta gibugibubunaya 'ie'itami , tauna 'ena Ataona masulina wagibubu manuda . ”
42022013	'Enega tonono nidi sitauya ga to'ase nadigega Yesu 'isimanena 'ediya yage nidi maibo'adi silobedi , ga anuwa nina 'ena Ataona masulina sigibubuna manudi .
42022014	Ta ni'atu 'e'ai sigibubuna Yesu ma 'ana tosimanao simiya egogonama ga ma'enao si'e'ai ,
42022015	ga 'idi 'e'ai solanaya Yesu 'ieonedi , 'igwae , “ Nuwanuwagu sinabwana be 'omi ma'egwao Ataona masulina gete tada 'ani be 'enega muliyega 'igu 'elouyao yalobadi .
42022016	Ta ona'ai'aila , 'igu 'e'ai gete 'ana 'ebe losalowa , be geya'abo wate Ataona masulina yalotolotoo lima 'ana laba 'ana mwalatoi 'ai'aila 'ida apwesa Yaubada 'ina 'ebeloina 'enaya . ”
42022017	'Enega oine makeigana 'i'ewena ga manuna 'ilokagutoki Yaubada 'ena ga muliyega 'ieonedi , 'igwae , “ Keiga gete wa'ewa be 'ebweuna 'ebweuna maibo'ami wanunuma .
42022018	Ta yaeonami tuta gete be mulinaya oine gete geya'abo 'enega yanumanuma limana ga 'ana laba Yaubada 'ina loina 'iapwesa . ”
42022019	'Enega beledi 'i'ewena ga manuna ilokagutoki Yaubada 'enaya ga muliyega 'igitomwena ga 'ediya 'ieguyai ta 'ieonedi , “ Oogu gete ,
42022020	
42022021	ta wa'ita tai nina tauna 'iabe 'itelesipupuyegu ma'iyagu gete tuga 'a'e'ai .
42022022	'Abo'agu Tomota Natuna ma'etamo yatatauya 'eda nina lowa Yaubada 'iloinena , ta esi 'agu tosipupu nina nuwa'ole'olena sa'i ! ”
42022023	'Enega 'ina tononoyao nidi taudimo 'ediya sienaida , sigwae , “ Yaita sana be gote nadigega 'ida guinuwa'esa ? ”
42022024	'Enega tonono nidi 'ediyega egewagewana 'iapwesa 'aene yaita 'ida loetana maibo'adi 'ediyega .
42022025	'Enega Yesu 'ieonedi , 'igwae , “ Bale'uya kiniyao 'idi tomotaiyao 'ediya siloiloina , ga toguinuwao nidi 'idi toloinao si'awa bobo'anedi ,
42022026	ta 'omi geya'abo nadigega taudi , ta esi yaita tauna 'emiyega 'iloetana 'ida lo'ubuna be tauna 'atuwa 'imi 'ali'ei , ta wate 'imi toanuganao sida etoguinuwa manumi .
42022027	“ Ta to'ase wanuwena , 'aene yaita toloetana 'abo tai 'ebweuna 'imiyatowa be 'i'e'ai ta 'ebweuna manuna 'ietaetapewa ? Nai tauna to'ai , aga ? Ta 'abo'agu yanuwena nai toetapewa nigu , manuna wa'ita 'abo'agu gete tuga gamwagamwanimiya manumi yaetaetapewa ga 'abo'agu 'atuwa 'imi 'ali'ei .
42022028	“ Ona'ai'aila , 'omi 'igu tuta mwau 'ediyega watoolo pa'ala ga gete tuga 'omi ma'egwao tamiyami .
42022029	'Enega to'ase nadigega Tamagu 'igu 'ebeloina 'i'ebwa'egu 'omi wate nadigega yada 'ebwaya'esemi ,
42022030	be 'enega 'omi 'igu 'ebeloina 'enaya ma'egwao tada 'e'ai be tanunuma , be wate 'ebemi esaesa 'ediya wamiyatowa be me Isileli 'idi susuyao tuwelo wada loinedi . ”
42022031	'Enega wate Yesu 'igwae , “ Saimoni , 'uda enono , Seitani ni'atu tagwala 'i'ewena be maibo'ami 'ida toomi , nadigega tuga tobagula 'ina witiyao 'i'aututu toodi ,
42022032	ta geya'abo 'ebe toona nina 'ena 'uneeneta 'ai'aila , manuna ni'atu manuyo yasida waiwai 'imu toolopa'ala manuna . Be 'enega 'abo to tuta 'usanaila 'eda bobo'ana 'enaya , tasimwao wate 'ugie waiwaiyedi . ”
42022033	'Enega Pita 'iona , 'igwae , “ 'Inapwana , ni'atu yapasima manuyo be 'abo deliya sisa'u luguyeyo , 'abo'agu wate ma'iyayo , ta 'abo wate siloemwawasiyo , 'abo'agu wate nadigega sida loemwawasigu . ”
42022034	Ta Yesu 'ieonena , “ Pita , yaona 'ai'aila 'emuya , batuwa muliyega be kakaleko 'igwagwane , ta 'oyo 'uda gimi eyaseyaseyegu matoi . ”
42022035	'Enega Yesu maibo'adi 'ieonedi , 'igwae , “ Lowa yaetune apwesemi ga yaeonemi , 'enega nigeya 'imi mani 'ana 'ebeusa nai 'imi tana nai 'ami 'aelawa wa'ewa'ewadi , ta mwa'adega tuta nina 'ena mwau walobenaya ? ” Ga taudi sigwae , “ Nigeya 'ebweu wate to'ase . ”
42022036	'Enega Yesu wate 'ieonedi , “ Gete tuga be 'imi mani ma 'ana 'ebeusa be 'imi tana wate wa'ewadi . Ta 'abo yaita 'emiyega nigeya 'ina sisisaiyamo , 'ana tala'apwala 'ida egimwaneye be 'ana maisa 'enega 'ina sisisaiya 'igimwane .
42022037	“ Manuna tuta ni'atu 'imai saba , be 'enega Buki Tabu 'ena lowa 'ebweu ona manugu si'etoladinaya , 'ida apwesa 'ai'aila , 'igwae , ‘ Sietalaena 'atuwa nadigega 'ebweu tole'oa loina ’ . Be wate ona yauna manugu siapwesa 'ai'aila . ”
42022038	Ga taudi 'ina ona sie'isena , sigwae , “ 'Inapwana 'ima sisisaiyao 'eluwa gete . ” Ta Yesu 'igwae , “ Nate sawesawenaya . ”
42022039	'Enega Yesu 'asa sinabwana 'iebesinena ga ma ina tononoyao siila limana 'Oya Olibe 'enaya . Tuta yauna nadigega 'idi guinuwa .
42022040	Sena nina 'ena simai ga Yesu 'ina tononoyao 'ieonedi , “ Wada sidasida Yaubada 'ena be 'enega geya'abo Seitani 'itootoomi . ”
42022041	Ga muliyega 'ina tononoyao nidi 'ediyega 'iadumaduma ga taunamo nada 'i'aetulasa ga 'isidasida Tamana 'enaya ,
42022042	'igwae , “ Tamagu ye , 'abo nuwanuwayo , 'elouya keigana gete 'eguyega 'uda 'ewayaule . Ta geya'abo 'abo'agu 'igu nuwena 'enega , ta 'oyo esi 'imu nuwena 'enega 'uda guinuwa . ”
42022043	'Enega anilose galewega 'iapwesa ga Yesu 'igie 'atepatuyena ,
42022044	ta nuwana 'imwau wawasae , 'enega 'isida waiwai ga 'ana amweyai sipesupesu bale'uya , 'atuwa nadigega lala 'idaudau .
42022045	Yesu 'ina sidasida 'ilosalonina 'enega 'itoolo ga 'iila limana 'ina tononoyao 'ediya , ta nuwamwau 'enega ni'atu si'eno mwataya ,
42022046	'enega 'ieonedi , 'igwae , “ Geya'abo wa'eno'eno , ta watoolo be wasidasida be geya'abo Seitani 'itootoomi . ”
42022047	Yesu 'etamo 'ionaona ta boda siapwesama , ta Yudasa ma'ediya , tauna Yesu 'ina tonono 'ebweu , ga boda nidi 'ianuganedima . Yudasa nina 'imai Yesu selabenaya be 'aene 'i'atubwaili ,
42022048	'enega Yesu Yudasa nina 'ieonena , 'igwae , “ Yudasa , nigeya 'uomayamaya ta 'umai ga 'abo'agu Tomota Natuna 'atubwailega 'utelesipupuyegu ! ”
42022049	Ta Yesu 'ina tononoyao nidi ni'atu simwalatonina to'ase 'iabe 'iapwesa , 'enega sigwae , “ 'Inapwana , mwa'adega , taunudi ? ”
42022050	'Enega 'ebweuna 'ina tonono nina 'ina sisisaiya 'igilagasina ga totaliya sinabwana 'ina toguinuwa tena 'ataina 'i'upwa yaulena .
42022051	Ga Yesu 'iona , “ Walosa'u ! Geya'abo nadigega ! ” Ga muliyega Yesu tai nina tenana 'igitoona ga 'igie bobo'anena .
42022052	Yesu 'ana togiyainao nidi taudi totaliyao sinabwadi be Anuwa Tabu 'ana to'ita'i'itao be 'inapwanao simai , ga Yesu 'ieonedi 'igwae , “ Sana 'abo'agu to'ipwala , ga 'enega ma imi sisisaiya be ma imi wapasi wamai sabi giyaigu !
42022053	Ta to'ase 'alena ga 'enega nigeya wagiyagiyaigu 'asiyata nidi yaudi gamwagamwanimiya yamiyami Anuwa Tabu solanaya , ta yae'ie'ita tomota 'ediya ? Ga gete tuga 'aene watoo be wagiyaigu manuna loina guguyoi 'ina tuta ni'atu 'imai saba . ”
42022054	'Enega Yesu sigiyaina ga si'au'ewena totaliyao 'idi 'inapwana 'ina anuwaya . Ta Pita 'edasolega 'imuliyedi .
42022055	Anuwa nina 'ana 'ali solanaya toguinuwao kaiwe simu'ena ga maibo'adi sisiyasiyata . Pita 'i'itedi ga 'ediya wate 'ilugu .
42022056	'Enega topaisewa 'ebweu mewainena Pita 'iduneduneyena ga 'igwae , “ Tai gete lowa Yesu ma'iyana ya'itedi . ”
42022057	Ta Pita 'ieyaseyase , 'igwae , “ Waine , nigeya yamwalamwalatoni yaita tauna manuna 'uonaona . ”
42022058	Muliyega 'ebweu wate tai Pita 'iduneduneyena ga 'ieonena , 'igwae , “ 'Oyo 'ebweu 'ana tomuliya nina . ” Ga Pita 'igwae , “ Iyaa ! 'Abo'agu nigeya ! ”
42022059	Ta ni'atu tupwana simiya'amana , ga tai 'ebweu wate 'enana waiwaina 'enega gosenao 'ieonedi , 'igwae , “ Ona'ai'aila , tai gete Yesu 'ana tomuliya 'ebweu , manuna sana tauna goma Galili . ”
42022060	Ta Pita 'igwae , “ Gosiyagu , tai nina manuna 'uonaona nigeya yamwalamwalatoni . ” 'Etamo 'ionaona ta kakaleko me'olotona 'igwane .
42022061	'Enega Yesu 'isanaila ga Pita 'iduneyena , ga gote 'ena Pita 'inuwa'i'isina 'inapwana nina 'ina ona tuta nina 'igwae , “ Batuwa , muliyega be kakaleko 'igwagwane ta 'oyo 'uda gimi eyaseyaseyasegu matoi . ”
42022062	'Enega Pita nuwana 'imwau sinabwana ga 'iapwesa 'atamanaya ga 'idedoi .
42022063	'Enega Yesu 'ana to'ita'i'itao taudi Yesu situyeyena ga sisapina .
42022064	Ta wate matana sipaimina be geya'abo 'idunedune , ga sisapisapiya ta sienaenaide , sigwae , “ 'Ueonama yaita 'isapimu ? Manuna 'uona 'aene 'oyo palopita . ”
42022065	Ga wate 'aina ona to'umalidi 'ediyega sieliyena ga 'ana laba
42022066	tomwa 'iulisina , ta 'enega me Yudia 'idi 'inapwanao , nate totaliyao sinabwadi be loina 'ana toe'itao sideli egogona , ga Yesu sime'ena , ga gamwagamwanidiya sietoolona ,
42022067	ta sienaidena , sigwae , “ 'Usimana palupalu 'emaya mwa'adega 'oyo To'etoseyana niyo , nai nigeya ? ” 'Enega Yesu 'ieonedi , 'igwae , “ Nigeya waemiemisegu , 'enega geya'abo yasimasimana 'emiya ,
42022068	manuna 'abo enaida ya'ebwa'emi geya'abo wae'ie'isadi .
42022069	Ta wada mwalatoni 'aene tuta gete 'enega be muliyega 'abo'agu Tomota Natuna yada miyami Yaubada Toewaiwai sana 'atainaya . ”
42022070	'Enega maibo'adi sigwae , “ Aga , tumada ! 'Oyo Yaubada natuna ? ” 'Enega 'idi ona 'ie'isena , 'igwae , “ Ni'atu waona saba . ”
42022071	'Enega taudi siona , “ Ni'atu 'ina onagesi taloba sabena , 'enega geya'abo wate 'ana toe'ewao manudi tanuwanuwa , manuna ni'atu 'ikabo 'aene tauna Yaubada natuna . ”
42023001	'Enega maibo'adi sitoolo ga Yesu si'au'ewena ga sitauyena toloina sinabwana 'ana esana Pailato 'enaya , sabi etalaena .
42023002	Sitauyena Pailato nina 'ena ga Yesu manuna sisimana kabokabo , sigwae , “ Tai gete 'ina e'ita 'anonodi be 'aene 'abo'ama me Yudia 'iagesiyema , nate 'igwae , ‘ Geya'abo kini Sisa 'ana takisi wasa'usa'u , manuna 'abo'agu kini nina , ta To'etoseyana nigu . ’ ”
42023003	'Enega Pailato Yesu 'ienaidena , 'igwae , “ 'Uda simana , 'oyo me Yudia 'idi kini , aga ? ” Ga 'ieonena , 'igwae , “ Ni'atu nate 'uona saba . ”
42023004	Ga muliyega Pailato totaliyao be bodao 'ieonedi , 'igwae , “ Tai gete nigeya 'ebweu 'ina to'umalina yalobaloba . ”
42023005	Ta taudi tuga sie'ewa 'i'isina , sigwae , “ 'Ikabokaboeyo nate , manuna ni'atu 'alobena tomota 'ikabokaboedi be 'aene gabemaniyao 'ediyega 'iweyalidi . Manuna ni'atu Galili 'ena 'ina kabo 'ie'alena ga Yudia senanao maibo'adi 'iloegumwalidi ga ni'atu 'iapwesama sena gete 'ena . ”
42023006	'Idi ona gete Pailato 'inonona ga 'ieonedi , “ Mwa'adega tauna goma Galili , aga ? ”
42023007	Ga taudi siona , “ O , nadigega . ” 'Enega Pailato 'ieonedi , 'igwae , “ Galili nate Elodi 'ina 'ebeloina , 'enega Yesu watauye Elodi 'enaya be tauna 'iloine , manuna gete tuga Elodi bada Yelusalema 'ena 'imiyami . ”
42023008	Sitauyena Elodi 'enaya , ga tuta nina Elodi Yesu 'i'itena 'igwausowala sinabwana , manuna tuta dudulana Elodi nina nuwanuwana be Yesu 'i'ita , manuna tetelina 'inononaya , 'enega 'ina guinuwa waiwaidi nuwanuwana be 'i'itadi .
42023009	'Enega Elodi Yesu 'ienaida wawasaena , ta nigeya 'ebweu wate 'ie'ie'isa .
42023010	Ga totaliyao sinabwadi be loina 'ana toe'itao silaga Elodi 'enaya ga Yesu sie'ewa 'i'isina .
42023011	Ta 'enega Elodi ma ina tolosaiyao Yesu situyeyena ta si'awa to'umaliyena . Ga muliyega kini 'ana 'oama sie'otena ga sietune limena Pailato 'enaya .
42023012	'Asiyata nina 'ena Elodi be Pailato 'idi egamwagamwagu tuta dudulana 'enega siegosigosiyana .
42023013	'Enega Pailato totaliya sinabwadi be 'inapwanao be 'aina me Yudia nidi 'ibwau egogonedima ,
42023014	ga 'ieonedi , 'igwae , “ Tai gete 'eguya wame'ena ga wasimanena 'aene tomota 'iagesiyedi , ta ni'atu matamiya yaetalaena ta nigeya 'ebweu 'ina to'umalina yalobaloba 'imi e'ewao nidi 'ediyega .
42023015	Elodi wate nigeya 'ebweu to'umalina 'enaya 'ilobaloba , 'enega 'edaya 'ietune ilenama . 'Enega nigeya wate loemwawasa 'ilobwelobwene ,
42023016	ta esi sapi namo 'ida loba ta 'enega yatagwale be 'itatauya . ”
42023018	'Enega boda nidi sibwau leleleya , sigwae , “ Tauna 'imwamwawasa , ta esi Balaba 'uda 'etoli'ami manuma . ”
42023019	Balaba nina loemwawasa manuna deliya sisa'unaya , manuna sena nina 'ena lowa Balaba magosenao me Loma silosaiyedi , ga 'aina tomota 'iloemwawasidi .
42023020	Ta Pailato nuwanuwana be Yesu 'i'etoli'ami , 'enega pwalu wate 'ienaidedi ,
42023021	ta taudi sa'i sibwau toitoila , sigwae , “ Kelose 'ena tada tutuepa'iye ! ”
42023022	Pailato 'ina ona 'etonina 'enaya 'ieonedi , 'igwae , “ To'ase sana 'ina loegesi ga 'enega 'aene mwawasa 'iloba ? Manuna nigeya 'ebweu wate to'umalina 'ena yalobaloba . Ta esi sapi namo 'ilobwenena be muliyega ya'etoli'ami . ”
42023023	Ta boda nidi sa'i 'etamo sibwaubwau toitoila , sigwaegwae , “ Kelose 'enaya tada tutuepa'iye ! ” Ga boda nidi 'idi ona 'iewaiwai ,
42023024	'enega Pailato 'ediya 'itagwala be Yesu sida giekeloseye .
42023025	Ta tai nina nuwanuwadi be 'aene 'i'etoli'ami manudi , 'i'etoli'amina , tauna toloemwawasa nina deliya sisa'unaya , lowa tuta nina tauna me Loma 'idi toanuganao 'ilosaiya 'ediya . 'Enega Pailato nina pwalu nimadiya Yesu 'isa'una , be 'idi nuwanuwa nina sida losaloni .
42023026	Ni'atu Yesu si'au'ewena ga sitautauya , ta 'edaya 'ebweu tai 'ana esana Saimoni silobena , tauna goma Sailini , mitawega 'iapwesama ga 'itautauya 'asaya . 'Enega tolosaiyao nidi Saimoni nina sididigena ga Yesu 'ana kelose 'i'aalena ga 'imuliya .
42023027	Ga boda sinabwana Yesu simuliyena , ta wate iine yaudi simulimuliya ta sidedoi ma idi nuwamwau Yesu manuna .
42023028	Ta Yesu 'isanaila ga iine nidi 'ieonedi , “ 'Omi Yelusalema iinediyao , geya'abo manugu wadedo , ta 'omi taumi manumi be natumiyao manudi wada dedoi ,
42023029	manuna tuta 'imeemai 'enaya mwau 'iapwesa be yaisigedi 'omi megagalimi nai nigeya natumimo 'iabe bobo'ana waloba .
42023030	Manuna tuta nidi 'ediya 'iabe tomota 'oya 'ediya sioona be sigwae , ‘ 'Oya wabe'uma be wasiuma ! ’
42023031	Ona'ai'aila , 'abo'agu 'iabe yaesilae , ta 'omi ma'etamo waesilae geyogeyoi . Manuna 'abo'agu 'atuwa kaiwe mama'igu , ta 'omi tuga 'atuwa kaiwe mwawamwawasidi . ”
42023032	Ta toto'umalidi 'eluwa wate si'au'ewedi be Yesu ma'enao sida loemwawasidi .
42023033	'Enega 'ebweu sena 'ena siapwesa , 'ana esana Bulubulu , ga sena nina 'enaya kelose bale'uya sisa'unaya ta Yesu situtu epa'iyena ga sietoolona , ta toto'umalina nidi siteluwa wate 'adi kelose 'ediya situtu epa'iyedi , ga 'ebweuna Yesu 'atainega ta 'eluwena Yesu gegeuminega sietoolodi .
42023034	'Enega Yesu 'igwae , “ Tamagu ye , 'idi guinuwa gete 'uda nuwataudi , manuna nigeya simwalamwalatoni to'ase siguiguinuwa . ” Ta tolosaiyao nidi Yesu 'ana 'oama si'ewena , ga 'enega siesaesasala , 'atuwa nadigega siulaesinuwa , be 'enega 'abo yaisigedi sinunugana 'oama nidi si'ewadi .
42023035	Gote 'ena tomota siyo'oyo'o , ta me Yudia 'adi toanuganao Yesu situyetuyeyena , sigwaegwae , “ Mali tomota 'i'etoseyedi ta abaga gete tuga tauna 'ida 'etoseye , 'abo tauna To'etoseyana Keliso , Yaubada 'enega . ”
42023036	Tolosaiyao nidi wate Yesu situyeyena , ga oine dalelena sime'ena ga sie'etotu'eyena ,
42023037	ta sigwae , “ 'Abo 'oyo me Yudia 'idi toloina , 'uda 'etoseyeyo tauyo . ”
42023038	Ta wate 'ana kelose debanaya 'ina mwawasa 'alena si'etoladina , 'igwae , “ Tai gete me Yudia 'adi toloina . ”
42023039	Kelose nidi 'ediyega 'ebweu toto'umalina Yesu 'i'ena pa'alina , 'igwae , “ To'ase manuna 'oyo To'etoseyana , ta nigeya 'u'eto'etoseyeda ? ”
42023040	Ta toto'umalina 'eluwena gosiyanana 'i'ena pa'alina , 'igwae , “ Mwa'adega Yaubada nigeya 'umatamataute ? Ta 'unono tatetoi 'ada loina 'ebweuna tuga si'ebwa'eda ,
42023041	ta loina nina 'oyo be 'abo'agu 'ilobweneda , manuna 'abo'ada toto'umalida , ta tai gete nigeya 'ebweu 'ina loegesimo . ”
42023042	'Enega tai nina Yesu 'ieonena , “ Yesu , ma'etamo 'imu etoloina 'ana tutaya , kapekapeyana be 'uda nuwa'i'isigu ? ”
42023043	Ta Yesu 'igwae , “ Yaona 'ai'aila 'emuya , 'oyo ta 'abo'agu 'iabe sena bobo'ana 'ena tada miyami . ”
42023044	Ta ni'atu 'asuoleole ga sinala 'iguguyoi , 'enega sena maibo'ana 'iguguyoi ga 'ana laba 'asuinuwanuwaya 'asa 'imaedana limana .
42023045	Ta kaleko nina 'enega Anuwa Tabu sipitaupena , tuta nina 'ena 'iesabuluwena .
42023046	'Enega Yesu 'enana sinabwanega 'ibwau , 'igwae , “ Tamagu ye , yaluyaluwagu nimamuya yasa'usa'u . ” 'Ina ona gete 'i'inanena 'enega yawasina 'igumwala .
42023047	Gote 'ena tolosaiyao 'adi toanugana 'i'itena 'aene Yesu yawasina 'igumwala , 'enega Yaubada 'itupuna , 'igwae , “ Ona'ai'aila , tai gete tai bobo'ana . ”
42023048	Ta wate toyo'o maibo'adi sena nina 'ena siegogonaya Yesu si'itena 'aene ni'atu 'imwawasa , 'enega ma idi nuwamwau siila 'idi 'asaya .
42023049	Ta Yesu gosenao be wate iine nidi lowa Galiliyega simuliyenamaya , taudi 'edasolaya sitootoolo ta Yesu 'ina mwawasa sidunedune .
42023050	'Ebweu tai 'ana esana Yosepa , Yudia taina , 'ina 'asa gidalina Alimatia , tauna tai bobo'ana ta ma 'ana emisa . Tai nina 'ebweu me Yudia 'idi toanugana , ta 'iyamwayamwa be to tuta Yaubada 'ida etoloina me Yudia 'ediya . Lowa tuta nina toanuganao nuwanuwadi be Yesu sida loemwawasi , ta Yosepa nina geya nuwana .
42023051	
42023052	Tai nina Pailato 'enaya 'itauya , ga Yesu kokowana 'isidena be 'aene 'ida sa'u'ali'aliye .
42023053	'Enega Pailato 'itagwala , ga Yosepa Yesu kokowana kelose 'enega 'i'ewa mwa'utenama , ga 'iwaduna kaleko wakewakekena 'enega , ga muliyega 'isa'u 'ali'aliyena . 'Ali'ali nina sibwalena 'atuwa duluwa gulewa solanaya , ta nigeya 'ebweu tuta kokowa 'ena sida sa'una .
42023054	'Asiyata gote 'ena me Yudia 'idi tuta gibubuna 'idi Sabate manuna .
42023055	Ta iine nidi taudi Galiliyega Yesu simulimuliyenamaya sitauya ga Yesu 'ana 'ali'ali si'itena , ta wate kokowana 'ana 'ebesa'u si'itena .
42023056	'Enega siila limana 'asaya ga bunama bobo'ana sigibubuna Yesu bwalana 'ana eolowa manuna , ga 'asiyata mulinaya sieyawai'ata , manuna Sabate 'ina loina .
42024001	'Enega wate tomwa 'iulisina , nate wiki 'ana 'asiyata nugana gonagonaya , ga iine nidi bunama nina sigibubunaya si'ewena ga sime'ena 'ali'aliya .
42024002	Simai ga 'ali'ali si'itena 'awana 'ana 'auboda gulewa ni'atu sipuli ilena .
42024003	'Enega 'ali'ali nina solanaya silugu , ta 'inapwana Yesu kokowana nigeya si'ita'ita .
42024004	'Enega 'ali'ali nina 'enaya ma idi enuwanaluwa simiyami ta sidunedune , ga tuta gidalina 'enaya tai 'eluwa ma 'adi 'oama wakewakekedi ta maemaedanidi siapwesa , ga selabediya sitoolo .
42024005	Iine tai nidi si'itedi ga simatauta , 'enega sibe'u sanamwa'uta bale'uya , ta 'oloto nidi iine 'ediya sigwae , “ To'ase manuna tomwawasa 'idi senaya tai mayawasina wa'ebe'ebese ?
42024006	Tauna nigeya bada , ta 'ina ona nina 'emiya wada nuwa'i'isi lowa Galili 'ena ma'emi wamiyamiya , tuta nina 'igwae ,
42024007	‘ 'Abo'agu Tomota Natuna sida 'ebwayaegu toto'umalidi 'ediya , 'enega kelose 'enaya sida tutu epa'iyegu , ta 'asiyata 'etonina 'enaya mwawasega yada toololimana . ’ ”
42024008	Iine nidi ona gete sinuwa'i'isina ,
42024009	'enega 'ali'ali sipilisinena ga sitauya Yesu 'ina toguinuwao site ilebeni magosediyao 'ediya , ga sisimana to'ase nadigega 'ali'aliya 'ediya 'iapwesa .
42024010	Toemwasala nidi taudi Meli Magidala be Yowana be mali Meli , tauna Yemesa sinana , ta wate 'aidi iine ma'ediyao , Yesu 'ina toololimana manuna 'ina toguinuwao nidi sieonedi ,
42024011	ta tai nidi iine 'idi ona nigeya siemiemise , 'idi nuwanuwa 'aene tuga situyetuyeya .
42024013	'Asiyata nina 'enaya Yesu 'ana tomuliyao 'eluwa sitautauya 'ebweu 'asa 'enaya , 'ana esana Emeusa . 'Asa nina 'ana 'edasola Yelusalema 'enega nadigega 'abo gonagonega tatoolo be gonagona nina 'ana gamwagamwana 'enaya taapwesa .
42024014	Siteluwa nidi sitautauya ta sionaona yage nidi Yesu 'ena siapwesa manudi .
42024015	Sitautauya ta si'awa'awagwae liya , 'enega Yesu 'ediya 'iapwesa ga ma'edi sitautauya .
42024016	Yesu nina ni'atu si'itena , ta esi nigeya si'ina'inane .
42024017	'Enega siteluwa nidi 'ieonedi , 'igwae , “ To yage manuna wa'awa'awagwae liya ? ” Ga taudi ma idi nuwamwau sitoolo enono .
42024018	Ga gosiyanana 'ana esana Kaliopasa 'iona limana ga Yesu 'ena 'igwae , “ Na 'oyo tebweumumo Yelusalema 'enaya nigeya 'umwalamwalatoni to'ase 'iapwesa 'asiyata 'etoi sigumwala 'ediya , aga ? ”
42024019	'Enega Yesu 'ieonedi , “ To yage sana ? ” Ga taudi sigwae , “ Yage nidi Yesu goma Nasaleta 'enaya siapwesa . Tai getei tauna palopita , ta wate Yaubada be tomota matadiya 'ina onao be 'ina guinuwao waiwaidi .
42024020	Ta 'ima totaliya sinabwadi be 'ima toanuganao tai nina sietalaena 'ina mwawasa manuna ga muliyega tolosaiyao situtu epa'iyena kelose 'enaya ,
42024021	ta 'aemisena 'aene tauna 'iabe 'abo'ama me Isileli 'i'etoseyema . Yage getedi 'asiyata 'eluwa sigumwala 'ediya siapwesa , ta batuwa 'asiyata 'etonina .
42024022	Ta 'aina iine 'emega nuwama sigieowanina , manuna ni'a gonamapumapuya sitauya 'ali'aliya
42024023	ga Yesu nina kokowana nigeya si'ita'ita , ta siilama ga to'ase nadigega anilose 'idi e'ita 'ediya ga sisimana 'emaya 'aene ni'atu 'itoolo limana .
42024024	Wate nadigega 'aidi 'emega sitauya 'ali'ali nina 'enaya ga silobena nadigega iine nidi 'idi simana , ta Yesu nina nigeya si'ita'ita . ”
42024025	'Enega Yesu 'ediya 'igwae , “ Kwanikwanimi , manuna nigeya gimi palopitao 'idi onao wada emisedi .
42024026	To'etoseyana nina 'ilobwene 'ai'ailina be 'elouya nidi 'ida lobadi be 'enega muliyega 'ana esana 'isinabwa . ”
42024027	'Enega 'ie'ale be 'ediya 'ili'ama to'ase nadigega Buki Tabu 'ina simana To'etoseyana nina manuna . Mosese be palopitao 'idi bukiyao 'ediyega 'ie'ale ga Buki Tabu maibo'ana 'iloegumwalina , be 'enega mwalatoi sida loba .
42024028	Ta sena nina 'ena sitautauya ni'atu be selabenaya siapwesa ga Yesu 'ieonedi , 'igwae , “ Wamiyamiya ta yatatauya . ”
42024029	Ga taudi sigwae , “ Nigeya ! Geya'abo 'utautauya , bada ta'e'eno , manuna ni'atu 'iboi . ” 'Enega 'itagwala ga 'ilugu 'idi anuwaya .
42024030	'Idi tuta 'e'ai 'enaya , Yesu beledi 'i'ewena ga manuna 'iona oboboma , ga muliyega 'igitomwena ga 'i'ebwa'edi .
42024031	Gote 'ena nuwadi 'isabwalena ga Yesu nina si'inanena , ta 'ediyega 'ikwaiya .
42024032	'Enega siteluwa nidi taudimo 'ediya sionaona , sigwae , “ Ona'ai'aila tuta nina 'edaya tameema , ta 'ili'ali'ama Buki manuna , 'ada lotoona sidumaduma wawasae 'atuwa kaiwe 'atedaya 'isabesabelulu . ”
42024033	'Enega sitoolo manini ga sitauya Yelusalema , ga nada gosediyao silobedi site ilebeni magosediyao simiya egogona ,
42024034	ta taudi Yesu manuna sionaona , sigwae , “ Saimoni ni'atu 'Inapwana 'i'itena , mwawasega 'itoolo limana . ”
42024035	'Enega siteluwa nidi silolagata ga wate siemwasala to'ase nadigega 'edaya 'iapwesa , ta wate 'ina gitomwa beledi 'enega si'inanena , siemwasalina .
42024036	'Etamo gosediyao 'ediya siemwaemwasala ta Yesu nina 'iapwesa ga gamwagamwanidiya 'itoolo ,
42024037	ga si'itena ta simatauta , 'idi nuwanuwa 'ebweu yaluyaluwa bi'i . 'Enega Yesu 'ieonedi , 'igwae , “ Geya'abo wamatamatauta !
42024038	Ta geya'abo wate waenuenuwanaluwa . 'Abo'agu tuga .
42024039	Ta esi nimagu be 'aegu wada 'itadi ta wagitoogu , manuna yaluyaluwa bi'i nigeya bwalanamo , ta wate nigeya lulunamo . ”
42024041	Gote 'ena sigwausowala , ta esi tupwana ma idi enuwanaluwa manuna nigeya siemiemisa 'ai'aila . Ta 'ieonedi , “ Masula 'eisa , wa'ebwa'egu be ya'a'a ? ”
42024042	Ta iyana tupwana mesomesona si'ebwa'ena ,
42024043	ga matadiya 'i'enina .
42024044	Ta 'ieonedi , 'igwae , “ Ona nidi ni'atu yaemwasalidi 'emiya tuta nina 'abo'agu ma'emi , maibo'ana manugu si'etoladina Mosese 'ina buki 'enaya be palopitao 'idi buki 'ediya ta wate wali Same 'ediya , be 'enega 'igu simana nina 'ana mwalatoi 'ai'aila 'ida apwesa . ”
42024045	Gote 'ena nuwadi 'igiesabwalenina ga Buki Tabu simwalatonina .
42024046	Ga 'ediya 'igwae , “ Gete nadigega si'etoladi'esena , 'igwae , To'etoseyana nina 'elouya be mwawasa 'ida loba , be 'enega 'asiyata 'etonina 'ena mwawasega 'ida toololimana ,
42024047	be 'enega 'ana esanega tetela bobo'ana , nuwa'ebuni be to'umalina 'ana nuwatau manudi sida guguyae . 'Idi guguya nina sida e'ale Yelusalema 'enega be 'ida sakowasi bale'u maibo'ana 'enaya .
42024048	Yage getedi 'omi tuga 'adi tosimanao .
42024049	Ta esi 'abo'agu 'iabe Tamagu 'ina onaupaupa nina nate yaluyaluwana yada etunenama 'emiya be 'ida giewaiwaiyemi , 'enega Yelusalema 'ena wada yamwayamwa manuna . ”
42024050	'Enega 'ina ona 'ilosalonina , ga muliyega 'i'au'ewedi ga sitauya Betani 'enaya , ga nada nimana 'iasitotoona 'ediya ga 'iona obobomedi .
42024051	'Ina ona oboboma nina 'enaya , 'aena 'i'ewena ga 'itu'e galewaya .
42024052	Taudi 'ina 'ebetu'e nina 'ena ma idi 'amayaba sibwagobwago , ga muliyega ma idi gwausowala sinabwana siila limana Yelusalema .
42024053	Siila ga Anuwa Tabu solanaya tuta yauyauna Yaubada situputupu .
43001001	Tuta 'ana 'ebe e'ale 'unuya Ona 'imiyami . Ta Ona nina tauna Keliso , Yaubada ma'iyana , ta tauna Yaubada nina .
43001002	Tuta nina 'ana 'ebe e'ale 'enaya , Ona nina Yaubada ma'iyana simiyami ,
43001003	ta Ona nina , tauna Keliso , Yaubada ma'iyana yage maibo'adi simweluluidi , ta nigeya 'ebweu wate yaita tomweluluwa , ta Ona nina tuga .
43001004	Tauna yawasi 'ai'aila , ta yawasi nina 'enega maedana 'ime'ena tomota yauyauda 'edaya .
43001005	Ta maedana nina guguyoi 'enaya 'isae , ga guguyoi nigeya 'ina waiwaimo .
43001006	Gote 'ena Yaubada tai 'ebweuna 'ietunenama , 'ana esana Yoni .
43001007	Tauna tomota 'ediya 'imai be 'aene tomota 'ediya maedana manuna 'ida simana be 'enega tomota sida nono be 'idi emisa sida sa'u maedana nina 'enaya .
43001008	Ta tauna nigeya maedana nina , ta esi maedana 'ana tosimana .
43001009	Ta maedana nina maedana 'ai'aila ga me bale'u maibo'ada 'ituyayalida .
43001010	Tauna ni'atu 'imai bale'uya ga bale'uya 'imiyami , ta tauna tuga bale'u 'ana tomweluluwa , ta tomiya bale'u nigeya simwalamwalatoni yaita tauna .
43001011	Ta tuta nina tauna 'imai 'ina bu'unao 'ediya taudi wate sie'idi'idiyena .
43001012	Ta esi tomota pu'epu'edimo 'ina ona siemisena 'aene tauna To'etoseyana nina , ga 'ediya 'itagwala be taudi Yaubada natunao .
43001013	'Enega tomota getedi tada eesedi 'aene taudi ni'atu situbuwa limana , ta tubuwa limana nina nigeya nadigega tomota laladi nai 'idi nuwanuwa 'enega , ta esi tubuwa limana nina Yaubada 'enega .
43001014	Ona nina ni'atu 'edaya 'ietomotai , ga 'ina esaesa 'ena 'a'itena , tosinabwa sana 'ituyayalina , manuna tauna Yaubada natu'ai'ailina , ta wate tauna tooboboma ta adelina palupaluna maibo'ana .
43001015	'Enega Yoni 'isimanena ga 'ibwau , 'enana sinabwana 'enega 'igwae , “ Tauna gete tai nina manuna yaonaona tuta nina yasimanena 'aene 'ebweu muliguyega 'imamai be 'ida nuganegu , manuna muliyega be yamamai ta tauna ni'atu 'imiyami . ”
43001016	Tauna to'ebwaya bobo'ana , ga 'ina obobomega maibo'ada 'iloemaeda .
43001017	Mosese 'ina 'ebwaya bobo'ana , nate loina nidi Buki Tabu 'ena , ta esi Yesu Keliso 'ina 'ebwaya bobo'ana wawasae , manuna oboboma be bubuna bobo'ana 'i'ebwa'eda .
43001018	Nigeya 'ebweu tuta Yaubada 'ana 'ita tomota sida 'itena , nate namo natu'ai'ailina selabenaya 'imiyami , 'enega tauna Tamana 'ana 'ita nina ni'atu 'ie'iteda .
43001019	Tuta gote 'enaya me Yudia 'idi toanuganao Yelusalema 'enaya simiyami , ga 'aidi totaliyao be 'aidi Libai 'ina bodao sietunedi Yoni 'enaya sabi enaidena 'aene tauna yaita .
43001020	Ga Yoni e'isa bobo'ana ta maemaedanina 'i'ebwa'edi , 'igwae , “ 'Abo'agu nigeya To'etoseyana nina . ”
43001021	'Enega wate sienaidena ga sigwae , “ Ta yaita 'oyo ? 'Aene 'oyo Ilaitiya , aga ? ” Ga 'iona , “ 'Abo'agu nigeya . ” Ta wate sienaidena , “ Nai 'oyo palopita nina Mosese manuna 'ionaonaya ? ” Ga Yoni wate 'ie'isa ga 'igwae , “ Nigeya . ”
43001022	'Enega taudi wate sigwae , “ Ta sana yaita 'oyo ? To'ase 'imu ona manuyo , be 'enega 'ada ila be 'ama toetuneyao 'ada emataluwedi ? ”
43001023	'Enega Yoni 'idi enaida 'ie'isena ga 'isimana apwesa , 'igwae , “ Lowa palopita Aisea 'ina buki 'ena manugu 'isimana gete nadigega : Tai 'ebweu sena mitawa daita 'ena 'ibwaubwau , 'igwaegwae , ‘ 'Inapwana 'ina 'eda wada kakali ta wagiepaepalu . ” ’
43001024	Ta Palisiyao 'adi toepilialeale nidi
43001025	Yoni sienaida limena , sigwae , “ 'Eguma 'oyo nigeya To'etoseyana nina , nai 'oyo nigeya Ilaitiya , nai 'oyo wate nigeya mali palopita , to'ase manuna 'ugiegie bapitaiso ? ”
43001026	Ta Yoni 'ieonedi , “ 'Abo'agu bwasiyega tuga tomota yagiegie bapitaisoedi , ta 'ebweu tai nigeya wamwalamwalatoni gamwagamwanimiya gete tuga 'itootoolo ,
43001027	tauna muliguyega 'imeema , ta 'abo'agu nigeya 'ilobwelobwenegu be 'ana 'aelawa yada li'ami , manuna tauna toesaesa sana . ”
43001028	Gete yage nidi maibo'adi siapwesa sena Betani 'enaya nate Yoni 'ina 'ebe giebapitaiso senanaya , bwasi Yolidani mali esenaya .
43001029	Ga mali 'asiyataya Yoni Yesu 'i'itena 'imeemai 'enaya , ga Yoni tomota 'ieonedi , 'igwae , “ Tai gote tauna Yaubada 'ina Lami , be me bale'u manuda 'imwamwawasa be 'ida bubuna to'umalina maibo'ana 'i'ewayauledi .
43001030	Lowa gete tai nina manuna yaonaona , tuta nina yaeonemi 'aene tai 'ebweuna muliguyega 'imamai be 'ida nuganegu , manuna muliyega be yamamai ta tauna ni'atu 'imiyami .
43001031	Ta nigeya yamwalamwalatoni 'aene yaita tauna , ta nate namo tuga 'abo'agu me Isileli bwasiyega yagiegie bapitaisoemi be 'enega muliyega tauna wada mwalatoni . ”
43001032	Ona gete Yoni 'isimana apwesa Yesu manuna , ga 'ediya 'igwae , “ Yaluyaluwa Tabuna ya'itena 'ana 'ita nadigega bunebune galewega 'imwa'utama ga Yesu 'ena 'itowa .
43001033	Lowa nigeya yamwalamwalatoni yaita tauna , ta Yaubada tauna 'ietuneguma be bapitaiso bwasiyega yada guinuwedi , ga 'eguya 'isimanena , 'igwae , ‘ 'Etamo Yaluyaluwagu 'uda 'ita 'ida mwa'utama be tai 'ena 'itotowa , tauna nate Yaluyaluwa Tabunega 'ida giebapitaiso tomota 'ediya . ’ ”
43001034	Ta Yoni wate 'ieonedi , “ 'Abo'agu tai nina mata 'ai'ailiguyega ya'itena , 'enega gete yasimasimana apwesa 'aene tauna Yaubada natu'ai'ailina . ”
43001035	Ta mali 'asiyataya , tuta nina Yoni be 'ana tomuliyao 'eluwa ma'enao sitootoolo , ga Yesu si'itena selabediyega 'itautauya ,
43001036	'enega Yoni 'ana tomuliyao nidi 'ediya 'igwae , “ Tai gote tauna Yaubada 'ina Lami . ”
43001037	Gote 'ena siteluwa nidi Yoni 'ina ona sinonona , ga Yesu simuliyena .
43001038	'Enega Yesu mulinega sitautauya ta 'ediya 'isanaila , ga 'i'itedi . Ta 'ienaidedi , 'igwae , “ To'ase nuwanuwami ? ” Ta taudi sigwae , “ Labai , mwa'o 'imu 'ebemiya ? ” ( Labai 'ana gibui Toe'ita . )
43001039	Ta Yesu 'ieonedi , 'igwae , “ Wamuliyegu be 'enega 'igu 'ebemiya yae'itami . ” Ta simuliyena , ga asuinuwanuwaya siapwesa sena nina 'enaya , ga nada simiya ebonina .
43001040	Tomuliya nidi siteluwa 'ediyega 'ebweu 'ana esana Anidulu , tauna Saimoni Pita tasina .
43001041	Anidulu 'ilomanini ga tasina 'ilobena ta 'ieonena , 'igwae , “ Saimoni , ni'atu Mesaiya nina 'alobena . ” ( Mesaiya 'ana gibui Keliso , nate 'ena Gilisi , ta 'ana mwalatoi To'etoseyana . )
43001042	Ga Saimoni 'i'au'ewena ga Yesu 'ena 'ime'ena . Gote 'ena Yesu Saimoni 'i'itena ga 'ieonena , 'igwae , “ 'Oyo 'amu esana Saimoni , Yoni natuna , ta 'amu esana auwauna yada bwauye Pita , 'ana gibui Gulewa . ”
43001043	Ga mali 'asiyataya Yesu nuwanuwana be 'itatauya Galili , 'enega 'itauya ga nada Pilipi 'ilobena , ga 'ieonena , 'igwae , “ 'Uda muliyegu . ”
43001044	Pilipi 'ina 'asa Beteseida , nate Anidulu be Pita 'idi 'asa .
43001045	'Enega Pilipi Nataniela 'ilobena , ga 'ieonena , “ Ni'atu tai nina 'alobena , tauna lowa Mosese 'ina loinao 'ediya ta wate palopitao 'idi 'etoladiyao 'ediya sisimanena , tauna goma Nasaleta , ta Yosepa natuna , 'ana esana Yesu . ”
43001046	Ga Nataniela Pilipi 'ena 'igwae , “ Nasaleta nigeya 'ebweu to'ase bobo'ana 'enega 'ida apwesa . ” Ga Pilipi 'igwae , “ Tuwa tuga , 'uda mai be tai nina 'uda 'ita . ” 'Enega Yesu 'ena simai .
43001047	Ga tuta nina Yesu Nataniela 'i'itena ga tomota 'ieonedi Nataniela manuna , 'igwae , “ Tai gote tauna goma Isileli ta nigeya 'ebweu wate kabo 'enaya . ”
43001048	Ta Nataniela Yesu 'ienaidena , 'igwae , “ Mwa'adega ga 'enega 'umwalatonigu ? ” Ga Yesu 'igwae , “ Muliyega be Pilipi 'ibwauyeyo , ta 'abo'agu yagimi 'itemu damaya 'agalaunaya 'umiyami . ”
43001049	Gote 'ena Nataniela nuwana 'iowana ga Yesu 'ieonena , 'igwae , “ 'Inapwana , 'oyo ona'ai'aila Yaubada Natuna , ta 'oyo wate me Isileli 'ima kini . ”
43001050	Ga Yesu 'ieonena , “ 'Uemiseguya manuna yaeonemu 'aene tuta nina 'oyo damaya 'agalaunaya ya'itemu , aga ? Gete tuga 'ebe'ita gidalina 'emuya , ta ma'etamo esi yage sinabwadi 'uda 'itadi . ”
43001051	Ta Yesu wate 'igwae , “ Yaona 'ai'aila 'emiya 'aene ma'etamo galewa 'ege'egegena 'ena Yaubada 'ina aniloseyao wa'itadi , situ'etu'e be simwa'umwa'utama 'abo'agu Tomota Natuna manugu . ”
43002001	Ga ni'atu 'asiyata 'eluwa sigumwala ga ai sagalina siguinuwena 'asa Kena 'ena , Galili senanaya . Ta sagali nina solanaya Yesu sinana 'imiyami ,
43002002	ga Yesu ma ina tononoyao sagali nina 'ena sibwauyedi ga ma'ediyao silugu ga si'e'ai .
43002003	Tuta nina 'idi 'e'ai solanaya ga 'adi oine siloegumwalina , 'enega Yesu sinana 'igwae , “ Natugu , oine maibo'ana ni'atu 'igumwala . ”
43002004	Ga Yesu 'igwae , “ 'Oyo geya'abo 'uloiloinegu , manuna 'igu guinuwa nigeya yae'ae'ale . ”
43002005	Ga Yesu sinana topaisewao 'ieonedi be 'aene Yesu 'ina ona sida ematamatane , 'igwae , “ 'Eguma to'ase nuwanuwana be waguinuwei , wada guinuwe tuga . ”
43002006	Tuta nina 'enaya me Yudia 'idi bubuna , nate 'ebesiwa siguinuwedi gulewa 'enega , 'idi 'ebe lo'utu manuna . Ta sagali nina 'enaya 'ebesiwa nidi sikisi Yesu 'i'itedi . Taudi kakaedi ta sinabwadi , sawesawenaya be bwasi sinabwa wawasae sisiwadi 'ediya .
43002007	'Enega Yesu topaisewao 'ieonedi ga 'ebesiwa nidi kakaedi bwasiyega siloemaedi .
43002008	Ga wate 'ieonedi ga tupwana bwasi 'ebesiwa nidi soladiyega sigonidi ga tonisagali 'enaya sitauyedi .
43002009	Ga tonisagali bwasi nina 'ilotoona 'aene dumadumana , nigeya bwasi ta esi oine 'ana lotoona , ta bobo'ana . Ta tonisagali nigeya 'imwalamwalatoni 'aene oine nina mane 'enega si'ewena , ta topaisewao dimo simwalatonina . 'Enega tonisagali nina toai me'olotona 'ibwauyena ,
43002010	ga 'ieonena , 'igwae , “ 'Abo'ada 'ida bubuna be 'aene oine bobo'ana tada 'ebwaya nugana tomota 'ediya , be muliyega oine to'umalina ta'ebwayae . Ta 'oyo to'ase manuna ga oine tobobo'ana sana 'usa'u kwaiyena ga 'uemuliyena ? ”
43002011	Gete 'ena Yesu 'ina paisewa waiwaina nuganuganina , 'ana we'iwe'iyaya 'igieapwesena 'asa Kena 'enaya , Galili senanaya , ga 'ina waiwai 'ie'itaena tomota 'ediya , ta 'ina tononoyao tauna siemisena .
43002012	Ga sagali mulinaya , Yesu sinana be tasinao ta wate 'ina tononoyao ma'enao simwa'uta Kapaneumi , ga gote 'ena 'aina 'asiyata 'ediya simiyami .
43002013	Ta ni'atu tuta selabenaya be me Yudia 'idi Ataona Sagalina sida guinuwe . Tuta nina 'enaya Yesu 'itu'e Yelusalema .
43002014	'Enega Anuwa Tabu solanaya 'ilugu ga toegimwane 'i'itedi , taudi bulumakau be sipi be bunebune 'adi toegimwaneyao , ta wate mani 'ana toesa'ugelasao Anuwa Tabu solanaya simiyami .
43002015	'Enega balae metametana 'i'ewena ga tomota be yobaiyao Anuwa Tabuyega 'ipa'idi , ta wate toesa'ugelasao 'idi tebeli 'i'aubuiyedi ga 'idi mani 'ilelewanedi ,
43002016	ga 'enega toegimwane bunebune 'ieonedi , 'igwae , “ 'Imi manuwao maibo'adi gete 'enega wada 'ewa apwesedi , ta geya'abo Tamagu 'ina anuwa wagiegiebaili be 'aene 'imi 'ebe gimwane . ”
43002017	Ta 'ina tononoyao ona nina Buki Tabu solanaya sinuwa'i'isina , 'igwae , “ Yaubada ye , 'imu anuwa tobobo'ana sana gete nuwagu 'i'ewena . ”
43002018	'Enega me Yudia 'adi toanuganao simai ga Yesu sienaidena , sigwae , “ To we'iwe'iyaya 'uda e'itama be 'ada mwalatoni yaita sana 'ina loinega yage getedi 'uguiguinuwedi ? ”
43002019	Ta Yesu 'ediya 'igwae , “ Anuwa gete 'eguma waligei , 'asiyata 'etoi 'ena yada 'abilima . ”
43002020	Ga taudi wate sigwae , “ 'Aene anuwa gete 'asiyata 'etoi 'ena 'uda 'abilima ? Ta 'uda nuwa'i'isi 'aene anuwa gete yakwala poti sikisi solanaya si'abi'abi ga 'enega silosalonina . ”
43002021	Ta Yesu nigeya anuwa nina manuna 'ionaona ta esi tauna bwalana manuna .
43002022	'Enega tuta nina Yesu mwawasega 'itoolo limana ga 'ina tononoyao Buki Tabu 'ina ona be wate Yesu 'ina ona 'ediyega sinuwa'i'isina , ga siemisa 'ai'ailidi .
43002023	Tuta nina Yesu Ataona Sagalina solanaya 'imiyami ga tomota yaudi Yesu 'ina guinuwa waiwaina si'itena , 'enega siemisena 'aene tauna To'etoseyana .
43002024	Ta Yesu nigeya 'iemiemisedi ,
43002025	manuna ni'atu maibo'adi 'idi nuwanuwa 'igimi sinapudi , ga 'enega nigeya 'ebweu yaita tomota sawesawenaya be tetelidi 'ida 'ebwaya Yesu 'enaya , manuna to'ase 'idi nuwanuwa 'atediya ni'atu 'isinapu 'ai'ailidi .
43003001	Tai 'ebweu 'ana esana Nikodimo , tauna 'ebweu Palisi , ta wate me Yudia 'adi toanugana ,
43003002	ga boiboiya 'imai Yesu 'enaya ga 'ieonena , 'igwae , “ 'Inapwana , 'amwalamwalatoni 'aene 'oyo toe'ita Yaubada 'enega , manuna nigeya 'ebweu yaita 'ina guinuwa 'ana waiwai nadigega 'oyo , 'abo Yaubada nigeya ma'iyana . ”
43003003	Ta Yesu 'ilolagata ga 'ieonena , “ Yaona 'ai'aila 'emuya , 'eguma nigeya 'utubutubuwa limana , geya'abo Yaubada 'ina 'ebeloina 'u'ita'ita . ”
43003004	Ta Nikodimo Yesu 'ienaidena , 'igwae , “ Mwa'adega 'abo'agu tai sinabwagu be 'aene yada tubuwa limana ? Ona'ai'aila nigeya sawesawenaya be sinagu gamwanaya yalulugu be yatubuwa limana . ”
43003005	Ta Yesu 'iona limana , “ Yasimana 'ai'aila 'aene 'eguma nigeya bwasiyega be Yaluyaluwa Tabuna 'enega 'utubutubuwa , geya'abo Yaubada 'ina 'ebeloina 'enaya 'ulugulugu .
43003006	Sinadao 'ediyega tatubuwenama bwala namo , ta yaluyaluwada 'ina tubuwa limana Yaubada Yaluyaluwana 'enega .
43003007	Geya'abo 'unuwanuwa owana manuna yaeonemu be 'aene wada tubuwa limana .
43003008	Nadigega tuga yagila 'ina towa , be mane 'enega nuwanuwana be 'itotowa tuga 'ida towa , ta 'enana 'uda nonodi 'idududuma , ta nigeya 'uda mwalatonina mane 'enega yagila 'imeemai nai mane 'ena 'itautauya . Nadigega wate taudi yaluyaluwa 'enega situbuwa limana .
43003009	Ga Nikodimo Yesu 'ienaidena , 'igwae , “ 'Imu ona gete mwa'adega 'ana mwalatoi ? ”
43003010	Ta Yesu 'igwae , “ 'Oyo me Isileli 'idi toe'ita sinabwayo , ta 'igu ona gete manuna nigeya 'unuwanuwa sabwalena .
43003011	Yasimana palupalu 'emuya 'aene yage nidi ni'atu 'a'itedi ta 'amwalamwalatonidi 'enega 'asimasimanedi 'emiya , ta nigeya 'ima onao nidi wada emisedi .
43003012	'Eguma yage bale'u manudi 'emiya yasimasimana ta nigeya wada emisedi , mwa'adega be yage galewa manuna yae'ita'esa ?
43003013	Manuna nigeya 'ebweu yaita galewaya 'itu'etu'e . Nate namo 'abo'agu Tomota Natuna , manuna 'abo'agu galewega yagimi mwa'utama .
43003014	Nadigega tuga lowaenei tuta nina sitautauya sena mwatui daitaya , ga Mosese mwata kainumu 'enega 'iguinuwenaya ta kaiwe 'ena 'igilagasina , 'abo'agu nadigega sida gilagasigu
43003015	be 'enega yaisigedi 'eguya siemisa , yawasidi ataya sida loba .
43003016	Ta Yaubada sa'i tomota maibo'adi bale'uya 'iobobomedi ga natuna tebweuna 'itagwalena be 'enega yaisigedi tauna 'ena siemisa , geya'abo simwawamwawasa ta esi yawasidi ataya sida loba .
43003017	Ta Yaubada Natuna bale'uya 'ietunenama , nigeya 'aene tomiya bale'u 'ida bwa'omatadi , ta esi sabi 'etoseyedi .
43003018	“ 'Eguma yaita Yaubada Natuna 'iemisei , geya'abo bwa'omatana 'ilobaloba , ta 'eguma yaita nigeya 'iemiemisa , tauna ni'atu loina 'ena 'ilugu , manuna nigeya Yaubada natu'ai'ailina 'ena 'iemiemisa .
43003019	Gete loina nina 'alena manuna maedana ni'atu bale'uya 'imai ta tomotai guguyoi nuwanuwadi , ta maedana siguitoyasena manuna 'idi bubuna to'umalina .
43003020	'Enega 'eguma yaisigedi 'idi bubuna to'umalina , tomotai nidi maedana siguitoyasena ga nigeya maedana 'ena sida mai , 'abona nai maedana nina 'ida gieapwesedi 'aene taudi 'idi bubuna to'umalina .
43003021	Ta 'eguma yaisigedi taudi 'idi bubuna palupaluna maedana 'ena sida apwesa be 'enega maedana 'ida gieapwesedi 'aene taudi 'idi guinuwa bobo'ana Yaubada 'enega . ”
43003022	Ga tuta muliyega Yesu ma ina tononoyao sitauya 'asa sinabwana Yudia 'enaya , ga nada 'aina 'asiyata simiyamiya , ta Yesu tomota 'igiegie bapitaisoedi .
43003023	Ta Yoni wate tomota 'igiegie bapitaisoedi sena Ainoni 'enaya , nate Selimi selabenaya , manuna sena nina 'enaya bwasi sinabwana . Ga 'enega tomota yaudi sitautauya 'enaya ta 'igiegie bapitaisoedi .
43003024	Gote tuta nina 'enaya Yoni ma'etamo nigeya deliya sisa'usa'u .
43003025	Ta Yoni 'aina 'ana tomuliyao ta 'ebweuna Yudia taina ma'edi siegewagewana bapitaiso manuna , 'aene yaita 'ina bapitaiso bobo'ana be tomota 'ida gie'esasedi .
43003026	'Enega toegewagewana nidi Yoni 'enaya sitauya ga sieonena , sigwae , “ 'Inapwana , 'unuwa'i'isina tai nina lowa Yolidani mali esenaya ma'iyayo , ta 'emaya 'usimana apwesa tai nina manuna , tauna ni'atu tomota gete tuga 'igiegie bapitaisoedi , ga maibo'adi 'ina bapitaiso nuwanuwadi , ga 'enaya sitautauya . ”
43003027	Ta Yoni 'ieonedi ga 'igwae , “ Nigeya 'ebweu yaita sawesawenaya be 'ietai sinabwa 'eguma Yaubada nigeya 'ena 'itagwatagwala .
43003028	Ni'atu 'emiya yaona ga wanonona 'aene 'abo'agu nigeya Keliso nina , ta 'abo'agu ni'atu Yaubada 'ietune nuganeguma be tai nina 'imuliyama .
43003029	Yesu tauna tuga nadigega toai me'olotona ta 'abo'agu gosiyana , 'enega tetelina yanonona ga ma igu gwausowala sinabwana . Nadigega tuga toai me'olotona mwanena 'ilobai , 'enega 'eguma toai 'enana 'ebweu gosiyana 'inonoi , gosiyana manuna 'ida gwausowala .
43003030	'Enega tauna Yesu 'ida etoloina , ta 'abo'agu yada mwa'uta .
43003031	“ Tai nina galewega 'imai tomota maibo'adi 'isinabwa sinedi , ta esi yaita tauna bale'uyega 'imai tauna bale'u tomotenina , 'enega bale'u gwegwenao manudi 'ionaona . Ta tai nina galewega 'imwa'utama tomota maibo'adi 'iloetana sinedi .
43003032	Yage nidi ni'atu 'i'itedi manudi 'isimana apwesa ta nigeya 'ebweu yaita 'inoonodi nai 'iemiemisedi 'ina simana nidi manudi .
43003033	Ta 'abo yaisigedi 'ina simana nina siemisena , gote 'ena si'awa 'ai'aila 'aene Yaubada tauna topalupaluna .
43003034	Tai nina tauna Yaubada 'ietunenama , tauna Yaubada 'ina ona 'isimasimane , manuna Yaubada Yaluyaluwanega 'iloemaa 'ai'ailina .
43003035	'Inapwana Natuna 'iobobomena 'enega yage maibo'ana nimanaya 'isa'una ,
43003036	be 'enega 'abo yaita tauna 'iemisena yawasina ataya 'ida loba , ta 'abo yaita tauna 'iguitoyasena geya'abo wate yawasina ataya 'ilobaloba , ta esi Yaubada 'ina gamwasowala 'enaya geya'abo 'isawasawala . ”
43004001	Yesu 'ina giebapitaisoega 'ana tomuliyao yaudi 'ilobedi ta Yoni 'ana tomuliyao nigeya yaudi .
43004002	( Ta Yesu tauna nigeya bapitaiso 'ida guinuwena , ta 'ina tononoyao dimo siguiguinuwe . )
43004003	Ta Yesu 'imwalatonina 'aene Palisiyao ni'atu Yesu 'ina guinuwa alena sinonona , 'enega Yudia 'ipilisinena sabi ilalimana Galili 'enaya .
43004004	Ta 'ina tuta ila 'enaya , Samelia 'asanao gamwagamwanidiyega 'itauya ,
43004005	ta Samelia 'asana 'ebweu 'ana esana Saika 'ena 'iapwesa . Saika 'enega be bwa'a nina lowa Yekobe natuna Yosepa 'i'ebwa'ena nigeya 'edasola .
43004006	Sena nina 'enaya 'ebweu bwasi gaula 'imiyami , tauna Yekobe 'iguinuwena , ta Yesu 'itauya ga 'asuoleoleya sena nina 'ena 'iapwesa , ga ni'atu 'ilo'ame'ame , 'enega 'imiyatowa sabi eyawai'ata .
43004007	Tuta gidalina 'enaya 'ebweu waine Samelia 'imai sabi gobwasi , ga Yesu waine nina 'i'itena ga 'ena 'isida , 'igwae , “ Waine , bwasi 'uda 'ebwa'egu be yada numa . ”
43004008	Tuta gote 'ena taunamo 'imiyami , manuna 'ina tononoyao ni'atu sitauya 'asa sinabwana 'ena 'adi masula sabi gimwane .
43004009	Gote 'ena waine Samelia Yesu 'ena 'iona , “ 'U'ita 'oyo goma Yudiayo ta 'abo'agu waine Samelia , ta to'ase manuna ga bwasi 'usidena 'eguya ? ” ( Manuna me Yudia be me Samelia nigeya sida egosigosiyana . )
43004010	Ta Yesu waine Samelia nina 'ieonena , 'igwae , “ 'Eguma 'umwalamwalatoni Yaubada 'ina oboboma 'emuya , ta wate 'abo 'umwalatonina 'aene yaita 'abo'agu numa manuna yasidasidawa , 'oyo esi 'ilobwenemu be 'eguya 'uda sida bwasi yawasiyo manuna , be yada 'ebwa'eyo . ”
43004011	'Enega waine nina 'igwae , “ 'Inapwana , nigeya 'imu 'ebe goimo ta wate bwasi gaula 'imwa'uta wawasae . Ta 'aene mane 'enega bwasi 'uda 'ebwa'egu yawasigu manuna ?
43004012	'Aene 'oyo tubuda Yekobe 'uloetana sinena ? Tauna Yekobe nina 'ama bwasi gaula gete lowaenei 'iguinuwena ga manatunao be 'idi yobaiyao bwasi nina 'idi 'ebe numa . ”
43004013	Ga Yesu 'ieonena , “ 'Eguma yaita bwasi gete 'enega 'inunuma , tona'ana 'ida yapasa limana ,
43004014	ta 'eguma 'ebweu yaita bwasi nina 'eguyega 'inumai , geya'abo wate tona'ana 'iyapayapasa limana . Manuna bwasi nina tauna yada 'ebwa'e 'atenaya be 'ida ewewelupwa ta yawasina ataya 'enega 'ida loba . ”
43004015	Ga waine Yesu 'ena 'igwae , “ 'Inapwana , bwasi nina 'uda 'ebwa'egu , be 'enega tona'agu geya'abo 'iyapayapasa , nai wate geya'abo yailaila limanama bwasi gete 'enaya sabi goi . ”
43004016	Ga Yesu 'igwae , “ 'Utauya be mwaneyo 'u'au'ewenama . ”
43004017	Ta waine nina Yesu 'ieonena , “ 'Abo'agu nigeya mwanegumo . ” 'Enega Yesu wate 'iona limana ga 'igwae , “ Nate ona'ai'aila 'aene nigeya 'ebweu mwanemumo ,
43004018	ta mwanemwao 'adi yau nima , ta tai nina 'uaina ga ma'iyayo 'asaya wamiyami nigeya mwane 'ai'ailiyo . To'ase nadigega 'imu ona , nate ona'ai'aila . ”
43004019	Gote 'ena waine Yesu 'ina ona 'ie'isena ga 'igwae , “ 'Inapwana , ni'atu yamwalatonimu 'aene 'oyo palopita 'ebweu .
43004020	'Enega 'uda eona 'ai'ailigu to sena 'enaya Yaubada 'ana bwagobwago 'ilobwenena ? Manuna 'abo'ama tubumao 'ediyega Samelia 'oyana getei 'ena 'alotapwalolo , ta 'omi me Yudia waona 'aene Yelusalema 'ebe lotapwalolo 'ai'aila . ”
43004021	Ta Yesu waine 'ina ona 'ie'isena ga 'igwae , “ Waine , 'igu ona 'uda emise manuna tuta ma'etamo 'ena tomota geya'abo sibwagobwago Samelia 'oyana gete 'enaya nai Yelusalema 'ena ,
43004022	ta 'uda mwalatoni 'aene me Samelia 'omi nigeya wamwalamwalatoni yaita 'ena wabwagobwago , ta 'abo'ama me Yudia 'amwalamwalatoni yaita 'ena 'abwagobwago manuna 'etoseyana 'emega 'iapwesama .
43004023	Ta tuta ni'atu selabenaya , ta wate ni'atu gete tuga 'iapwesa , be taudi Tamada 'ana tobwagobwago 'ai'ailao 'ena sida bwagobwago , ta 'idi bwagobwago nina yaluyaluwadi maibo'ana 'enega , ta wate 'ate 'ai'ailidiyega . Taudi gete nadigega tobwagobwago nidi Yaubada nuwanuwana be 'ena sida bwagobwago .
43004024	Yaubada tauna yaluyaluwa tuga , 'enega yaisigedi taudi 'ena sibwagobwago , yaluyaluwadi maibo'ana 'enega ta wate 'ate 'ai'ailidiyega sida bwagobwago . ”
43004025	Ta waine Yesu 'ieonena ga 'igwae , “ Ni'atu yamwalatonina 'aene ma'etamo To'etoseyana nina 'imamai , tauna sieesena Keliso , ta 'abo 'imamai , tauna mwalatoi maibo'ana 'edaya 'ida simanedi . ”
43004026	Ta Yesu waine 'ieonena , “ 'Abo'agu To'etoseyana nina gete , yaonaonawa . ”
43004027	Tuta gote 'enaya Yesu 'ina tononoyao ni'atu siilama ga si'itena 'idi 'Inapwana waine nina ma'iyana si'awa'awagwae , ga nuwadi 'iowana , ta tuwa tuga nigeya 'ebweu wate yaita 'ionaona “ To'ase nuwanuwayo ? ” nai “ To'ase manuna waine ma'iyayo wa'awa'awagwae ? ”
43004028	Ta waine nina 'ina 'ebegoi 'ipilisinena ga 'itauya 'asaya ga tomota 'ieonedi ,
43004029	'igwae , “ Wamai be tai nina wada 'ita , tauna ni'atu 'ieonegu 'igu bubuna maibo'ana manuna . Nai tauna gete To'etoseyana nina . ”
43004030	'Enega tomota 'asa sinabwana 'enega siapwesa , ga Yesu 'ena simai .
43004031	Tuta nina gote 'enaya Yesu 'ina tononoyao sieonaona , “ 'Inapwana , masula gete 'uda 'a . ”
43004032	Ga 'idi ona 'ie'isena , 'igwae , “ 'Agu masula 'omi nigeya wamwalamwalatoni . ”
43004033	Ga 'ina tononoyao nuwadi 'iowana ga taudimo 'ediya sieonaona , sigwae , “ Nai yaita 'ana masula 'ime'ena ? ”
43004034	Ta Yesu 'iona limana ga 'ediya 'igwae , “ 'Agu masula nate 'agu Toetune nina 'ina nuwanuwa sabi guinuwedi , be 'ina paisewa sabi losalonina . ”
43004035	Ta wate 'ediya 'igwae , “ 'Imi ona 'ebweu 'imiyami 'aene ‘ Nawalae ata mulidiya sesoi 'ana tuta , ’ ta yaona 'ai'aila 'emiya wada 'itasakowasi be bagula 'ana 'ita wada 'ita 'aene ni'atu masula 'imatuwa , ga 'ilobwenena be tuta sesoi .
43004036	Yaisigedi taudi sisesoi , 'adi e'isa siloba , ta sesoi nina tomota yawasidi ataya manuna . 'Enega 'eguma yaisigedi taudi sidaunaya ta yaisigedi taudi sisesoni siegwausowala leleleya .
43004037	Ona gete ona'ai'aila 'aene ‘ Tai 'ebweu todauna ta tai 'ebweuna tosesoi . ’
43004038	'Abo'agu 'Inapwana 'ina sesoi manuna yaetunemi be wada sesoi bagula nina 'enega , tauna 'ena nigeya wabagubagula , ta esi mali tomota 'ena sibagula be 'idi guinuwa 'enega 'omi sesoi wada guinuwe . ”
43004039	'Asa gote 'ena me Samelia yaudi Yesu siemisena , manuna waine nina 'ediya 'isimana 'aene , “ Tauna 'ieonegu 'igu bubuna maibo'ana manuna . ”
43004040	'Enega me Samelia Yesu 'ena simai ga sisidena be 'aene ma'edi sida miyami , ga Yesu nada 'asiyata 'eluwa 'ediya 'imiyami .
43004041	Ta wate tomota yaudi Yesu siemisena , 'ina ona manuna ,
43004042	ga waine nina sieonena , sigwae , “ Ni'atu 'a'awa 'ai'ailemu , nigeya 'aene 'imu ona namo manuna , ta esi 'abo'ama taumamo 'ina ona 'anonona , ga 'enega 'amwalatoi 'ai'ailina 'aene tauna To'etoseyana nina me bale'u maibo'ada manuda . ”
43004043	Ga 'asiyata 'eluwa nidi mulidiya Yesu sena nina 'ipilisinena , ga Galili 'ena 'itauya .
43004044	Ga gote 'ena Yesu tauna 'ina ona gete nadigega 'igwae , “ Palopita nigeya 'ebweu wate 'adi 'amayabamo 'eguma taudi 'idi sena 'ena siloguloguguya . ”
43004045	Tuta nina Galili 'ena 'iapwesa , me Galili sigwausowala 'ina mai manuna , manuna Ataona Masulina Yelusalema 'ena sitauya , ga ni'atu Yesu 'ina guinuwa si'itena 'emasula nina solanaya 'iguiguinuwedi .
43004046	Ta 'enega Yesu wate 'iila 'asa Kena 'ena , nate Galili senanaya . Ta lowa sena nina 'ena bwasi 'igibunina ga 'ieoine . Gote 'ena 'ebweu toloina sinabwana natuna me'olotona 'ile'oasa Kapaneumi 'enaya .
43004047	Tuta nina 'inonona 'aene Yesu sena Yudia 'enega 'imai ga Galili 'ena 'imiyami , toloina nina Yesu 'ena 'itauya ga 'isida , 'igwae , “ 'Abo sawesawemuya tatatauya Kapaneumi be natugu 'ana le'oasa 'uda giebobo'ane , manuna tuta gidalinamo be yawasina 'igugumwala . ”
43004048	Ga Yesu tai nina 'ieonena , 'igwae , “ Nigeya 'ebweu 'omi 'emiyega 'ida emisegu , nate namo 'eguma 'igu paisewa waiwaina 'ana we'iwe'iyaya wa'ita , be 'enega wada emisegu . ”
43004049	'Enega toloina nina 'ieonena , “ 'Inapwana , 'ulomanini be tatatauya 'abona nai natugu 'imwamwawasa . ”
43004050	Ga Yesu 'iona , “ 'Uila 'imu anuwaya be natuyo 'uda 'ita 'ibobo'ana . ” Ga tai nina Yesu 'ina ona 'iemisena ga 'iila limana .
43004051	Tuta nina 'ina ila 'enaya 'ina topaisewao 'ilobedi ga ale si'ebwa'ena , sigwae , “ Natuyo ni'atu 'ana le'oasa 'igumwagumwala . ”
43004052	'Enega 'ediya 'ienaida to tuta 'ena natuna 'ana le'oasa 'ipilisinena . Ga taudi sigwae , “ Boga 'asuoleoleya 'ina yaiyai 'isaligogo . ”
43004053	Ta 'enega gwama nina tamana 'inuwa'i'isina gote tuta nina 'enaya Yesu 'igwae , “ Natuyo 'ida bobo'ana . ” 'Enega tai nina ma ina susuyao Yesu siemisena .
43004054	Gete Yesu 'ina paisewa waiwaina 'eluwena 'ana we'iwe'iyaya tuta nina Yudiaega 'imai ga Galili 'ena 'ipaisewa .
43005001	Tuta gete mulinaya 'ebweu 'ebe nuwa'i'ita me Yudia siguinuwena Yelusalema 'ena , 'enega Yesu 'itu'e Yelusalema , guinuwa nina manuna .
43005002	Ta Yelusalema 'ena nate sipi 'idi 'awa selabenaya 'ebweu bwasi ni'uni'una 'imiyami . Bwasi nina me Yudia 'enadiyega sieesena Beteseida . Ta sena nina 'ena anuwa 'ebe eyawai'ata nima simiyami bwasi tupitupinaya .
43005003	Ta anuwa nidi 'ediya tole'oasa yaudi si'eno'eno , tomatakebokeboyao be , tolopegoiyao be , tokwenoyao be .
43005005	Ta 'ebweu 'ediyega 'ana le'oasa 'ena 'imiyami yakwala teti eita nadigega .
43005006	Ta Yesu 'iapwesa , ga tai nina 'i'itena , ta wate 'imwalatonina 'aene yakwala yauna 'ana le'oasa 'ena 'imiyami , 'enega Yesu tai nina 'ienaidena , 'igwae , “ Nuwanuwayo be 'ubobo'ana ? ”
43005007	'Enega tole'oasa nina 'igwae , “ 'Inapwana , nigeya 'ebweu 'agu tolemamo be bwasi gete 'ena 'ida sa'u ebusiyegu , 'abo bwasi 'ina 'apwayama 'ana tutaya . Tuta yauna yatoo be 'aene taugumo yaebusi ta nigeya sawesaweguya , ta mali tole'oasao sima be siebusi be sibobo'ana , ta 'abo'agu tuga 'agu 'itanigu . ”
43005008	'Enega Yesu tai nina 'ieonena , “ 'Utoolo be 'imu sita 'u'ewa be 'utatauya . ”
43005009	Gote 'ena tai 'ibobo'ana ga 'ina sita 'i'ewena ga 'itauya . Tuta gote 'enaya nate 'asiyata Sabate .
43005010	Ta me Yudia 'adi toanuganao tai nina si'itena ga 'ena siona , sigwae , “ To'ase manuna Sabate 'ana tuta ta 'imu sita 'u'aalena ? ”
43005011	Ta 'idi ona 'ie'isena ga 'igwae , “ Tai nina 'igie bobo'aneguya 'ieonegu , ‘ 'Imu sita 'u'ewa be 'utatauya . ’ ”
43005012	Ta wate sienaidena , ga sigwae , “ To tai sana 'emuya 'iona nadigega ? ”
43005013	Ta tai nina tauna 'ana le'oasa 'igumwalaya nigeya 'imwalamwalatoni to tai , manuna Yesu ni'atu 'itauya ta boda sinabwana sena nina 'enaya .
43005014	Tuta muliyega Yesu tai nina 'ilobena Anuwa Tabu solanaya , ga 'ieonena , 'igwae , “ 'U'ita ni'atu 'ubobo'ana , ta geya'abo wate to'umalina 'uguiguinuwe , 'abona nai yage to'umali wawasae 'emuya 'ida apwesa . ”
43005015	Ta tai nina 'itauya ga me Yudia nidi 'ediya 'isimana apwesa 'aene 'ana togiebobo'ana tauna Yesu .
43005016	Gete 'alena 'enega me Yudia nidi Yesu sietalauwalena manuna paisewa nina 'asiyata Sabate 'ena 'iguinuwena .
43005017	Gote 'ena Yesu me Yudia nidi 'ieonedi , 'igwae , “ Tamagu 'asiyata maibo'ana 'ediya 'ipaipaisewa , 'enega 'abo'agu wate nadigega . ”
43005018	Ta me Yudia nidi 'ina ona sinonona , ga sitoo waiwai be mwa'adega sida loemwawasa'ese . Manuna 'alena Sabate 'ana loina 'ile'oena ta wate 'iona 'aene Yaubada tauna tama 'ai'ailina , be 'aene Yaubada ma'iyana sieleleleya .
43005019	'Enega Yesu tomota nidi 'ieonedi , 'igwae , “ Yaona 'ai'aila 'emiya , 'abo'agu nigeya sawesaweguya be taugumo yada guinuwa , ta esi 'igu guinuwa getei to'ase nadigega ya'itena Tamagu 'iguiguinuwe ; 'enega yage nidi Tamagu 'iguiguinuwedi 'abo'agu wate nadigega yaguiguinuwa'esa .
43005020	Tamagu 'iobobomegu sinabwana ta 'enega 'ina guinuwa to'ase nadigega 'iguiguinuwedi maibo'ana 'ie'itegu , be wate guinuwa sinabwadi manudi 'ida e'itagu be yada guinuwedi , be 'enega nuwami sida owana manudi .
43005021	Nadigega tuga Tamagu tomwawasa 'igietoolodi ga yawasidi 'i'ebwa'edi , 'abo'agu wate nadigega yawasi auwauna yada 'ebwaya tomota 'ediya , yaisigedi taudi yaesinuwedi .
43005022	Nigeya 'ebweu wate Tamagu 'ina loinamo tomota 'adi bwa'omatana manuna , manuna bwa'omatana 'ana loina maibo'ana ni'atu 'i'ebwa'egu , be 'abo'agu yada guinuwe .
43005023	'Enega maibo'ami wada 'amayabegu tuga nadigega 'imi 'amayaba Tamagu 'ena . Ta 'eguma yaisigedi taudi nigeya si'ama'amayabegu , taudi wate Tamagu tauna 'ietuneguma , nigeya si'ama'amayabe .
43005024	“ 'Enega yasimana 'ai'aila 'emiya 'abo yaisigedi 'igu ona sinonodi be tauna 'ietuneguma siemisei yawasidi ataya sida loba , be geya'abo 'asiyata bwa'omatana 'ena silugulugu , manuna ni'atu mwawasa 'ina sena sipilisinena ga siabala yawasi auwauna 'enaya .
43005025	Ta wate yada eona 'ai'ailimi 'aene tuta 'iapweapwesama , nai tagwae ni'atu tuta gete 'imai , be tomwawasa Yaubada Natuna 'enana sida nono , nate 'abo'agu 'enagu , be taudi 'enagu sinonona yawasidi auwauna sida loba .
43005026	Tamagu tauna yawasida 'alena , 'enega ni'atu 'itagwala 'eguya be 'abo'agu wate yawasi 'alena .
43005027	Ta wate bwa'omatana 'ana loina 'i'ebwa'eguya be yada guinuwedi manuna 'abo'agu yaetomotai bale'uya .
43005028	'Enega geya'abo wanuwanuwa owana yage gete manudi . Ta tuta 'imeemai 'ena tomwawasa maibo'adi 'enagu sida nono ,
43005029	be 'ali'aliyega sida apwesama , be taudi 'idi bubuna bobo'ana yawasidi sida loba , ta taudi 'idi bubuna to'umalina bwa'omatana sida loba .
43005030	“ 'Abo'agu nigeya sawesaweguya be taugumo guinuwa yaguinuwedi , manuna 'igu loina Yaubada tauna 'ie'itegu , 'enega 'igu loina palupaluna , manuna 'abo'agu nigeya yatootoo be 'igu nuwena taugu yaguinuwei , ta esi to'ase nadigega tauna 'ietuneguma 'ina nuwena yaguinuwei .
43005031	“ Ta 'eguma taugumo manugu yasimana apwesa , nate nigeya simana 'ai'aila .
43005032	Ta esi mali tomota tauna manugu ni'atu 'ietosimana , ga yamwalatonina to'ase nadigega 'ina simana manugu nate ona 'ai'aila .
43005033	Lowa 'omi toepilialealeyao 'aina waetunedi tai nina Yoni 'enaya , ga tauna ona 'ai'ailega 'ieonedi , ga 'emiya sisimana . ”
43005034	Ta Yesu wate 'ediya 'igwae , “ 'Abo'agu nigeya tomota 'idi simana manuna yanuwanuwa , ta ona gete yasimanena Yoni manuna , be 'aene wada nuwa sabwalena be 'etoseyana wada loba .
43005035	Ta Yoni nina nadigega mayale tuyatuyayalina , ga 'omi lowa tuta gidalina namo 'enaya nuwanuwami , ga 'ina maedana nina 'enega wagwaugwausowala .
43005036	“ Yoni 'ina simana manugu nigeya yage sinabwana , ta esi 'ebweu yage sinabwana 'imiyami , nate 'ebe'ita getedi Tamagu 'enega yaguiguinuwedi . 'Eguma guinuwa nidi manudi wanuwa edaedadama wada nuwasabwaleni 'aene Tamagu tauna 'ietuneguma .
43005037	Ta Tamagu wate tauna 'isimanegu , ta 'omi nigeya 'ebweu tuta 'enana wada nonona , nai maninina wada 'itena ,
43005038	ta wate 'ina ona 'emiya nigeya 'atemiya sida miya . 'Alena manuna nigeya waemiemisegu 'aene 'abo'agu Yaubada 'enega .
43005039	“ Tuta yauyauna Buki Tabu wasawasawa ga wanuwena 'aene ma'etamo yawasimi ataya wada loba , ta nigeya wanuwanuwa sabwaleni 'aene Buki Tabu nina 'isimasimanegu .
43005040	Ga 'enega geya nuwami be yawasimi ataya manuna wamama 'eguya .
43005041	“ 'Abo'agu nigeya yanuwanuwa taugu 'agu tupu tomota 'ediyega manuna .
43005042	Ta 'omi ni'atu yamwalamwalatonimi 'aene nigeya 'ebweu Yaubada 'ana oboboma 'atemiya 'imiyami .
43005043	'Abo'agu Tamagu 'ina loinega yamai ta nigeya manugu wagwaugwausowala , ta 'eguma 'ebweu yaita taunamo 'ina loinega 'emiya 'imamai , tauna manuna wada gwausowala .
43005044	“ 'Omi nuwanuwami be taumi 'emiyega 'ami tupu wada nonodi , ta esi 'ami tupu Yaubada 'enega waguitoyasena . Nate 'alena nigeya kapekapeyana be waemisegu .
43005045	“ Geya'abo wanuwena 'aene 'abo'agu yada e'ewami Tamagu 'enaya , ta esi 'ebweu tai ma'etamo 'ida e'ewami , tauna wanuwena 'aene 'etamo 'ida lememi , 'ana esana Mosese .
43005046	Ta 'eguma 'omi Mosese waemisa 'ai'ailina , 'abo'agu wate nadigega waemisegu , manuna tauna lowa manugu Buki Tabu 'ena 'isimana ga 'i'etoladina .
43005047	Ta 'ina simana nina nigeya waemiemise , 'enega nigeya sawesawenaya be 'igu ona waemise . ”
43006001	'Enega tuta muliyega ta tuta nina 'ena ni'atu selabenaya be me Yudia 'idi Ataona Sagalina siguinuwe , ga Yesu Galili le'awinaya 'imiyami , ta ola nina 'ana esana 'eluwena Taibilia . Ta Yesu 'igelu ga 'iabala mali esenaya .
43006002	Ga wate boda sinabwana Yesu simuliyena , manuna ni'atu 'ina guinuwa waiwaina tole'oasao 'ediya si'itena .
43006003	'Enega Yesu ma ina tononoyao 'oyaya situ'e ga simiyatowa .
43006005	Ga Yesu 'i'ita sakowasi ga boda sinabwana simeema 'i'itedi . Ga Yesu Pilipi 'ieonena , 'igwae , “ Pilipi , mane 'enega masula sawesawenaya tagimwane be tomota gete tada e'enidi ? ”
43006006	Enaida gete 'enega Yesu Pilipi 'itoona , ta ni'atu 'imwalatonina to'ase 'iabe 'ida guinuwe , boda nidi manudi .
43006007	'Enega Pilipi Yesu 'ieonena , 'igwae , “ Boda gete sinabwa wawasae , ta 'eguma tu analedi kina 'enega beledi tagimwanedi be 'ediya taeguyaiye , nai nigeya sawesawenaya be maibo'adi sida lotoo . ”
43006008	Ga 'enega 'ebweu wate Yesu 'ina tonono Anidulu , tauna Saimoni Pita tasina 'ieonena ,
43006009	'igwae , “ 'Ebweu gwama gete yalobena ma 'ana beledi nima ta iyana 'eluwa 'enaya , ta nai boda getedi nigeya sawesawediya . ”
43006010	Ga 'enega Yesu 'ina tononoyao 'ieonedi , 'igwae , “ Tomota maibo'adi wada eonadi be pwatulaya sida miyatowa . ” Manuna sena nina 'ena pwatula bobo'ana . 'Enega simiyatowa , ga tai dimo 'adi sawasawa nadigega paibi tausani .
43006011	Ga Yesu beledi nidi 'i'ewedi ga manudi Yaubada 'ena 'ilokagutoki , ga muliyega tomota nidi simiyatowaya 'ediya 'ieguyaiyena . Ga wate iyana nidi 'eluwa nadigega 'ediya 'iguinuwa'esa , ga maibo'adi si'ai ga sawesawediya .
43006012	Ga 'e'ai mulinaya Yesu 'ina tononoyao 'ieonedi , “ Beledi tomwatomwadi waegogonedima . Geya'abo wate 'ebweu tupwa wamudamudali . ”
43006013	'Enega beledi nima nidi tomota si'enidiya , ta tupwatupwadi 'ediyega 'ina tononoyao kodo tuwelo siloemaedi .
43006014	Tuta nina gote 'enaya tomota nidi 'ina guinuwa waiwaina 'ana we'iwe'iyaya si'itena ga sigwae , “ Gete palopita nina siona upaupaena 'aene bale'uya 'ida ma . ”
43006015	Ga gote 'ena Yesu tomota 'imwalatonidi 'aene tuta gidalina 'enaya be sigiyai be 'ediya 'ida ekini . Ta Yesu geya nuwana , 'enega taunamo 'itauya ga 'iila 'oyaya .
43006016	Ta boi'unuya 'ina tononoyao sidolo ola Galili le'awinaya ,
43006017	ga 'idi waga 'ena sigelu be 'aene siabala limana Kapaneumi senanaya . Ta ni'atu bwagabwagaya sineyaneya ga 'iguguyoi , ta Yesu nigeya 'ediya 'imeema .
43006018	Ta tuta nina 'enaya yagila be lisu sinabwana silobena .
43006019	Ta ni'atu sineya ga tupwana 'edasolaya sitauya , ta Yesu ola debanega 'imeema 'idi waga selabenaya , ga si'itena , ta 'enega maibo'adi simatauta .
43006020	'Enega 'ieonedi , “ Geya'abo wamatamatauta . 'Abo'agu tuga . ”
43006021	Ga 'enega tonono nidi sitagwala ga Yesu 'igelu wagaya , ta waga 'ilomanini ga siapwesa sena nina 'ena sitautauya le'awinaya .
43006022	Ga mali 'asiyataya boda nidi Galili olana mali esenaya simiyami simwalatonina 'aene 'asiyata nina 'igumwala 'ena Yesu ma ina tononoyao 'idi waga 'ebweu namo sigeluna , ta tononoyao dimo ni'atu sigelu ga sitauya , ta Yesu nigeya ma'ediya .
43006023	'Asiyata nina 'ena Taibilia 'enega waga 'aidi simai , ga sena nina 'ena boga Yesu pwalu beledi 'enega 'ie'enidi selabenaya silugu .
43006024	Ga gote 'ena tomota maibo'adi Yesu ma ina tononoyao si'ebesa yogenedi , 'enega tomota nidi waga 'ediya sigelu ga siabala Kapaneumi be Yesu si'ebese .
43006025	Ta silobena Galili olana mali esenaya , ga sieonena , sigwae , “ 'Inapwana , maisa 'umai ? ”
43006026	Ga tomota 'ediya 'igwae , “ Yaona 'ai'aila , 'omi nigeya wa'ebe'ebesegu we'iwe'iyaya manudi , ta esi 'imi 'ebesa 'alena manuna beledi nidi wa'enidiya ga gamwami 'ipawa .
43006027	'Omi geya'abo masula gumwagumwalina manuna waguiguinuwa ta esi masula tauna yawasimi ataya manuna . 'Abo'agu Tomota Natuna be masula gete yada 'ebwa'emi , manuna Yaubada Tamagu tauna 'iesinuweguya 'ina guinuwa gete manuna . ”
43006028	Ga taudi sieonena , sigwae , “ To guinuwa Yaubada 'ina guinuwa be 'ada guinuwe ? ”
43006029	Ga Yesu 'ieonedi , 'igwae , “ Yaubada 'ina guinuwa gete , 'aene wada emisegu 'abo'agu tai nigu 'ietuneguma . ”
43006030	Ga sieonena , “ To we'iwe'iyaya 'uda guinuwe be 'enega 'ada emiseyo ?
43006031	Nadigega lowa tubumao masula nina mitawa daitaya si'enina , 'ana esana mana , nadigega Buki Tabu 'iona'esa , ‘ Masula galewega 'i'ebwa'edi ga si'ai . ’ Ta to'ase 'oyo 'imu we'iwe'iyaya 'uda guinuwe ? ”
43006032	'Enega Yesu tomota nidi 'ieonedi , 'igwae , “ Yaona 'ai'aila 'emiya 'aene Mosese tauna nigeya masula galewega 'i'ebwa'ebwa'emi , ta esi Tamagu tauna masula 'ai'aila galewega 'ana to'ebwaya 'emiya .
43006033	Ta masula nina , nate Yaubada 'enega , tauna ni'atu 'imai bale'uya be tomota yawasidi 'ida 'ebwa'edi . ”
43006034	Ga taudi wate Yesu sieonena , sigwae , “ 'Inapwana , masula gete 'uda 'ebwa'ema tuta yauyauna . ”
43006035	Ta Yesu 'ieonedi , “ 'Abo'agu yawasimi 'ana masula be 'enega 'abo yaita 'imama 'eguya geya'abo 'ibotabotana , ta 'abo yaita 'iemisegu geya'abo sa'i tona'ana 'iyapayapasa .
43006036	Ni'atu yaeonemi 'aene wa'iteguya , ta tuwa tuga nigeya wada emisegu .
43006037	Tomota nidi taudi Tamagu 'i'ebwa'egu ma'etamo 'eguya simama be geya'abo sa'i yae'idi'idiyedi .
43006038	Manuna 'abo'agu galewega yamai nigeya 'igu nuwena taugu sabi guinuwena , ta esi tauna 'ietuneguma 'ina nuwena .
43006039	'Agu toetune nina 'igu tomota 'i'ebwa'eguya , ta gete 'ina nuwena be 'aene geya'abo yaita 'ebweu 'ediyega 'iloseloseyei , ta esi tuta 'ana 'ebe losalowa 'enaya mwawasega yada gietoolodi .
43006040	Ta gete Tamagu 'ina nuwena nadigega 'aene 'eguma yaisigedi taudi 'abo'agu natunana si'itagu , be wate siemisegu , yawasidi ataya siloba , ta tuta 'ana 'ebe losalowa 'enaya 'abo'agu mwawasega yada gietoolodi . ”
43006041	Gote 'ena me Yudia 'ina ona sinonona ga silomugiyena , manuna 'ina ona nina 'enaya 'igwae , “ 'Abo'agu masula nina galewega yamwa'utama . ”
43006042	Ga wate taudi sigwae , “ Tai gete Yosepa natuna , tauna Yesu , aga ? Ta tamana be sinana tamwalamwalatonidi , ta mwa'adega ga 'enega 'iona 'aene tauna galewega 'imwa'utama ? ”
43006043	Ga Yesu 'ieonedi , 'igwae , “ Geya'abo taumimo 'emiya manugu walomulomugi .
43006044	Manuna Tamagu tauna 'ietuneguma be 'enega yaisigedi taudi 'abo 'ilisidi be 'eguya simama , taudi tuta 'ana 'ebe losalowa 'ena mwawasega yagietoolo limadi , ta 'abo yaisigedi taudi nigeya 'eguya 'ilisilisidima geya'abo sa'i 'eguya simeemai .
43006045	Ona gete ni'atu lowa palopita si'etoladina Buki Tabu 'ena , sigwae , ‘ Tomota yauyaudi Yaubada 'enega 'adi e'ita sida loba , ’ be 'enega yaisigedi taudi Tamagu 'ina e'ita sinono be sisinapui , taudi 'eguya simama .
43006046	Ta 'omi nigeya 'ebweu yaita 'emiyega Tamadai 'i'ita'ita , nate namo tebweugu , manuna 'abo'agu 'enega yamai .
43006047	“ Yaona 'ai'aila 'emiya 'aene yaisigedi taudi siemisegu yawasidi ataya siloba .
43006048	Manuna 'abo'agu yawasimi 'ana masula .
43006049	Lowa mitawa daitaya tubumiyao masula nina 'ana esana mana si'enina , ta esi nigeya yawasidi bobo'ana 'enega silobaloba , ta tuwa tuga ni'atu simwawasa ,
43006050	ta masula gete esi galewega 'imwa'utama be 'enega 'abo yaita 'i'a'ani , geya'abo sa'i 'imwawamwawasa .
43006051	'Abo'agu yawasimi 'ana masula galewega yamwa'utama , be 'abo yaita masula nina 'i'a'ani yawasina ataya 'ida 'ewa , ta masula nina ya'ebwa'emi bwalagu tuga , ta bwalagu yatagwalena me bale'u yauyaumi yawasimi manuna . ”
43006052	Ga gote 'enega me Yudia nidi sie'ale be taudimo siegewagewana , sigwae , “ Mwa'adega tai gete be 'aene bwalana 'ida 'ebwa'eda be ta'a'ani ? ”
43006053	'Enega Yesu 'ieonedi , 'igwae , “ Yaona 'ai'aila 'emiya , 'abo'agu Tomota Natuna * , ta 'eguma bwalagu geya'abo wae'ani ta wate 'eguma lalagu geya'abo wanumanumai , geya'abo sa'i yawasimi ataya wa'ewa'ewa .
43006054	Ta 'abo yaita bwalagu 'i'a'ani be lalagu 'inumai yawasina ataya 'i'ewa , be tuta 'ana 'ebe losalowa 'ena mwawasega yada gietoolo lima .
43006055	Ta wada nuwa'i'isi 'aene bwalagu masula 'ai'aila , ta lalagu wate 'ebe tona'atowa 'ai'aila .
43006056	'Enega 'abo yaita tauna bwalagu 'i'a'ani be lalagu 'inumai tauna 'eguya 'imiyami , ta wate 'abo'agu 'enaya yamiyami .
43006057	“ Tamagu tauna miyamiya atayana 'ietuneguma ga tauna tuta yauyauna 'enega yawasigu ya'ewa'ewa . 'Abo'agu wate nadigega 'eguma yaita 'i'enigu , tauna wate yawasina 'eguyega 'ida 'ewa'ewa .
43006058	Masula gete galewega 'imai ta nigeya nadigega masula nina tubumiyao si'enina , manuna masula nina lowa si'enina ta nigeya yawasidi bobo'ana silobaloba , ta tuga simwawasa . 'Enega masula gete 'abo yaita 'i'a'ani yawasina ataya 'ida 'ewa . ”
43006059	Yage getedi maibo'adi 'isimana apwesedi tuta nina 'ie'ita anuwa tapwalolo solanaya sena Kapaneumi 'enaya .
43006060	Tuta nina tomuliyao yaudi Yesu 'ina ona gete sinonona ga taudimo 'ediya sigwae , “ Ona gete 'ana nono mwauna , ta 'abo'ada geya nuwada . ”
43006061	Ta Yesu ni'atu tauna 'igimi mwalatonidi 'aene ona gete manudi silomulomugi , ga 'ediya 'igwae , “ Ona gete manuna nuwami 'imwauya .
43006062	'Abo'agu Tomota Natuna ta mwa'adega 'eguma wa'itagu lowa sena nina 'enega yamaiya 'ena yatu'etu'e ?
43006063	Ta Yaluyaluwa Tabuna tauna yawasimi 'ana to'ebwaya , ta bwalami nigeya sida lememi . 'Igu ona gete ni'atu ya'ebwa'emi , be 'enega ona nidi Yaluyaluwa Tabunega yawasimi sida 'ebwa'emi .
43006064	Ta tuwa tuga 'aimi nigeya waemiemisegu . ” Yesu ona gete 'i'inanedi manuna 'igimi mwalatonina yaisigedi taudi nigeya siemiemise ta wate 'imwalatonina yaita 'ana tosipupu nina .
43006065	Ga wate 'ieonedi , 'igwae , “ Gete manuna lowa yagimi eonemi 'aene nigeya sawesawemiya be 'eguya wamama , 'abo Tamagu nigeya 'itagwatagwala . ”
43006066	Gete 'enega Yesu 'ana tomuliyao yaudi siguitoyasena ga sipilisinena .
43006067	Ta site tuwelo dimo situpwa , ga Yesu 'ieonedi , 'igwae , “ 'Omi wate nuwanuwami be wapilisinegu , aga ? ”
43006068	'Enega Saimoni Pita Yesu 'ieonena , 'igwae , “ 'Inapwana , yaita 'ena 'atatauya ? Manuna 'oyo tebweuyo yawasima ataya 'ana ona 'emuya 'imiyami .
43006069	Ta 'abo'ama ni'atu 'aemisemu , ga 'amwalatonimu 'aene 'oyo tuga To'etoseyana niyo Yaubada 'enega . ”
43006070	Ga Yesu 'igwae , “ Ona'ai'aila , wate tuwelo yaesinuwemi , ta tuwa tuga 'ebweu 'emiyega Seitani 'ina boda . ”
43006071	Yesu gete 'ionaona Yudasa manuna , tauna Saimoni Isikaliota natuna . Ta Yudasa nina tauna 'ebweu Yesu 'ina tonono , ta tuwa tuga ma'etamo 'ida telesipupuye .
43007001	Ta yage nidi ni'atu sigumwala ga Yesu Galili maibo'ana 'ena 'isakowasi . Ta esi geya nuwana be Yudia senanaya 'ida sakowasi , manuna me Yudia 'idi 'inapwanao nuwanuwadi be 'aene sida loemwawasi .
43007002	Ta ni'atu Yoeyoe Sagalina 'ana tuta 'iloselabena be me Yudia sida guinuwe .
43007003	'Enega Yesu tasinao Yesu sieonena , sigwae , “ Sena gete 'upilisine be Yudia 'ena 'utatauya , be 'enega nada 'amu tomuliyao 'imu guinuwa sida 'ita . ”
43007004	Wate sieonena , sigwae , “ 'Uda mwalatoni 'aene nigeya 'ebweu yaita guinuwa kwaikwaiyega 'ana esana 'ida sinabwa , ta 'eguma nuwanuwayo be tomota maibo'adi sida mwalatoniyo , 'enega 'uda e'itaeyo tauyo 'ediya . ”
43007005	Tasinao ona nina 'ena si'inanena manuna nigeya wate siemiemise .
43007006	Ga gote 'ena 'ieonedi , 'igwae , “ 'Igu tuta nigeya 'ilobaloba be sena nina 'ena yatatauya , ta 'omi esi 'ilobwenemi be 'ena watatauya 'abo to tuta 'ena nuwanuwami ,
43007007	manuna 'omi geya'abo me bale'u sietaetalauwalemi , ta 'abo'agu esi sietalauwalegu manuna 'idi bubuna to'umalina yasimasimanedi .
43007008	Bobo'ana ! 'Omi taumimo watatauya sagali nina 'ena . 'Abo'agu geya'abo yaweewa 'enaya , manuna nigeya 'igu tuta 'ai'aila 'iapweapwesa . ”
43007009	Ona gete ni'atu 'i'ebwa'edi ga sitauya , ta tauna tuga Galili 'ena 'imiyami .
43007010	Ga ni'atu Yesu tasinao sipilisinena ga sitauya sagali nina 'ena , 'enega Yesu mulidiyega 'iakwaikwaiya ga sena nina 'ena 'iapwesa , ta nigeya 'ebweu yaita 'imwalamwalatoni .
43007011	Ta tuta nina 'enaya me Yudia 'idi 'inapwanao Yesu si'ebe'ebese sagali nina solanaya , ta sigwaegwae , “ Mwa'o tauna gete tai nina ? ”
43007012	Ga gote 'ena tomota yau wawasae taudimo 'ediya silomulomugi Yesu manuna , ga 'aidi sigwae , “ Tauna tai bobo'ana , ” ta 'aidi sigwae , “ Nigeya ! Tauna tai nina kabo 'alena , tomota 'iwasewasegigiyedi . ”
43007013	Ta tomota yaudi me Yudia 'idi 'inapwanao simatautedi , 'enega nigeya 'ebweu yaita 'ionaona apwesa Yesu manuna .
43007014	Ta ni'atu sagali 'ana wiki gamwagamwaninaya , ga Yesu Anuwa Tabu 'ena 'ilugu , ga 'ina e'ita 'ie'alena .
43007015	'Enega me Yudia gote 'ena nuwadi 'iowana sinabwana ga sigwae , “ Mane 'enega tai gete 'ina mwalatoi 'ilobena ? Tauna nigeya 'ebweu 'ebe sikulu sinabwana 'ena 'ilugulugu . ”
43007016	Ta Yesu 'ilolagata ga 'ieonedi , “ 'Abo'agu nigeya taugu 'igu nuwena 'enega , ta esi 'agu toetune nina 'ina nuwena 'enega yae'ie'ita .
43007017	Ta 'omi wate 'abo nuwanuwami be Yaubada 'ina nuwena wada guinuwe , 'omi 'igu e'ita wada mwalatoni 'aene Yaubada 'enega , ta nigeya taugu 'igu nuwanuwa 'enega .
43007018	Ta 'omi 'imi bubuna 'aene 'eguma yaita tauna 'ina nuwena 'enega 'ie'ita , tauna tuga taunamo 'ana esana manuna 'ietaetapewa . Ta 'abo'agu esi nigeya nadigega 'omi , manuna 'abo'agu nuwanuwagu be 'agu toetune 'ana esana yada giesinabwa , manuna 'igu bubuna palupaluna ta nigeya 'ebweu wate 'igu to'umalinamo .
43007019	'Omi esi Mosese 'ami loina nina 'i'ebwa'emi ta nigeya 'ebweu yaita 'emiyega 'imulimuliya 'ai'aili . 'Enega to'ase manuna 'aene wada loemwawasa daidaisigu ? ”
43007020	Ga boda nidi 'ina ona sie'isena , sigwae , “ Mwa'adega , yaluyaluwa bi'i debayo 'igiesakowasiyena , ga nadigega 'uona'esa ? Ta yaita sana nuwanuwana be 'aene 'ida loemwawasiyo ? ”
43007021	'Enega Yesu 'idi ona 'ie'isena ga 'ediya 'igwae , “ Nuwami 'ito'umaliya manuna 'asiyata Sabate 'enaya tai yagie bobo'anena .
43007022	Ta mwa'adega 'omi 'imi guinuwa tuta Sabate 'ena ? Manuna Mosese 'ina loinega natumiyao me'olotodi bwaladiya we'iwe'iyaya walodabedi . ( Ta loina getei nigeya Mosese 'enega ta esi lowaenei gimitubudao 'ediyega 'imai . )
43007023	Ta 'abo guinuwa nina me'olotodi 'ediya waguiguinuwedi 'asiyata Sabate 'enaya , to'ase manuna ga waetalauwalegu tuta nina 'asiyata Sabate 'enaya tai yagie bobo'anena ?
43007024	Geya'abo gosemiyao 'adi 'ita 'enega waesiesinuwa manudi , ta esi loina palupaluna 'enega wada esinuwa . ”
43007025	Ga gote 'ena 'aidi me Yelusalema sigwae , “ Nai tai gete tauna nuwanuwadi be 'aene sida loemwawasi , aga ?
43007026	Ta wa'ita , ni'atu tomota gamwagamwanidiya 'itootoolo ga 'ionaona 'ediya , ta nigeya 'ebweu yaita 'enana 'ida e'isena . Ta mwa'adega , ni'atu 'ida toanuganao si'awa 'ai'ailena 'aene tauna To'etoseyana , aga ?
43007027	Nai nigeya . Manuna tai gete maibo'ada ni'atu tamwalamwalatoni mane 'enega 'imai , ta 'eguma To'etoseyana 'imamai , geya'abo yaita 'imwalamwalatoni mane 'enega 'imai . ”
43007028	Tuta nina Yesu ma'etamo 'ie'ie'ita Anuwa Tabu solanaya , ta 'enana sinabwana 'enega 'igwaegwae , “ Ona'ai'aila ni'atu wasinapugu 'aene to sena 'enega yamai , ta wada nuwa'i'isi tauna 'ietuneguma ga 'ina loinega yamai , ta esi 'abo'agu nigeya taugu 'igu loinega be yamamai sena gete 'ena . Tauna 'agu Toetune nina 'ina bubuna bobo'ana ta palupaluna , ta 'omi nigeya wamwalamwalatoni yaita tauna .
43007029	Ta 'abo'agu yamwalatonina , manuna tauna 'ietuneguma ga 'enega yamai . ”
43007030	Ta gote 'ena tomota nidi sitoona be 'aene sida giyai , ta mwa'adega ga 'enega nigeya 'ebweu yaita bwalana 'igitogitoo , manuna tauna nigeya 'ina tuta 'ilobaloba be 'imwamwawasa .
43007031	Ta esiya tomota yaudi siemisena ga sigwae , “ Ona'ai'aila tai gete To'etoseyana , manuna nigeya sawesawenaya be 'ebweu wate tai 'imama be tauna 'ina guinuwa tai gete 'ina guinuwa 'ida bobo'ana sinei . ”
43007032	Gote 'ena Palisiyao tomota 'idi ona kwaiya sinonona , 'enega taudi be totaliyao sinabwadi 'idi to'ita'i'itao sietunedi be Yesu sida giyai .
43007033	'Enega to'ita'i'itao nidi simai ga 'ieonedi , 'igwae , “ 'Abo'agu tuga tuta kukupana namo 'ena ma'emiya , be 'enega wate yada ila tauna 'agu Toetune 'enaya ,
43007034	be ma'etamo wada 'ebesegu ta geya'abo sa'i walobalobagu , be sena nina 'ena yamiyami 'omi nigeya sawesawemiya be 'ena wawawa . ”
43007035	Ta me Yudia nidi taudimo 'ediya sigwae , “ Mane 'ena 'aene 'itautauya be 'enega geya'abo talobaloba ? 'Aene 'itatauya taudi me Yudia nidi 'asa sipilisinena ga sitauya mali senao 'ediya , be 'ida e'itadi , aga ?
43007036	'Ina ona gete to'ase 'ana mwalatoi ? Manuna 'igwae , ‘ Ma'etamo wada 'ebesegu be geya'abo sa'i walobalobagu ’ , ta wate 'igwae , ‘ Sena nina 'ena yamiyami 'omi geya'abo 'ena waweewa . ’ ”
43007037	Ta ni'atu sagali 'ana 'asiyata sinabwana , sagali 'ana 'ebe losalowa 'ena , Yesu gamwagamwanidiya 'itoolo ga 'enana sinabwanega 'ibwaubwau , 'igwaegwae , “ Yaita 'oyo 'eguma tona'ayo 'iyapasa 'umai 'eguya be 'ununuma .
43007038	Ta nadigega tuga Buki Tabu 'isimanena 'agu toemisao manudi 'aene , ‘ Atediyega 'atuwa bwasi 'idaudau tomota yawasidi manuna . ’ ”
43007039	Yesu 'ina ona gete 'enaya 'ionaona Yaluyaluwa Tabuna manuna , be 'enega Yaluyaluwa Tabuna ma'etamo 'ida lugu taudi 'ana toemisao 'ediya . Ta tuta nina 'ena Yaluyaluwa Tabuna nigeya 'ilugulugu tomota 'ediya , manuna Yesu nigeya 'ina 'ebeloina 'ena 'itu'etu'e .
43007040	Yesu 'ina ona tomota yauyaudi sinonona , ga 'aidi sigwae , “ Ona'ai'aila , tai gete tauna palopita nina sionaonaena . ”
43007041	Ta 'aidi wate sigwae , “ Tauna esi To'etoseyana nina . ” Ta wate 'aidi 'ediyega sigwae , “ 'Aene To'etoseyana nina Galiliyega 'imamai ? Nigeya , aga ? Manuna Buki Tabu 'ena ni'atu 'isimanena be To'etoseyana Debida 'ina susu 'enega 'imamai , be Debida 'ina 'asa Bedileema 'ena 'itutubuwa . ”
43007042	
43007043	Gote 'ena ga weyala 'iapwesa tomota gamwagamwanidiya .
43007044	Ga 'aidi nuwanuwadi be Yesu sida giyai , ta nigeya 'ebweu yaita bwalana 'igitogitoo .
43007045	'Enega to'ita'i'itao nidi siila totaliyao sinabwadi be Palisiyao 'ediya , ga 'inapwanao nidi sieonedi , sigwae , “ To'ase manuna nigeya wagiyagiyainama ? ”
43007046	Ta to'ita'i'itao nidi 'idi 'inapwanao sieonedi , ga sigwae , “ Tai gote 'ina ona bobo'ana wawasae . Nigeya 'ebweu wate yaita nadigega . ”
43007047	Ga Palisiyao wate sigwae , “ Nai nuwami 'i'ewena , aga ?
43007048	Ta wada mwalatoni 'aene nigeya 'ebweu yaita toloinao nai Palisiyao 'emega Yesu 'aemiemise .
43007049	Ta esi boda yaudi siemisena , manuna boda nidi nigeya Mosese 'ina loina sinuwanuwa sabwaleni , 'enega Yaubada 'adi e'isa to'umalina 'ida 'ebwa'edi . ”
43007050	Ta 'ebweu wate 'ediyega toloina 'ana esana Nikodimo , tauna lowa boiboiya 'itauya ga Yesu ma'iyana si'awagwae , gosenao 'ieonedi ,
43007051	'igwae , “ 'Abo'ada 'ida loina gete nadigega 'aene geya'abo taloiloina besobeso , ta esi nugana tai 'ina to'umalina tada 'ebese , be 'enega 'ana etala mulinaya to'ase manuna tada loine . ”
43007052	Ga 'inapwanao nidi Nikodimo si'ena pa'alina , sigwae , “ Nai 'oyo sana goma Galili aga ? Ta Buki Tabu 'usawa be 'umwalatoni 'aene nigeya 'ebweu wate palopita Galili 'enega 'imeema . ”
43007053	'Enega maibo'adi ni'atu sideli ila 'idi 'asaya , ta Yesu Olibe 'oyana 'enaya 'itauya .
43008002	Ga mali gonagonaya Yesu 'iila limana Anuwa Tabu solanaya , ta tomota wate maibo'adi simiya sakowasiyena , ga 'imiyatowa ga 'ie'itedi .
43008003	Ta taudi loina 'adi toe'itao ta wate Palisiyao waine 'ebweu sime'ena , manuna tauna ni'atu silobena 'iloelata , ta waine nina gamwagamwanidiya sietoolona ,
43008004	'enega Yesu sieonena , sigwae , “ Toe'ita , waine gete ni'atu 'alobena 'iloelata ,
43008005	ta 'abo'ada 'ida loina Mosese 'enega 'aene 'eguma waine gete nadigega talobadi , gulewega taloibwaibwadi be simwamwawasa . Ta 'oyo mwa'adega 'imu nuwanuwa waine gete manuna ? ”
43008006	Ona gete si'inanena be 'aene Yesu 'ina kabo sida loba be sie'ewa . 'Enega Yesu nigeya 'idi ona 'ie'ie'isadi , ta esi 'imiya agaagala kaukauya , ga nimanega kaukau 'ena 'i'eto'etoladi ,
43008007	ta taudi tuga 'etamo sienaenaide . 'Enega Yesu 'itoolo ga 'ieonedi , 'igwae , “ O , bobo'ana . 'Enega 'abo 'emiyega 'ebweu yaita nigeya 'ina to'umalinamo , nate 'oyo gulewa 'uda gimiule waine gote 'ena . ”
43008008	'Enega wate 'imiya agaagala limana ga kaukauya 'i'eto'etoladi .
43008009	Ta gote 'ena Yesu 'ina ona sinonona ga 'idi loegesi sinuwedi , 'enega 'ebweuna 'ebweuna sitautauya . Taudi 'inapwanao sitauya nugana 'enega maibo'adi simuliya , ga siteluwa Yesu be waine nina 'itootoolo ma'iyana sipilisinedi .
43008010	'Enega Yesu 'itoolo ga waine 'ieonena , 'igwae , “ Waine , taudi getedi mwa'o sitauya ? Nigeya 'ebweu 'itupwatupwa be 'ida e'ewayo , aga ? ”
43008011	Ga waine nina Yesu 'ieonena , “ 'Inapwana , nigeya 'ebweu yaita . ” 'Enega Yesu 'iona limana , ga 'igwae , “ O , 'abo'agu wate geya'abo yae'ewayo . Ta bobo'ana , 'utatauya , ta esi geya'abo 'uloeloegesi limana . ”
43008012	Ta Yesu 'ediya 'iona limana , 'igwae , “ 'Abo'agu me bale'u 'idi maedana , be 'enega yaita tauna 'imuliyegu maedana nina yawasina 'ena 'ida sae , ta geya'abo wate guguyoi 'ena 'itautauya . ”
43008013	'Enega Palisiyao Yesu sieonena , sigwae , “ 'Oyo tauyo sa'i manuyo 'uonaona , 'enega nigeya 'aemiemiseyo . ”
43008014	Ta Yesu wate 'iona limana ga 'ediya 'igwae , “ Ona'ai'aila taugu manugu yaonaona , ta esi to'ase nadigega 'igu simana , nate simana 'ai'aila , manuna sena nina 'enega yamai ta wate 'iabe 'ena yaila yamwalamwalatoni . Ta esi 'omi sena nina 'enega yamai ta wate 'iabe 'ena yailaila nigeya wamwalamwalatoni .
43008015	Ta 'omi 'imi esinuwa , me bale'u 'idi esinuwa nadigega waguiguinuwedi , ta 'abo'agu nigeya 'ebweu yaita manuna yada esinuwa nai manuna yada loina .
43008016	Ta 'eguma 'igu loina tomota manudi yaguiguinuwedi , gete loina palupaluna , manuna loina gete nigeya taugu 'igu loina ta esi Tamagu tauna 'ietuneguma ma'iyagu 'ima loina .
43008017	Ta wate 'ida loina nidi 'eto'etoladidi 'ena sisimana 'aene 'eguma tosimana 'eluwa 'idi simana leleleya , nate simana 'ai'aila .
43008018	Nadigega tuga 'abo'agu taugu manugu yaonaona , ta wate Tamagu tauna 'ietuneguma manugu 'isimasimana . ”
43008019	'Enega sienaidena , sigwae , “ Mwa'o Tamayo ? ” Ga Yesu 'igwae , “ Nigeya wamwalamwalatonigu , ta Tamagu wate nigeya wamwalamwalatoni . Ta 'omi 'eguma wamwalatonigu , 'enega Tamagu wate wamwalatoni . ”
43008020	Yesu 'ina e'itao getedi Anuwa Tabu solanaya 'ie'ie'itaedi , nate 'ebwayadaita 'ana dedewaga selabenaya , ga gote 'ena nigeya 'ebweu yaita Yesu 'igiyagiyai , manuna 'ina tuta nigeya 'ilobaloba .
43008021	'Enega Yesu wate 'ediya 'igwae , “ Ma'etamo yapilisinemi be 'omi wada 'ebesa yogenegu , be tuwa tuga ma imi bubuna to'umalina wamwamwawasa . Manuna sena nina 'ena yatautauya 'omi nigeya sawesawemiya be 'ena wawawai . ”
43008022	'Enega me Yudia nidi taudimo 'ediya sigwae , “ 'Ina ona baga wada nono , manuna 'igwae , ‘ Sena nina 'ena yatautauya , 'omi nigeya sawesawemiya be 'ena wawawai . ’ 'Ina ona gete 'ana mwalatoi 'aene taunamo 'ida loemwawasi , aga ? ”
43008023	Ta Yesu 'ieonedi , 'igwae , “ 'Omi 'ubunega wamai ta 'abo'agu etanega yamai . 'Ana mwalatoi 'aene 'omi me bale'u , ta 'abo'agu esi nigeya bale'uyega yameema .
43008024	'Enega yaeonami 'aene 'imi bubuna to'umalidi 'ediyega wada mwawasa , 'abo nigeya waemiemisegu . Nate 'alena 'enega yaeonami 'aene wamwamwawasa ma imi bubuna to'umalina .
43008025	'Enega sienaidena , “ Ta yaita 'oyo ? ” Ta wate 'ieonedi , 'igwae , “ Nadigega tuga lowa yasimanena 'emiya . ”
43008026	Ta wate 'ieonedi , “ Yage yau wawasae manumi yada ona be yada loinemi , ta esi tauna 'ietuneguma 'ina bubuna palupaluna , 'enega to'ase nadigega yanonona 'enega gete me bale'u 'emiya yasimasimanedi . ”
43008027	Ta taudi tuga 'ina ona Tamana manuna nigeya sinuwanuwa sabwalena .
43008028	'Enega Yesu 'ieonedi , 'igwae , “ 'Abo'agu Tomota Natuna , ta ma'etamo wada gitu'eyegu , be 'enega nate 'ena wada mwalatonigu yaita 'abo'agu , be 'enega wada mwalatoni 'aene taugu nigeya 'igu nuwena 'enega yada guinuwa , ta esi to'ase nadigega Tamagu 'ie'itegu 'ediyega yaonaona .
43008029	Ta 'agu toetune nina nigeya 'ipilipili sinegu ta esi ma'iyagu tuga , manuna tuta yauna 'igu guinuwa 'enega yagiegie gwausowali . ”
43008030	Gote 'ena tomota yaudi Yesu 'ina ona sinonodi ga 'enaya siemisa 'ai'aila .
43008031	'Enega me Yudia nidi taudi Yesu siemisenaya , 'ieonedi , 'igwae , “ 'Eguma 'igu e'ita wamuliyedi , 'omi 'agu tomuliya 'ai'ailao . ”
43008032	'Enega 'omi mwalatoi 'ai'aila wada mwalatoni , be gete 'enega li'ama wada loba . ”
43008033	Ga taudi Yesu sieonena ga sigwae , “ 'Abo'ama Ebelaamo 'ina susu , 'enega nigeya 'ebweu yaita 'ina loinega 'iyoniyonima . To'ase 'imu ona 'ana mwalatoi tuta nina 'ugwae , ‘ Li'ama wada loba ’ ? ”
43008034	'Enega Yesu 'ieonedi , “ Yaona 'ai'aila 'emiya , 'abo yaisigedi taudi 'idi guinuwa to'umalina , taudi to'umalina nina 'iyoniyonidi , be to'umalina 'ina sena 'ena simiyami .
43008035	Manuna 'ali'ei nigeya susu 'ina boda 'ena 'ida miya ataya , ta esi tai natuna tauna susu solanaya 'imiya ataya .
43008036	Nadigega tuga 'eguma natunana 'ili'amimi , 'omi ni'atu li'ali'ama 'ai'ailimi . ”
43008037	Ta Yesu wate 'ediya 'igwae , “ Yamwalatonimi 'aene 'omi Ebelaamo 'ina susuyao , ta tuwa tuga watootoo be 'aene wada loemwawasigu , manuna nigeya 'igu e'ita 'atemiya wasa'usa'udi .
43008038	'Abo'agu to'ase nadigega Tamagu 'ie'itegu gete 'emiya yaonaonaedi , ta 'omi esi to'ase nadigega tamami 'enega wanononaya wate nadigega waguiguinuwa'esa . ”
43008039	'Enega taudi Yesu 'ina ona sie'isena , sigwae , “ Ta 'abo'ama tamamai Ebelaamo . ” Ta wate Yesu 'ieonedi , “ 'Eguma 'omi Ebelaamo natu 'ai'ailinao 'ina guinuwega wada guinuwa .
43008040	Ta sa'i 'omi 'imi guinuwa dumadumadi , 'enega 'aene watootoo be waloemwawasigu , 'abo'agu Yaubada 'ina ona 'ai'aila 'ana tosimana . Ta wa'ita Ebelaamo 'ina guinuwa nigeya gete nadigega .
43008041	Ta 'omi tamami 'ina guinuwa waguiguinuwedi . ” 'Enega taudi wate sigwae , “ Iye ! 'Abo'ama nigeya pesiyeda . 'Abo'ama tamama 'ebweuna tuga , Yaubada . ”
43008042	'Enega Yesu 'ediya 'igwae , “ 'Eguma Yaubada tauna tama 'ai'ailimi wada obobomegu , manuna 'abo'agu Yaubada 'ietuneguma , ga sena gete 'ena yamai . 'Abo'agu nigeya taugu 'igu nuwenuwega yameemai , ta esi tauna 'ietuneguma 'ina nuwanuwa 'enega .
43008043	To'ase manuna 'igu ona 'emiya nigeya wada nuwasabwalenidi ? Nate manuna nigeya 'igu simana wada enono 'ai'ailina .
43008044	Yamwalatonimi 'omi Seitani natunao , 'enega nuwanuwami be tamamiya 'ina nuwanuwa wada guinuwe . Tuta 'ana 'ebe e'ale 'enega ga batuwa , tauna toloemwawasa , ta nigeya 'ebweu wate 'eda palupaluna 'enega 'ida tauya , manuna tauna nigeya 'ebweu 'eda palupaluna 'ena 'imiyami . Tuta yauna kaboega 'ionaona , manuna tauna tuga adelina nadigega , ta wate tokaboyao maibo'adi tamadiya .
43008045	Ta esi 'abo'agu ona 'ai'aila 'emiya yasimasimane , nate 'alena 'enega nigeya wada emisegu .
43008046	“ Ta mwa'adega , sawesawemiya be 'emiyega 'ebweu yaita 'igu bubuna to'umalina 'ida simana apwese ? Nai nigeya sawesawemiya , aga ? Ta 'eguma ona 'ai'ailega yaonaona 'emiya , tuwa tuga nigeya wada emisegu .
43008047	Manuna 'eguma yaita tauna Yaubada 'enega 'imai , tauna Yaubada 'ina onao 'inonodi . Ta 'omi nai nigeya Yaubada 'enega wameema , nate 'alena 'enega nigeya Yaubada 'ina ona wada nonona . ”
43008048	Gote 'ena me Yudia 'idi 'inapwanao Yesu 'ena sigwae , “ 'Ima ona lowa 'ana 'ai'aila ni'atu 'iapwesa , manuna 'agwae , 'aene 'oyo 'ebweu goma Samelia , 'enega yaluyaluwa bi'i 'emuya 'ipaipaisewa . ”
43008049	'Enega Yesu 'inapwanao nidi 'ieonedi , 'igwae , “ 'Abo'agu nigeya 'ebweu yaluyaluwa bi'i 'eguya , manuna Tamagu ya'amayaba 'ai'ailina , ta 'omi esi nigeya wa'ama'amayabegu .
43008050	'Abo'agu nigeya taugu 'agu esana yagitugitu'eye , ta esi 'ebweuna toloina tauna 'agu esana 'ana togitu'e 'imiyami .
43008051	Yaona 'ai'aila 'emiya , 'abo yaita 'igu ona 'imuliya 'ai'ailidi , tauna geya'abo sa'i 'imwawamwawasa . ”
43008052	'Enega me Yudia nidi Yesu sieonena , sigwae , “ Ni'atu 'amwalatoi 'ai'ailimu 'aene yaluyaluwa bi'i 'emuya 'ipaipaisewa , manuna Ebelaamo 'amwalatonina 'aene ni'atu 'imwawasa , ta wate palopitao 'amwalatonidi 'aene ni'atu simwawasa , ta 'ugwaegwae 'aene ‘ 'Eguma yaita 'igu ona 'imuliya 'ai'ailidi , geya'abo sa'i 'imwawamwawasa . ’
43008053	To tai sana 'oyo ? Tamamai Ebelaamo ni'atu 'imwawasa , 'enega geya'abo 'utootoo be 'aene 'usinabwasine . Wate palopitao ni'atu simwawasa , ta 'oyo 'unuwena 'aene 'usinabwa sinedi , aga ? ”
43008054	Ga Yesu 'ediya 'igwae , “ 'Eguma 'abo'agu taugu yatupugu , 'agu tupu nina yage besobeso tuga , ta Tamagu tauna 'agu totupu nina , tauna waona 'aene 'imi Yaubada .
43008055	'Omi nigeya Yaubada wamwalamwalatoni , ta esi 'abo'agu yamwalatonina . Manuna 'eguma yagwae , ‘ Nigeya yamwalamwalatoni ’ , nate kabo tuga , nadigega 'omi 'imi kabo . Ta esi yamwalatonina , 'enega 'ina ona yaematamatanena .
43008056	Ta tamamiya Ebelaamo ma ina gwausowala be 'aene 'igu tuta 'ida 'ita , ga ni'atu 'i'itena 'enega 'igwausowala sinabwana . ”
43008057	'Enega me Yudia nidi 'ena sigwae , “ 'Oyo 'etamo nigeya 'amu yakwala pipiti 'ulobaloba , ta 'uona 'aene Ebelaamo 'u'itena . ”
43008058	Ga gote 'inapwanao nidi 'ieonedi , 'igwae , “ Yaona 'ai'aila 'emiya , 'aene muliyega be Ebelaamo 'itutubuwa ta 'abo'agu tuga yamiyami . ”
43008059	'Enega me Yudia nidi gulewa si'ewedi be 'aene sida loemwawasi , ta Yesu 'ediyega 'iakwaiya ga Anuwa Tabuyega 'iapwesa .
43009001	'Enega mali tuta Yesu 'itautauya 'edaya ga tai 'ebweu 'ilobena matana kebokebona adelina 'itubuwenama .
43009002	Ta 'ana tomuliyao tai nina wate si'itena , 'enega Yesu sienaidena , sigwae , “ Toe'ita , yaita 'ina to'umalina ga 'enega tai gete mamata kebokebona 'itubuwa , tauna nai tamana be sinana ? ”
43009003	'Enega Yesu 'ieonedi , 'igwae , “ Nigeya tauna 'ina loegesiyega , nai tamana be sinana , ta tuga mamata kebokebona 'itubuwa , be 'enega Yaubada 'ina guinuwa waiwaina 'enaya 'ida e'itae tomota yauyaudi 'ediya .
43009004	Tauna 'ietuneguma 'ina guinuwa tada guinuwedi tuta 'asiyata 'ena , manuna 'eguma boiboi 'imamai nigeya 'ebweu yaita sawesawenaya be 'ida paisewa .
43009005	'Enega 'abo'agu tuta nina bale'u 'ena yamiyami , 'abo'agu bale'u 'ana maedana . ”
43009006	Ni'atu ona gete 'i'inanedi 'enega bale'uya 'igiwala ga sepwala 'iguinuwena , 'enega sepwala nina 'i'ewena ga tai nina matana 'i'e'abina ,
43009007	ta 'enega 'ieonena , 'igwae , “ 'Utatauya be Sailoma bwasina 'ena 'u'esiwe . ” ( Sailoma 'ana gibui “ Etune ” ) . 'Enega 'itauya ga 'i'esiwe , ta matana 'i'esasedi , ga 'enega 'iilama .
43009008	Gote 'ena tai nina gosenao be wate 'aidi tomota simwalatonina 'aene tauna toesidasida , ga sigwae , “ 'Aene tauna gete toesidasida nina tuta yauna 'imiyami ta 'iesidasida , aga ? ”
43009009	Ta 'enega 'aidi sigwae , “ Tauna tuga ” , ta 'aidi sigwae , “ Nigeya ! Mali tai . Ta esi 'ana 'ita nadigega tuga . ” Ta tai nina 'igwae , “ 'Abo'agu tuga . ”
43009010	'Enega sieonena , “ Mwa'adega ga 'enega matayo 'i'esasedi ? ”
43009011	Ga 'ieonedi , 'igwae , “ 'Ebweu tai 'ana esana Yesu , sepwala 'iguinuwena ga matagu 'i'e'abina , 'enega 'eguya 'igwae , ‘ 'Utatauya Sailoma bwasina 'ena be 'u'esiwe . ’ Ta yatauya ga ya'esiwe , ga matagu 'i'esasedi . ”
43009012	'Enega taudi sienaidena , sigwae , “ Mwa'o tauna ? ” Ta tai nina 'igwae , “ Nigeya yamwalamwalatoni . ”
43009013	Yesu 'asiyata Sabate 'ena tai nina matana sepwalega 'igiebobo'anena , nate 'alena tai nina si'au'ewena Palisiyao 'ediya .
43009014	
43009015	Ga 'enega Palisiyao nidi tomata kebokebo nina sienaida limena , “ Mwa'adega ga matayo 'i'esasedi ? ” 'Enega 'ieonedi , 'igwae , “ Yesu sepwala 'iguinuwena ga mataguya 'isa'udi ga ya'utuna , 'enega matagu 'i'esasedi . ”
43009016	Ga 'aidi Palisiyao sigwae , “ Tauna toguinuwa nina nigeya Yaubada 'enega , manuna Sabate 'ana loina nigeya 'ida muliyena . ” Ta 'aidi wate sigwae , “ Mwa'adega be toto'umalina we'iwe'iyaya gete nadigega 'ida guinuwa'ese ? Nai nigeya sawesawenaya , aga ? ” Gote 'ena weyala 'iapwesa be 'aidi 'idi ona dumadumadi be dumadumadi .
43009017	'Enega wate Palisiyao nidi tomata kebokebo sienaida limena , sigwae , “ Ta 'oyo mwa'adega 'imu nuwanuwa tauna matayo 'igie'esasedi manuna ? ” Ga 'igwae , “ Tauna palopita 'ebweu . ”
43009018	Ta me Yudia nidi nigeya siemiemisa 'aene tai nina mamata kebokebona 'itubuwa ta gete tugai 'i'esasedi . 'Enega tamana be sinana sibwauyedima ,
43009019	ga sienaidedi , sigwae , “ 'Aene gwama gete natumiya ? Wada simana 'abo gwama gete mamata kebokebona 'itubuwaya ? Ta mwa'adega ga 'enega matana 'i'esasedi ? ”
43009020	'Enega tai nina tamana be sinana Palisiyao 'ediya sigwae , “ 'Amwalamwalatoni tauna natumai ta wate mamata kebokebona 'itubuwa ,
43009021	ta esi nigeya 'amwalamwalatoni mwa'adega ga matana 'i'esasena , ta wate yaita 'igie'esasenaya nigeya 'amwalamwalatoni . Ta baga wada enaide be tauna manuna 'ida ona , manuna ni'atu 'isinabwa . ”
43009022	Tamana be sinana ona gete si'inanena manuna 'idi 'inapwanao 'ediya simatauta , manuna 'inapwanao nidi 'idi loina sisa'una be 'aene 'eguma yaita Yesu 'ida 'awa to'etoseyanei taudi anuwa tapwaloloega sida e'idi'idiyedi .
43009023	Gete 'alena 'enega tai nina tamana be sinana sigwae , “ Tauna wada enaide , manuna ni'atu 'isinabwa . ”
43009024	'Enega wate tomata kebokebo nina sibwau limena ga sieonena , sigwae , “ 'Usimana palupalu 'emaya , manuna tai nina 'amwalamwalatoni 'aene tauna toto'umalina . ”
43009025	Ta 'igwae , “ Nigeya yamwalamwalatoni nai tauna toto'umalina nai nigeya . Ta nate namo yamwalatonina , 'aene matagu 'ikebo ga ni'atu 'igie'esasedi . ”
43009026	'Enega 'ena sigwae , “ To'ase 'iguinuwena ga 'enega matayo 'i'esasedi ? ”
43009027	Ga 'igwae , “ Ni'atu yaeonemi , ta nigeya 'enagu wanoonodi . To'ase 'alena be nuwanuwami wada nonolima ? Nai nuwanuwami be 'aene 'omi 'ana tomuliyao , aga ? ”
43009028	Gote 'ena sieliyena ga sigwae , “ 'Oyo tuga 'ana tomuliya niyo , ta 'abo'ama Mosese 'ana tomuliyao ,
43009029	manuna ni'atu 'amwalatonina 'aene Yaubada 'ina simana Mosese 'enaya , ta esi tai nina Yesu nigeya 'amwalamwalatoni mane 'enega 'imai . ”
43009030	'Enega tai nina 'ediya 'igwae , “ Gete yage kwanikwanina . Tai nina matagu 'igie'esasedi ta nigeya wamwalamwalatoni 'aene mane 'enega 'imai .
43009031	Ni'atu tamwalatonina 'aene Yaubada nigeya toto'umalidi 'enadi 'ida muliyedi , ta esi 'eguma 'ebweu yaita Yaubada 'ida 'amayabe be 'ina nuwena 'ida guinuwei , Yaubada tai nina 'enana 'ida muliye .
43009032	Ni'atu tamwalamwalatoni 'aene lowaenei ga batuwa nigeya 'ebweu yaita tanonono 'aene tomata kebokebo 'ida giebobo'anedi .
43009033	'Enega 'eguma tai gete nigeya Yaubada 'enega , nai nigeya sawesawenaya be we'iwe'iyaya gete nadigega 'ida guinuwa . ”
43009034	'Enega Palisiyao tai nina sieonena , sigwae , “ 'Oyo tuga toto'umaliyo 'imu tuta gwamega ga batuwa , ta 'aene 'utoo be 'ue'itama , aga ? Yaita sana 'oyo ? ” Ga gote 'enega sipa'ina ga anuwa tapwaloloega 'iapwesa .
43009035	Ta Yesu tai nina alena 'inonona 'aene anuwa tapwalolo 'enega sipa'ina , 'enega 'i'ebesena ga tuta nina 'ilobena 'ieonena , 'igwae , “ To'etoseyana nina 'uemisenaya , aga ? ”
43009036	Ga tai nina 'igwae , “ 'Inapwana , yaita tauna be 'ena yada emisa ? ”
43009037	Ta Yesu 'ieonena , “ Tai nina gete tuga 'u'ita'itai ma'iyayo waeonaona . ”
43009038	'Enega tai nina 'igwae , “ 'Inapwana , ni'atu yaemisemu , ” ta 'i'aetulasa ga 'ena 'ibwagobwago .
43009039	Ta Yesu 'igwae , “ 'Abo'agu bale'uya ni'atu yamai be yada loinemi , 'enega taudi tomata kebokebo sida 'ita , ta taudi matadi 'esasena sida kebo . ”
43009040	'Enega Palisiyao nidi Yesu 'ina ona sinonona ga sigwae , “ Mwa'adega 'aene 'abo'ama wate mata kebokeboma , aga ? ”
43009041	Ga Yesu 'ieonedi , 'igwae , “ 'Eguma 'omi matami kebokebodi geya'abo sa'i bubuna to'umalidi 'emiya 'imiyami , ta esi manuna wagwae , ‘ 'Abo'ama matama 'esasedi ’ , 'enega 'imi bubuna to'umalina tuga 'imiya ataya . ”
43010001	Ta Yesu wate 'ediya 'igwae , “ Yaona 'ai'aila 'emiya , 'abo yaita sipi 'adi 'ali 'awanega nigeya 'ilugulugu ta mali senega 'imwela taona , tauna tuga to'ipwala .
43010002	Ta 'eguma yaita sipi 'idi 'awa 'enega 'ilulugu , tauna sipi 'adi to'ita'i'ita 'ai'aila ,
43010003	manuna 'idi 'awa nina 'ana to'ita'i'ita 'awa 'igigegena be to'ita'i'ita sipi nina 'ilulugu be 'ina sipiyao 'adi esanega 'ibwauyedi , ta 'enana sinono be 'enega simuliye ta siapwesa 'atamanaya .
43010004	Ni'atu maibo'adi siapwesa , ta 'adi to'ita'i'ita 'inugana be simulimuliye , manuna 'enana simwalatonina ta ni'atu sipanaitena .
43010005	Ta sipi nidi geya'abo mali tomota simulimuliyedi , ta 'ediyega sida dena , manuna 'enadi nigeya simwalamwalatonidi ta wate nigeya sipanapanaitedi . ”
43010006	Ona semalimali gete Yesu 'isimanena 'ediya , ta yage nina manuna 'ionaona nigeya 'imaemaedana taudi 'ediya .
43010007	Ta Yesu 'ediya 'ionalimana , 'igwae , “ Yaona 'ai'aila 'emiya , 'abo'agu sipi 'idi 'awa nina .
43010008	Ta lowa togimi 'ita'i'ita nidi , taudi to'ipwala , ga sipi nigeya 'enadi sida nonona . ”
43010009	'Enega wate 'ediya 'igwae , “ 'Abo'agu tuga 'awa nina , be 'abo yaita tauna 'eguyega 'iluguma 'ida bobo'ana , manuna tuta yauna 'iluguluguma be 'iapweapwesa ta pwatula bobo'ana 'ilobaloba .
43010010	Ta to'ipwala taudi tuga 'idi guinuwa nate simamai be si'i'ipwala ta siloemwawasa ta wate sigieto'umali , ta 'abo'agu yamai be 'enega tomota yawasidi bobo'ana ta maamaana 'eguyega sida loba . ”
43010011	Ta wate 'ediya 'igwae , “ 'Abo'agu sipi 'adi to'ita'i'ita bobo'ana , 'enega yawasigu yatagwalena be 'igu sipiyao manudi yamwamwawasa .
43010012	Ta 'abo yaita nigeya tonisipi , ta maisa manuna 'ieto'ita'i'ita , be 'abo kedewa bosasa 'i'ita 'imeema , sipi nidi 'ipilisinedi ta 'idedena . Ta kedewa nina sipi 'aidi 'iloemwawasidi , be matautega sipi maibo'adi si'elelewana .
43010013	Tai nina 'ina dena 'alena tuga maisa manuna 'ipaipaisewa , ta sipi nidi mali tai 'ina sipiyao , 'enega nigeya manudi 'inuwanuwa .
43010014	'Enega wate 'ieonedi , “ 'Abo'agu sipi 'adi to'ita'i'ita bobo'ana , manuna 'igu sipiyao yamwalamwalatonidi ta taudi simwalamwalatonigu .
43010015	Nadigega tuga Tamagu 'imwalatonigu ta 'abo'agu wate yamwalatonina . Ta wate 'abo'agu yawasigu ni'atu yatagwalena be 'igu sipiyao manudi yamwamwawasa .
43010016	'Aina wate 'igu sipiyao simiyami , nate taudi gete tuga nigeya 'igu 'ali 'ena simiyami , taudi sipi nidi yatootoodi be 'eguya yame'edi be 'enega 'enagu sinono ta simama 'eguya , be magosediyao sida eboda 'ebweuna , ta 'adi to'ita'i'ita 'ebweuna tuga .
43010017	“ Tamagu 'ioboboma 'ai'ailigu manuna yawasigu yatagwalena be 'aene yamwamwawasa , 'enega ma'etamo yawasigu wate yada lobalimai .
43010018	Nigeya 'ebweu yaita 'iloiloinegu be yamwamwawasa . Taugu tuga yatagwalegu be yamwamwawasa , ta sawesaweguya be yawasigu ya'ewa limai . Manuna gete nadigega Tamagu 'ina nuwena , ta wate 'ina loina 'eguya . ”
43010019	Ta Yesu 'ina ona gete manudi ga me Yudia nidi wate taudimo 'ediya siegewagewana sinabwana , 'enega weyala 'ediya 'iapwesa .
43010020	Ga tomota yau wawasae sigwae , “ Tauna yaluyaluwa bi'i 'enaya , ga 'igiekabaleyena . Geya'abo 'ina ona wanoonodi . ”
43010021	Ta 'aidi wate sigwae , “ Gete nigeya nadigega yaluyaluwa bi'i 'ina ona , ta mwa'adega ga waona 'aene yaluyaluwa bi'i sawesawenaya be tomata kebokebo matana 'ida gie'esasadi ? Nigeya sawesawenaya ! ”
43010022	Tuta nina gogai 'ana tutaya 'ebweu sagali siguinuwena , nate Anuwa Tabu 'ana gie'esasa manuna .
43010023	Tuta nina 'ena Yesu Anuwa Tabu solanaya 'ilopili dadana , 'ebweu pitaupa 'enaya , nate sieesena Kini Solomoni 'ina 'aliupa .
43010024	Ga gote 'ena me Yudia nidi Yesu siasakowasiyena ga sieonena , sigwae , “ 'Oyo tuta yauna 'ugiegie nuwanaluwema , ta to tuta 'ena be 'enega 'emaya 'uda simana 'ai'aila 'aene 'oyo To'etoseyana nina ? ”
43010025	Ga Yesu 'ediya 'igwae , “ Ni'atu 'emiya yasimana ta esi nigeya waemiemisegu . Ta wate guinuwa nidi Tamagu 'ana esanega yaguinuwediya 'ediyega ni'atu sie'itaegu ,
43010026	ta tuwa tuga nigeya wada emisegu , manuna 'omi nigeya 'igu sipiyao .
43010027	Ta 'abo'agu 'igu sipiyao 'enagu sinonona , ta taudi wate yamwalatonidi ga 'enega simulimuliyegu ,
43010028	ta yawasidi ataya ya'ebwa'edi be 'enega geya'abo sito'uto'umali , ta wate geya'abo 'ebweu yaita nimaguyega 'i'oae'oaegu .
43010029	Taudi sipi nidi Tamagu 'i'ebwa'eguya 'enega geya'abo yaita sa'i Tamagu nimanega 'i'oae'oaena , manuna tauna yage yauyauna 'iloetana sinedi .
43010030	'Abo'agu be Tamagu 'ebweuna tuga . ”
43010031	'Enega me Yudia nidi wate gulewa si'ewedi ga 'aene Yesu sida loemwawasi .
43010032	Ta Yesu 'i'itedi ga 'ediya 'igwae , “ Guinuwa yaudi ta bobo'adi Tamagu 'enega ni'atu yaguinuwedi 'emiya , ta to guinuwa sana manuna wanuwanuwa 'aene to'umalina , ga 'enega 'aene gulewega wada loemwawasigu ? ”
43010033	'Enega me Yudia nidi Yesu 'ina ona sie'isena , sigwae , “ Nigeya 'aene 'imu guinuwa bobo'ana manudi 'aunuyo , ta esi 'imu ona oopa'ala manuna . Manuna 'oyo tai tuga ta 'uona 'aene 'oyo Yaubada . ”
43010034	Ta Yesu wate 'ediya 'igwae , “ Loina 'eto'etoladina 'imi Buki Tabu solanaya , 'igwae , ‘ Ni'atu yaona 'aene 'omi yaubada nimi . ’
43010035	Ta tamwalatonina 'aene Buki Tabu 'ina simana maibo'ana nigeya kabo , ta Buki Tabu nadigega 'ina simana be 'aene taudi Yaubada 'ina ona 'i'ebwa'ediya 'ieesedi yaubadao .
43010036	'Enega to'ase 'alena tuta nina yagwae , 'aene 'abo'agu Yaubada natuna , ga 'igu ona nina manuna wanuwena 'aene ona oopa'ala ? Ta 'abo'agu 'iesinuwegu ta 'ietuneguma ga bale'uya yamai be 'ina guinuwa yada guinuwei .
43010037	“ 'Enega 'eguma wanuwena 'aene 'abo'agu Tamagu 'ina guinuwa nigeya yaguiguinuwei , geya'abo waemiemisegu .
43010038	Ta esi 'eguma wanuwena 'aene guinuwa nidi yaguiguinuwedi , ta nigeya waemiemisegu , tuwa tuga guinuwa dimo wada emisedi , be gote 'enega sida giesana ilemi be wada mwalatonigu 'aene 'abo'agu Tamagu 'eguya 'imiyami , ta 'abo'agu wate Tamagu 'ena yamiyami . ”
43010039	Gote 'ena me Yudia nidi wate sitoona be 'aene sigiyai , ta esi 'ipili sinedi .
43010040	'Enega 'itauya ga Yolidani bwasina 'iabala limena , nate Yoni 'ina 'ebe giebapitaiso lowa senanaya , ga nada 'ilo'asa ,
43010041	ga gote 'ena tomota yaudi 'enaya simai ga taudimo 'ediya sigwae , “ Yoni nigeya 'ebweu guinuwa waiwaina 'iguiguinuwedi , ta esi Yoni 'ina simana tai gete manuna 'ai'ailina 'iapwesama . ”
43010042	'Enega sena nina 'ena tomota yaudi Yesu siemisena .
43011001	'Ebweu tai le'oale'oasina 'ana esana Lasalo . Lasalo tauna Betani taina , ta wate nuunao 'eluwa , nate Meli be Malida ma'enao simiyami .
43011002	Ta Meli nina tauna ma'etamo Yesu 'aena 'ida bunamidi be 'uya'uyanega 'ida lo'i'ili .
43011003	Ta tuta nina nuudina Lasalo 'ile'oasa ga taudi nuunao nidi ale sietunena Yesu 'ena , sigwae , “ 'Inapwana , gosiyamuna ni'atu 'ile'oasa . ”
43011004	Ta Yesu ale nina 'inononaya ta tomota 'ediya 'igwae , “ Le'oasa gete 'ana mwalatoi 'aene Lasalo geya'abo 'imwawamwawasa , ta esi le'oasa gete 'iapwesa be 'enega tomota yauyaudi Yaubada sida tupu , ta wate Natuna sida tupu . ”
43011005	Ta Yesu , Malida be tasina ta wate nuudiya Lasalo 'iobobomedi sinabwana .
43011006	'Enega tuta nina ale 'inononaya 'aene Lasalo 'ile'oasa , ga sena nina 'ena wate 'asiyata 'eluwa 'imiya ila .
43011007	'Enega ni'atu 'asiyata sigumwala , 'ina tononoyao 'ediya 'igwae , “ Gete tuga taila Yudia 'ena . ”
43011008	Ga 'ina tononoyao nidi Yesu sieonena , “ 'Inapwana , geya'abo tatautauya sena nina 'ena , manuna me Yudia 'etamo tuga nuwanuwadi 'aene gulewega sida unuyo . ”
43011009	Ta Yesu 'ediya 'igwae , “ 'Asiyata 'ana maibo'ana 'ena nate gonegonega be 'ana laba 'asuinuwanuwa . 'Enega 'eguma yaita 'asiyataya 'itatauya geya'abo 'ieseesetupe , manuna ni'atu bale'u 'ana maedana 'imiyami ,
43011010	ta esi 'eguma guguyoi 'ena 'itautauya ma'etamo 'iesetupei , manuna nigeya maedana 'ena 'imiyami . ”
43011011	'Enega ni'atu yage getedi 'i'inanedi ta wate 'ediya 'igwae , “ Gosedai nina Lasalo ni'atu 'i'eno mwataya , 'enega yatatauya be yalowanowanoi . ”
43011012	Ta tonono nidi siona , “ 'Inapwana , 'unuwena 'eguma 'i'eno mwataya nate 'iabe 'ibobo'ana . ”
43011013	Ta Yesu 'ina ona 'ana mwalatoi 'aene Lasalo ni'atu 'imwawasa , ta esi tononoyao 'idi nuwanuwa 'aene tuga 'enomwataiya manuna 'ionaona .
43011014	'Enega Yesu 'ediya 'iona apwesa 'ai'aila , 'igwae , “ Lasalo ni'atu 'imwawasa ,
43011015	ta yagwausowala manuna 'ina mwawasa nina nigeya 'ena yamiyami , be gote 'enega 'igu guinuwa wada 'ita be wada emisegu . Bobo'ana , ta tuwa tuga tatatauya be ta'ita . ”
43011016	Ta Tomasi tauna sieesena Didiluwaluwa , 'ilolagata ga gosenao 'ediya 'iona , “ Tuwa , 'ida toe'ita ma'eda tatatauya , be 'enega 'eguma 'imwamwawasa , 'abo'ada wate tamwamwawasa . ”
43011017	Ta ni'atu Yesu 'imai Betani selabenaya ga ale 'inonona 'aene ni'atu 'asiyata ata 'igumwala 'ediya Lasalo sisa'u 'ali'aliyena .
43011018	Betani be Yelusalema nigeya 'edasola ,
43011019	'enega me Yudia yaudi ma idi 'atenuwa'ole'ole simai be 'aene Malida be Meli nuwadi tupwana sida giebobo'anedi nuudina manuna .
43011020	Ta Malida ale 'inonona 'aene Yesu 'imeemai , 'enega taunamo 'iapwesa 'edaya be Yesu 'iaesote , ta tasina Meli anuwaya 'imiyami .
43011021	Ga Malida nina Yesu 'ilobena ga 'ena 'igwae , “ 'Inapwana , 'eguma 'oyo lowa bada 'umiyamiya , geya'abo sa'i nuugu 'imwawamwawasa .
43011022	Ta yamwalatonina 'aene tuta gete 'eguma to'ase manuna Yaubada 'ena 'usisida 'ida 'ebwa'eyo tuga . ”
43011023	'Enega Yesu Malida 'ena 'igwae , “ Nuuyo mwawasega 'ida toololimana . ”
43011024	Ga waine nina 'igwae , “ O , yamwalamwalatoni 'aene ma'etamo tuta 'ana 'ebe losalowa 'enaya mwawasega 'ida toololimana . ”
43011025	Ga Yesu wate 'ena 'iona , “ 'Abo'agu toololimana 'aledi be wate yawasi 'ai'aila . 'Enega 'abo yaita tauna 'iemisegu ta tuta nina 'imwamwawasa , yawasina ataya 'iloba .
43011026	Ta 'eguma yaisigedi taudi mayawasidi siemisegu , geya'abo sa'i simwawamwawasa . Ta 'oyo mwa'adega ? 'Igu ona gete manuna 'uemiseguya nai nigeya ? ”
43011027	Ta Malida 'igwae , “ 'Inapwana , nadigega yaemisemu 'aene 'oyo To'etoseyana niyo , Yaubada natuna bale'uya 'umai . ”
43011028	Ni'atu Malida 'ina ona mulinaya ga 'iila anuwaya ga nada tasina Meli 'ieona ma'ulena , 'igwae , “ Toe'ita nina ni'atu 'imai ga 'ienaidemu . ”
43011029	'Enega Meli 'inonona ga 'itoolo manini ta 'iapwesa sabi 'itana .
43011030	Ta Yesu ma'etamo nigeya 'imeema 'asaya , ta esi tuga sena nina 'ena ni'a Malida 'ilobena .
43011031	Ta me Yudia nidi taudi Meli ma'enao anuwaya sidedoi , Meli 'ina tauya si'itena ga sinuwena 'aene 'itautauya 'ali'aliya sabi dedoi , 'enega mulinega sitauya .
43011032	Ta Meli sena nina 'ena 'iapwesa ga Yesu 'i'itena , 'enega matanaya 'ibwago sanamwa'uta ga 'ena 'igwae , “ 'Inapwana , 'eguma 'oyo bada lowa 'umiyamiya , geya'abo nuugu 'imwawamwawasa . ”
43011033	Ga gote 'ena Yesu Meli 'ina dedoi 'i'itena , ta wate me Yudia nidi taudi ma'enao simai 'idi dedoi wate 'i'itena , ga 'atena 'iuya , 'enega nuwana 'imwau sinabwana .
43011034	Ga 'ediya 'ienaida , 'igwae , “ Mane 'ena 'ana 'ali'ali ? ” Ga sigwae , “ 'Inapwana , 'umai be 'ae'itayo . ”
43011035	Ga gote 'ena Yesu wate 'idedoi .
43011036	Ta me Yudia nidi Yesu 'ina dedoi si'itena , 'enega sigwae , “ Ona'ai'aila , gosiyanana 'iobobomena sinabwana . ”
43011037	Ta 'aidi 'ediyega sigwae , “ Yesu nina ma ina waiwai , ga sawesawenaya tomata kebokeboyao matadi 'igie'esasedi , aga ? Ta mwa'adega ga 'enega nigeya 'imeemai lowa be gosiyanana 'igiebobo'ane be 'ana le'oasega geya'abo 'imwawamwawasa ? ”
43011038	Ta Yesu tuga ma ina nuwamwau ta 'ilaga 'ali'ali 'enaya , ta 'ali'ali nina tuga gaula , 'enega 'ana 'awa 'enaya gulewega si'aubodena .
43011039	'Enega Yesu boda 'ediya 'igwae , “ Gulewa nina gote wa'ewa yaule . ” Ta Malida , tauna tokwaiya nuuna , Yesu 'ieonena , 'igwae , “ 'Inapwana , ni'atu 'imwaulu , manuna 'asiyata ata ni'atu sigumwala 'ena sisa'una . ”
43011040	Ta Yesu Malida 'ieonena , “ Ni'a yasimana 'emuya 'aene 'eguma 'uemisegu , ma'etamo Yaubada 'ina waiwai 'uda 'ita . ”
43011041	'Enega gulewa nina si'ewa yaulena ga Yesu 'i'itatu'e ga 'igwae , “ Tamagu , kagutoki sinabwana , manuna tuta gete 'enaya 'unonogu .
43011042	Ni'atu yamwalatonimu 'aene tuta yauna 'igu sida 'unonodi , ta gete tugai yasidasidawa tomota getedi manudi , 'enega 'imu waiwai sida 'ita be sida emisa 'ai'aila 'aene 'oyo 'uetuneguma . ”
43011043	Ta 'ina sida mulinaya 'enana sinabwanega 'ibwau ga 'igwae , “ Lasalo , 'uapwesama ! ”
43011044	Ga tomwawasa nina ma 'ana nugwa 'iapwesama , nimana be 'aena ta wate maninina 'oamega sinugwena , 'enega Yesu boda 'ieonedi , 'igwae , “ Wali'ami be 'oama nina we'ewa yaule ta wagisine be 'itatauya . ”
43011045	Gote 'ena me Yudia nidi , taudi Meli 'ana toayausao , Yesu 'ina guinuwa si'itena , ga yaudi siemisa 'ai'ailena ,
43011046	ta esi 'aidi nigeya siemisemise , ga siila limana Palisiyao 'ediya , ga sisimanena to'ase nadigega si'itena Yesu 'iguinuwena .
43011047	'Enega Palisiyao nidi be totaliyao 'idi 'inapwanao be wate toloinao maibo'adi siegogona , ga sigwae , “ Tai nina to'ase 'ena tada guinuwe ? Manuna guinuwa waiwaidi 'iguiguinuwedi .
43011048	Ta 'eguma geya'abo tagiegie losa'uye , ma'etamo tomota maibo'adi 'ena sida emisa , be 'enega me Loma 'idi loina 'iapwesa , be 'ida Anuwa Tabu be wate 'ida boda maibo'adi sida gieto'umaliyedi . ”
43011049	Ga 'ebweu 'ediyega 'ana esana Kaiyapa tauna yakwala gote 'ena totaliyao 'idi 'inapwana sinabwana , gosenao nidi 'ieonedi , 'igwae , “ 'Omi sana mwagemwagemi !
43011050	'Enega nigeya wanuwanuwa sabwalena 'aene yage bobo'ana 'edaya 'ida apwesa 'eguma 'ebweu tai ma'etamo 'imwamwawasa tomota maibo'ada manuda . Ta nigeya 'ana 'ita bobo'ana 'eguma 'abo'ada me Yudia 'ida boda sigiegie to'umaliye . ”
43011051	Ta Kaiyapa nina ona getedi 'i'inanedi nigeya tauna 'ina nuwenuwega , ta esi yakwala nina 'ena tauna totaliyao 'idi 'inapwana , 'enega 'igimisimana 'aene Yesu 'iabe 'imwamwawasa me Yudia 'idi boda manudi ,
43011052	ta nigeya 'aene me Yudia dimo manudi , ta esi sena yauyaudi 'ediya Yaubada 'ina tomotaiyao 'ida egogonedima be sieboda 'ebweu .
43011053	'Enega 'asiyata nina gote 'ena taudi toloinao nidi siloina leleleya be 'aene sida loemwawasi .
43011054	Gote 'enega Yesu nigeya me Yudia matadiya 'ida lopilidadana , 'enega 'ipilisinedi ga 'itauya mitawa tupitupinaya 'ebweu 'asa 'ana esana Epileimi 'enaya , ga nada ma ina tononoyao simiyami .
43011055	Ta tuta nina 'ena me Yudia 'idi Ataona Sagalina 'ana tuta 'iloselabena , 'enega tomota yaudi 'idi 'asega situ'e Yelusalema 'ena sabi gie'esasadi be muliyega sagali nina sida guinuwe .
43011056	Gote 'ena Yesu si'ebesena , ta tuta nina Anuwa Tabu 'ena sitootoolo taudimo 'ediya sieonaona , sigwae , “ Mwa'adega 'imi nuwanuwa ? Ona'ai'aila , tai nina nigeya sawesawenaya be 'imama sagali gete 'ena , aga ? ”
43011057	Ona gete tomota 'awadiyega 'iapwesa , 'idi 'inapwanao 'idi loina pa'alina manuna . Manuna taudi totaliyao 'idi 'inapwanao be wate Palisiyao tomota 'ediya siemataluwaya 'aene 'eguma to sena 'ena Yesu silobai sida simana manini 'inapwanao nidi 'ediya , be Yesu sigiyai .
43012001	'Asiyata sikisi simiyami be Ataona Sagalina sida guinuwe , ta Yesu 'itauya Betani , Lasalo 'ina 'asaya , tauna lowa mwawasega Yesu 'igietoolo limena .
43012002	Ga nada masula siguinuwena Yesu manuna , ga Malida 'i'esikala , ga Lasalo be Yesu ma ina bodao ma'enao simiya egogona ga si'e'ai .
43012003	Ta Meli 'ebweu bunama 'ana esana nadi , ta 'ana maisa sinabwana , 'i'ewena ga Yesu 'aena 'ibunamidi . 'Enega muliyega Meli nina 'ikopu ga 'uya'uyanega Yesu 'aena 'ilo'i'ilina . Ta gote 'ena bunama nina maina sinabwana ga anuwa 'iloemaena .
43012004	Gete 'ena Yudasa Isikaliota , tauna 'ebweu Yesu 'ina tonono ta wate tauna tuga ma'etamo Yesu nina 'ida telesipupuye , 'ilomugi
43012005	ga 'igwae , “ To'ase 'alena ga 'enega bunama gote nigeya 'iegimwaneye be 'ana maisa nadigega 'etoi analedi kina 'ida 'ewa be gomabeso 'ediya tada eguyaiye ? ”
43012006	Yudasa 'ina ona getedi nigeya ona 'ai'aila 'aene togomabeso manudi , ta esi tauna manuna , manuna tauna to'ipwala tuga , ta wate tauna Yesu ma ina tononoyao 'idi mani 'ana to'ita'i'ita , ta mani nidi 'ediyega 'i'ipwa'ipwala .
43012007	'Enega Yesu 'ieonena , 'igwae , “ Tuwa , geya'abo to'ase 'ena 'uonaonae . Manuna to'ase nadigega 'eguya 'iguinuwena 'agu sa'u 'ali'ali manuna .
43012008	Ta togomabeso nidi 'uoneonediya tuta yauyauna selabemiya simiyami , ta 'abo'agu esi nigeya tuta dudulana ma'emi tamiyami . ”
43012009	Tuta nina me Yudia yauyaudi Yesu alena sinononaya 'aene Betani 'ena 'imiyami , 'enega 'ena sitauya . 'Idi tauya 'alena manuna nuwanuwadi be Yesu sida 'ita , ta wate Lasalo sida 'ita , tauna mwawasega Yesu 'ina onega 'igietoolo limena .
43012010	Ga gote 'ena Lasalo si'itena ga me Yudia yaudi 'idi toanuganao 'idi loina siguitoyasena ta Yesu esi siemisena , 'enega totaliyao 'idi 'inapwanao siloina leleleya be 'aene Lasalo wate sida loemwawasi .
43012011	
43012012	Ga mali 'asiyata tomota nidi yaudi ni'atu simai Ataona Sagalina 'enaya , Yesu alena sinonona 'aene ma'etamo 'imamai Yelusalema .
43012013	'Enega tomota nidi magimagi yawadi si'ewedi ga siapwesa sabi aesotana ta sibwaubwau 'enadi sinabwana 'enega , sigwaegwae , “ Kamatoki 'Inapwana , Yaubada 'ana esanega 'umai be 'uetoloina sinabwana me Isileli 'emaya . ”
43012014	Ta Yesu yobai ase 'i'ewena ga 'ena 'igelu ga 'itautauya , nadigega lowa Buki Tabu 'ena 'isimanena , 'igwae ,
43012015	“ Sayoni tomota nimi geya'abo wamatamatauta . Gete tuga 'imi kini ni'atu 'iluguluguwa 'emiya , Tauna ase mwaneyauna 'ena 'igelu . ”
43012016	Tuta gote 'ena 'ina tononoyao nigeya ona nina sinuwanuwa sabwaleni , ta esi Yesu 'ina toololimana mulinaya sinuwa'i'isina ona nina Buki Tabu 'enega , tuga nadigega to'ase tomota siguinuwena Yesu 'ena .
43012017	'Enega boda nidi taudi lowa matadiyega Yesu Lasalo 'ali'aliyega 'ibwauyena ga mwawasega 'itoolo limana , ni'atu sitauya gosediyao 'ediya , ga ale nina sisimana dadanena .
43012018	Gote 'enega me Yudia yaudi Yesu 'ina paisewa waiwaina alena sinonona , 'enega simai sabi aesotana tuta nina 'ina lugu Yelusalema 'enaya .
43012019	Gote 'ena Palisiyao taudimo 'ediya sigwae , “ Wada 'ita , 'ida waiwai ni'atu 'igumwala , manuna tomota maibo'adi Yesu 'ina boda 'ena sitautauya . ”
43012020	Tuta nina 'ena 'aidi me Gilisi gamwagamwanidiya simiyami , taudi tomota nidi situ'ema Yelusalema , Ataona Sagalina 'ena sabi lotapwalolo .
43012021	Taudi me Gilisi nidi ma idi enaida sitauya Pilipi 'ena . Ta Pilipi tauna Beteseida taina , nate Galili senanaya . 'Enega simai ga sieonena , sigwae , “ 'Inapwana , 'abo'ama nuwanuwama be Yesu 'ada 'ita . ”
43012022	'Enega Pilipi 'itoolo ga 'itauya Anidulu 'ena ga 'ieonena , 'enega siteluwa nidi simai Yesu 'ena ga me Gilisi 'idi nuwanuwa sisimanena .
43012023	'Enega Yesu me Gilisi 'idi ona 'ie'isena , ga 'igwae , “ 'Abo'agu Tomota Natuna , ta ni'atu tuta 'imai saba be 'enega 'agu tupu yaloba . ”
43012024	Ta wate 'ediya 'igwae , “ Yaona 'ai'aila 'emiya , 'abo ewana bwa'a 'ena tadauni , ma'etamo bwa'a solanaya 'idadaula , ta esi solanega 'itatabwa be uwana bobo'ana 'isusaila , manuna 'eguma geya'abo bwa'a solanaya tadaudauni , geya'abo sa'i 'itabwatabwa be uwana bobo'ana 'isusasusaila .
43012025	Tuga wate nadigega 'abo yaita tauna yawasina 'iyale bale'u 'ana miya manuna , yawasina bobo'ana 'iloseye , ta 'abo yaita tauna bale'uya yawasina 'itagwale , tuta 'imeemai 'enaya yawasina ataya 'iloba .
43012026	“ 'Enega 'abo yaita nuwanuwana be 'eguya 'ida etoguinuwa , nugana 'ida muliyegu , be 'enega to sena 'enaya yamiyami tauna ma'iyagu , ta wate 'abo yaita manugu 'ida etoguinuwa , Tamagu 'ida 'awa bobo'ane . ”
43012027	“ Tuta gete 'enaya nuwagu 'imwau sinabwana , 'enega mwa'adega yasida'esa ? Nai Tamagu 'ena yasisida , be tuta mwau gete 'ena 'i'etoseyegu ? Nai geya'abo nadigega yasidasida'esa , manuna mwau nina tauna manuna yamai .
43012028	Ta esi yasisida be Tamagu 'ena yagwae , ‘ Tamagu , 'amu esana 'ugitu'eye . ’ ” 'Enega 'ebweu 'enana galewega sinonona , 'igwae , “ 'Agu esana ni'atu yagitu'eyena ta wate ma'etamo yada gitu'e limai . ”
43012029	Ta boda nina gote 'ena sitootoolo , 'enana nina sinonona ga sigwae , “ Wepalala 'idududu ” , ta 'aidi sigwae , “ Nigeya , anilose esi 'enaya 'ionaona . ”
43012030	Ta muliyega Yesu 'ediya 'igwae , “ 'Enana nina wanononaya nigeya 'abo'agu manugu ta esi 'omi manumi .
43012031	Tuta gete ni'atu 'imai saba be toto'umalidi bale'uya simiyami Yaubada 'ida loinedi , ta wate bale'u gete 'ana toloina to'umalina 'ida ula apwese .
43012032	Ta 'abo'agu 'abo bale'uyega sigitu'eyegu kaiwe 'enaya , tomota maibo'adi yalisidima be 'eguya simamai . ”
43012033	Ta gete nadigega Yesu 'ie'itedi , mwa'adega ma'etamo 'imwawasa'esa .
43012034	Ta boda nidi 'ina ona sinonona ga sie'isena , sigwae , “ 'Ima Buki Tabu 'isimana 'aene To'etoseyana nina miyamiya atayana , ta mwa'adega ga 'enega 'uona 'aene Tomota Natuna sida gitu'eye ? Yaita sana gete Tomota Natuna ? ”
43012035	'Enega Yesu 'ieonedi , “ Tuta gidalinamo 'ena maedana 'emiya 'imiyami , 'enega gete tuga maedana nina 'ena watatauya , manuna 'abo guguyoi 'imamai geya'abo 'eda wa'ita'ita . Manuna 'abo yaita tauna guguyoi 'ena 'itautauya nigeya 'imwalamwalatoni mwa'o 'ena 'itautauya .
43012036	Ta 'abo maedana 'emiya 'imiyami , maedana nina 'ena wada emisa , be 'enega 'omi maedana natunao ga maemaedanimi . Yesu 'ina ona gete 'i'inanedi ga 'ipilisinedi ta 'ediyega 'ikwaiya .
43012037	Ta Yesu ni'atu we'iwe'iyaya yaudi 'ie'ita 'ediya , ta tuwa tuga nigeya siemiemise .
43012038	'Enega to'ase nadigega palopita Aisea lowa Buki Tabu 'ena 'isimanena , ni'atu 'iapwesa , tuta nina 'igwae , “ 'Inapwana , ale nina 'asimanena , yaita 'ida emisedi ? Ta yaisigedi 'ediya 'inapwana 'ina waiwai 'ida e'itae ? ”
43012039	Ta taudi nigeya siemiemisa 'alena gete manuna Aisea wate Buki Tabu 'ena 'isimana , 'igwae ,
43012040	“ Yaubada ni'atu matadi 'igiekebodi , ta wate 'idi nuwanuwa 'igibodedi , be gote 'enega nigeya sawesawediya be matadiyega sida 'ita'ita , ta nigeya sawesawediya be 'idi nuwanuwa 'enega mwalatoi sida 'ewa'ewa , ta wate nigeya sawesawediya be sida sanailama be 'aene yada giebobo'anedi . ”
43012041	Aisea ona gete 'i'inanedi manuna Yesu 'ina esaesa 'igimi sinapuna , 'enega manuna 'igimi simanena .
43012042	Ta tuwa tuga me Yudia nidi 'idi toanuganao tupwana yaudi wate Yesu siemisena , ta nigeya sisimasimana apwese , manuna Palisiyao 'ediya simatauta , 'abona nai anuwa tapwaloloega sida ula apwesedi .
43012043	Taudi tomotai nidi nuwanuwadi 'adi 'awabobo'ana tomota 'ediyega , ta 'awabobo'ana Yaubada 'enega geya nuwadi .
43012044	Ta Yesu 'enana sinabwana 'enega 'ediya 'igwae , “ 'Abo yaisigedi 'omi waemisegu , 'agu toetune wate waemisena .
43012045	Ta wate yaisigedi 'omi wa'itegu , 'agu toetune nina ni'atu wa'itena .
43012046	Ta 'abo'agu maedana nina gete yamai bale'uya be 'enega yaisigedi 'omi waemisegu geya'abo wate guguyoi 'ena wamiyami .
43012047	Ta 'abo yaita tauna 'enagu 'inononaya ta nigeya 'iematamatanedi , geya'abo 'ina to'umalina manuna yaetaetalae . Manuna 'abo'agu yamai nigeya sabi etala , ta esi tomotai sabi 'etoseyedi .
43012048	Manuna 'abo yaita nai 'oyo 'uguitoyasegu , ta wate 'igu ona 'uguitoyasedi , ma'etamo tuta 'ana 'ebe losalowa 'enaya loina 'uloba , nigeya 'abo'agu 'eguyega , ta esi manuna 'igu ona nina 'uguitoyasena .
43012049	Manuna ona nidi nigeya 'igu nuwenuwega , ta esi 'agu toetune nina to'ase nadigega 'iemataluweguya yasimanedi 'emiya .
43012050	Ta 'ina emataluwa yamwalatonina yawasi ataya 'ena 'imiyami . 'Enega to'ase nadigega Tamagu 'ina emataluwa 'eguya gete nadigega yasimasimanediwa . ”
43013001	Ta ni'atu tuta gidalina be Ataona Sagalina 'ana 'asiyata sida guinuwe , ta Yesu 'imwalatonina 'aene ni'atu 'ina tuta 'iapwesama be bale'u gete 'ida pilisine be 'itatauya Tamana 'ena . Ta Yesu 'ina bodao 'iobobomedi sinabwana , 'enega tuta 'ana 'ebe e'ale 'enega ga 'ana laba 'ina 'ebe losalowa 'ena 'iobobomedi .
43013002	Ta Seitani ni'atu Yudasa 'ena 'ilugu ga 'ienuwa sa'uyena be 'aene Yesu 'ida sipupuye . Yudasa nina tauna Saimoni Isikaliota natuna . 'Enega tuta nina 'idi 'e'ai solanaya
43013003	Yesu ni'atu 'imwalatonina 'aene Yaubada yage maibo'adi 'i'ebwa'ena be tauna 'ida loina , ta wate 'imwalatonina 'aene tauna Yaubada 'enega 'imai , be wate Yaubada 'ena 'ida ila .
43013004	'Enega 'idi 'ebe 'e'ai nina 'enega Yesu 'itoolo ga 'ana 'oama 'ialolona ta tawelo 'i'ewena ga 'ilogadiwanena .
43013005	Ta bwasi 'isiwena gaeba sinabwana 'enaya ga 'ie'ale be 'ana tomuliyao 'aedi 'i'utudi be muliyega tawelo nina 'ilogadiwanenaya 'enega 'aedi 'itala'i'ilidi .
43013006	Ta tuta nina Yesu 'imai Saimoni Pita 'enaya , Pita nina 'igwae , “ 'Inapwana , geya'abo 'aegu 'u'utu'utudi . ”
43013007	'Enega Yesu 'iona , “ Nigeya 'umwalamwalatoni to'ase tuta gete yaguiguinuwa 'emuya ta esi ma'etamo be 'uda mwalatoni . ”
43013008	Ta Pita Yesu 'ieonena , “ Geya'abo wate 'ebweu tuta 'aegu 'u'utu'utudi . ” Ta Yesu Pita 'enana 'ie'isena , 'igwae , “ 'Eguma geya'abo 'aeyo ya'utu'utudi 'oyo nigeya gosiyagu . ”
43013009	'Enega Saimoni Pita 'itagwala , ga 'igwae , “ 'Inapwana , bobo'ana ! Ta geya'abo 'aegumo , ta esi nimagu be debagu wate 'uda 'utudi . ”
43013010	Ta Yesu 'igwae , “ 'Eguma yaisigedi 'omi ni'atu wa'esiweya , 'ilobwenemi be 'aemimo wada 'utudi be 'enega bwalami maibo'ana 'ida 'esasadi . Ta ni'atu 'omi wa'esasemi , ta nigeya 'aene maibo'ami . ”
43013011	Ta Yesu ni'atu 'igimi sinapuna yaita tauna ma'etamo 'ida sipupuye , nate 'enega 'igwae , “ 'Aimi nigeya 'esasemi . ”
43013012	Ta ni'atu 'aedi 'i'utudi , 'enega 'ana 'oama 'i'ote limena ga 'imiyatowa ta 'ediya 'iona , 'igwae , “ Wamwalatonina to'ase yaguinuwena 'emiya , nai nigeya ?
43013013	Ta 'omi ni'atu waeesegu 'aene 'abo'agu Toe'ita , ta wate 'Inapwana , ga nate ona 'ai'aila .
43013014	'Abo'agu 'imi 'Inapwana be wate 'imi toe'ita , ta ni'atu 'aemi ya'utudi , 'enega 'omi 'ilobwenemi be wate gosemiyao 'aedi wada 'utudi ,
43013015	tuga to'ase nadigega yaguinuwena 'emiya wada etotowanegu be wada guinuwa nadigega gosemiyao 'ediya .
43013016	Ta yaona 'ai'aila 'emiya 'aene nigeya 'ebweu yaita toguinuwa 'ina 'inapwana 'ida loetana sinena , ta nigeya 'ebweu wate toepilialeale 'ana toetune 'ida loetana sinena .
43013017	Ta ni'atu e'ita nidi getedi wamwalamwalatonidi , ta 'abo waguinuwedi 'ebe gwausowala wada loba .
43013018	“ Yage getedi nigeya 'aene maibo'ami manumi yaonaona , ta esi taudi yaesinuwediya manudi yaonaona , ta Buki Tabu 'ina simana mali tai manuna 'igwae , ‘ Tai nina tauna 'ana masula ya'ebwa'ena , 'isanaila ga 'ietalauwalegu . ’ 'Enega ona nina 'ana 'ai'aila 'iabe 'iapwesa .
43013019	Ni'atu yage nidi gete 'emiya yasimanedi muliyega sida apwesa , be 'enega tuta nina siapwesa wada emisegu 'aene 'abo'agu tuga .
43013020	“ Ona'ai'aila , ma'etamo yaetunemi tomota 'ediya be 'abo yaita 'itagwala 'emiya , nate tauna ni'atu 'itagwala 'eguya , ta wate 'itagwala 'agu toetune nina 'enaya . ”
43013021	Ta ni'atu Yesu yage nidi getedi 'ionaedi ga nuwana 'imwau sinabwana , 'enega 'ina tononoyao 'ediya 'isimana apwesa ga 'igwae , “ Yaona 'ai'aila 'emiya 'aene 'ebweu 'emiyega ma'etamo 'ida sipupuyegu . ”
43013022	Ta tononoyao maibo'adi taudimo 'ediya siedunedune , ta nuwadi 'iowana sinabwana . Manuna 'ina ona 'ana mwalatoi nigeya simwalamwalatoni .
43013023	Ta 'ebweu 'ina tonono , tauna Yesu gosiya 'ai'ailina , selabenaya 'i'eno ilaila ,
43013024	ta Saimoni Pita tupwana 'imiyaila , 'enega Pita nina nimanega 'ieonena , “ 'Uda enaide yaita tauna manuna 'ionaona ? ”
43013025	'Enega tai nina 'i'eno ilaila Yesu selabenaya ga tenanaya 'iona , 'igwae , “ 'Inapwana , yaita sana manuna 'uonaona ? ”
43013026	Ta Yesu tai nina 'ieonena , 'igwae , “ 'Iabe beledi yagitomwa be yaepwasa be ya'ebwa'e , tauna nate tai nina . ” 'Enega Yesu beledi nina gidalina 'i'ewena ga 'iepwasena ga Yudasa 'i'ebwa'ena , Yudasa tauna Saimoni Isikaliota natuna .
43013027	Ga tuta nina Yudasa beledi 'i'ewena Seitani 'ena 'ilugu , ga Yesu Yudasa 'ieonena , “ 'Ulomanini be 'imu guinuwa nina 'uda guinuwe . ”
43013028	Ta taudi Yesu ma'enao si'e'ai nigeya 'ebweu yaita 'ediyega 'imwalamwalatoni to'ase Yesu 'ina ona Yudasa 'enaya 'ana mwalatoi .
43013029	Tauna Yudasa 'idi mani 'ana to'ita'i'ita 'enega sinuwena 'aene Yesu 'ieonena be tauna Yudasa 'itatauya be 'idi sagali gwegwena 'ida gimwane , nai 'itatauya be 'aina mani gomabeso 'ida 'ebwa'edi .
43013030	'Enega Yudasa beledi nina 'i'enina , ga 'ilomanini ga 'iapwesa 'atamanaya , ta ni'atu 'iboi .
43013031	Yudasa ni'atu 'ipilisinedi , ga Yesu 'ieonedi , 'igwae , “ Ni'atu tuta 'imai saba be 'abo'agu Tomota Natuna 'igu esaesa 'ida apwesa , be 'abo'agu Yaubada 'ina esaesa wate yada gieapwese .
43013032	Ona'ai'aila , Yaubada tauna 'enega 'igu esaesa 'ida gieapwese manini .
43013033	Natugwao , tuta gidalina namo 'ena 'abo'agu ma'emi , ta ma'etamo wa'ebesegu , nadigega lowa me Yudia 'ediya yasimana'esa , yagwae , ‘ Sena nina 'ena yatatauya 'omi nigeya sawesawemiya be 'ena wawawai . ’
43013034	“ 'Enega 'omi wate gete tuga loina auwauna ya'ebwa'emi , be 'atemiyega wada eobooboboma 'ebweuna 'ebweuna 'enaya , nadigega 'abo'agu yaoboboma'esemi ,
43013035	be 'imi eobooboboma 'enega tomota yaudi sida mwalatonimi 'aene 'omi 'agu tomuliyao . ”
43013036	'Enega Saimoni Pita Yesu 'ienaidena , 'igwae , “ 'Inapwana , mwa'o batu 'utatauya ? ” Ta Yesu 'ieonena , “ Nigeya sawesawemuya be tuta gete 'enaya 'umuliyegu , ta esi 'etamo be 'uda muliyegu sena nina 'ena . ”
43013037	'Enega Pita Yesu 'ienaidena , 'igwae , “ 'Inapwana , to'ase manuna gete tuga geya'abo yamulimuliyeyo ? Ni'atu yatagwalegu be manuyo tuga yada mwawasa . ”
43013038	Ta Yesu Pita 'ena 'igwae , “ 'Imu ona 'eguya nigeya yaemiemise , ta yasimana 'ai'aila 'emuya 'aene boiboi gete 'enaya 'uda eyaseyaseyegu matoi , be muliyega kakaleko 'igwagwane . ”
43014001	'Enega Yesu wate 'ieonedi ga 'ediya 'igwae , “ Geya'abo waenuenuwanaluwa , ta esi Yaubada wada emise , ta wate 'abo'agu wada emisegu .
43014002	Ta Tamagu 'ina senaya anuwa yaudi sitootoolo . 'Enega 'abo'agu sena nina 'ena yatatauya be 'imi sena yagibubu . 'Eguma ona gete nigeya ona'ai'aila , geya'abo sa'i gete nadigega yasimasimana'esa 'emiya .
43014003	Ta 'abo yatatauya sena nina 'ena be 'imi sena yagibubu , ma'etamo yada ilama be yada 'au'ewami be sena nina 'ena yamiyami 'omi wate 'ena wamiyami .
43014004	Ta 'eda nina 'ena yatatauya ni'atu wamwalamwalatoni . ”
43014005	'Enega Tomasi Yesu 'ienaidena , 'igwae , “ 'Inapwana , to 'eda 'enega 'utautauya ? Ta mwa'adega 'eda nina 'ada mwalatoi'ese ? ”
43014006	Ta Yesu Tomasi 'ieonena , 'igwae , “ 'Abo'agu 'eda nina , ta wate ona 'ai'aila , be yawasimi 'aledi . 'Abo yaita nuwanuwana be 'itatauya Tamagu 'ena , nigeya 'ebweu wate 'eda 'imiyami , nate namo tuga 'abo'agu . ”
43014007	'Enega Yesu wate 'ediya 'igwae , “ 'Abo'agu ni'atu wamwalatonigu , 'enega wate Tamagu wamwalatonina . Ona'ai'aila , Tamagu ni'atu wamwalatonina , ta wate wa'itena . ”
43014008	Ta Pilipi Yesu 'ena 'iona , “ 'Inapwana , nate namo nuwanuwama be Tamamuna 'uda e'itama . ”
43014009	'Enega Yesu Pilipi 'ena 'igwae , “ Ni'atu tuta dudulana 'abo'agu ma'emi tamiyami , ta tuga nigeya 'umwalamwalatonigu . Ta yaisigedi 'omi ni'atu wa'iteguya , 'omi wate Tamagu ni'atu wa'itena ga wamwalatonina . 'Enega to'ase manuna 'ugwae 'aene ‘ Tamamuna 'uda e'itama ’ ?
43014010	Nai nigeya 'uemiemisegu 'aene 'abo'agu Tamagu 'ena yamiyami , ta wate Tamagu tauna 'eguya 'imiyami , aga ? ” Ta Yesu wate 'ediya 'igwae , “ Ona nidi ni'atu yaonaedi 'emiya nigeya 'abo'agu 'igu ona ta Tamagu esi 'enega , manuna tauna 'eguya 'imiyami , ta wate 'eguyega 'ina guinuwa 'iguiguinuwedi .
43014011	Gete tuga wada emisegu 'aene 'abo'agu Tamagu 'ena yamiyami , ta Tamagu wate tauna 'eguya 'imiyami . Ta 'abo 'igu ona nigeya waemiemisedi , 'igu guinuwa nidi waiwaidi wada nuwa'i'isidi , be wada emisegu .
43014012	Ta yaona 'ai'aila 'emiya , 'abo yaisigedi 'omi waemisegu , guinuwa nidi waiwaidi yaguiguinuwedi 'omi wate nadigega wada guinuwedi , ta wate ma'etamo 'imi guinuwa waiwai wawasaedi wada gieapwesedi , manuna 'abo'agu yatatauya Tamagu 'ena .
43014013	Be to'ase nadigega nuwanuwami , be 'agu esanega wasisida , ya'ebwa'emi tuga , be gote 'enega Tamagu 'ana tupu 'ida loba 'igu guinuwa 'enega .
43014014	'Eguma to yage nai manuna 'agu esanega wasisida yada guinuwa tuga . ”
43014015	Ta Yesu wate 'ediya 'igwae , “ 'Abo waobobomegu , 'igu loinao waematamatanedi ,
43014016	ta ma'etamo Tamagu 'ena yada sida be tauna wate 'ami tolema 'ebweu 'ida 'ebwa'emi . Tauna tolema nina Yaluyaluwa 'esasena ta palupaluna , be tauna 'emiya 'ida miyaataya .
43014017	Ta me bale'u nigeya sawesawediya be Yaluyaluwa nina 'ena sitatagwala , manuna 'ana 'ita nigeya sida 'itena ta nigeya sida mwalatonina . Ta esi tolema nina wamwalatonina 'aene tuta yauyauna 'atemiya 'imiyami .
43014018	Ta 'abo yapilisinemi , geya'abo wanuwanuwa 'aene sinasinagenimi , manuna ma'etamo yatatauya be muliyega wate yaila limanama .
43014019	“ Ta tuta gidalina namo 'ena be yapilisinemi , be geya'abo me bale'u si'ita'itagu , ta 'omi ma'etamo wada 'itagu mayawasigu yamiyami , 'enega 'omi wate nadigega mayawasimi wamimi .
43014020	Ta 'asiyata gote 'ena wada mwalatonigu 'aene 'abo'agu Tamagu 'ena yamiyami , ta 'omi 'eguya wamiyami ta 'abo'agu 'emiya yamiyami .
43014021	'Eguma yaita 'oyo 'igu loina 'usinapudi be 'uematamatanedi , 'oyo ni'atu 'uobobomegu . 'Enega Tamagu wate 'ida obobomeyo , ta 'abo'agu wate yada obobomeyo , ta yada e'itaegu taugu 'emuya . ”
43014022	'Enega mali Yudasa , ( tauna nigeya Isikaliota ) Yesu 'ena 'igwae , “ 'Inapwana , mwa'adega 'uda e'ita'eseyo 'emaya ta nigeya me bale'u 'ediya ? ”
43014023	Ta Yesu 'ena 'igwae , “ 'Abo 'oyo yaita 'uobobomegu 'igu ona 'uda muliyedi , 'enega Tamagu 'ida obobomeyo , be 'enega Tamagu ma'iyagu 'awawai 'emuya , be 'oyo ma'ema tada miya leleleya .
43014024	Ta 'abo 'oyo yaita nigeya 'uobobomegu , 'igu ona wate nigeya 'uda ematamatanedi . Ta ona nidi nate wanoonodi nigeya 'eguyega , ta esi tauna 'agu toetune Yaubada 'enega .
43014025	“ Tuta gete 'enaya 'abo'agu ma'emi , 'enega 'igu ona gete ya'ebwa'ebwa'emi ,
43014026	be ma'etamo tolema nina , 'agu esanega Yaubada 'ida etunenama , nate Yaluyaluwa Tabuna , tauna yage yauyauna 'ida e'itami , ta wate ona nidi maibo'adi yaonaedi 'ida gienuwa'i'isimi . ”
43014027	“ 'Abo'agu ni'atu be yapilisinemi , 'enega taugu tuga 'igu nuwasiwalowa 'enega yada 'ebwa'emi , ta nuwasiwalowa nina nigeya nadigega me bale'u si'ebwa'ebwa'emi . 'Enega geya'abo waenuenuwanaluwa nai wa'ate'ate sa'ala .
43014028	Ni'atu 'igu ona wanonona 'aene ma'etamo yatatauya be muliyega yada ilama 'emiya . Ta 'eguma 'omi waobobomegu , geya'abo wanuwanuwa mwau 'igu tauya Tamadai 'ena manuna , ta esi wada gwausowala , manuna Tamadai nina tauna 'iloetana sinegu .
43014029	Tuta gete 'enaya yage nidi yasimasimanedi 'emiya , ta 'abo tuta 'imeemai 'ediya yage nidi siapwesama , 'iabe 'igu ona nidi wa'awa 'ai'ailidi .
43014030	“ Nai geya'abo tuta dudulana yaonaona 'emiya , manuna ni'atu gabula 'ana 'inapwana to'umalina 'imeema , ta tauna nigeya 'ebweu wate 'ina waiwai 'eguya ,
43014031	ta 'agu emataluwa esi Tamagu 'enega tuta yauyauna yaguiguinuwedi , be gete 'enega me bale'u sida mwalatoni 'aene Tamagu yaobobomena . “ Ni'atu ! Watoolo , be tatatauya . ”
43015001	Yesu wate 'ediya 'igwae , “ 'Abo'agu 'awe uwauwa 'ai'aila , oine manuna , ta Tamagu tauna tobagula .
43015002	Ta 'abo naligwao nigeya sida uwa , 'i'upwa'upwa yauledi , ta esi naligwao nidi taudi uwadi 'isa'una , 'igie'esasedi be 'enega sida uwa sinabwana .
43015003	Ta 'omi nadigega ni'atu 'igu ona 'enega yagie'esasemi .
43015004	'Enega 'omi 'eguya wada miyami , 'abo'agu wate 'emiya yada miyami . Manuna 'abo 'omi nigeya 'eguya wamiyami , geya'abo wauwauwa bobo'ana . Nadigega 'abo kaiwe nalina nigeya kaiwe 'ena 'imiyami , geya'abo 'iuwauwa .
43015005	“ Ta 'abo'agu kaiwe nigu ta 'omi naligwao , 'enega 'eguma yaita 'eguya 'imiyami be 'abo'agu 'ena yamiyami , 'ida uwa bobo'ana . Manuna 'eguma 'abo'agu nigeya , geya'abo to'ase 'ebweu bobo'ana waguiguinuwe .
43015006	Ta 'abo yaita tauna nigeya 'eguya 'imiyami , sida ula apwese be 'i'oapelu , nadigega naliyao 'upwa'upwa yauledi , siegogonedi be kaiwe sabelulu 'ena sigabudi .
43015007	Ta 'abo 'eguya wamiyami ta wate 'abo 'igu ona 'emiya 'imiyami , 'enega 'abo to'ase nuwanuwami wada sida manudi be walobadi .
43015008	'Abo wamuliya 'ai'ailigu , uwami 'ida bobo'ana , be 'enega Tamagu 'ina waiwai tomota sida 'ita .
43015009	“ Ta nadigega tuga Tamagu 'iobobomegu , 'abo'agu wate yaobobomemi , be 'igu oboboma nina 'ena wada miyami .
43015010	'Eguma 'igu loina wamuliya 'ai'ailidi , 'igu oboboma 'ena wamiyami . Nadigega 'abo'agu Tamagu 'ina loina yamuliya 'ai'ailidi , 'enega 'abo'agu wate 'ina oboboma 'ena yamiyami .
43015011	Ni'atu tuga nadigega yaeonemi be gete 'enega 'igu gwausowalega wada gwausowala , be nuwami maibo'ana sida uyawana 'ai'aila .
43015012	“ Ta gete 'igu loina 'emiya 'aene wada eoboobobomemi nadigega 'abo'agu yaobobomemi .
43015013	Ta 'eguma yaita gosenao manudi 'ida mwawasa , nate oboboma sinabwa wawasae .
43015014	“ Ta 'omi wate nadigega 'abo 'igu loinao waematamatanedi , 'omi gosegwao .
43015015	Lowa ya'awa toguinuwaemi , ta esi tuta gete 'enaya ya'awa'awa gosiyanemi , manuna toguinuwao nigeya wate 'ilobwelobwenedi be 'idi 'inapwana 'ina nuwanuwa sida mwalatoni . Ta esi yada 'awa gosiyanemi , manuna to'ase nadigega Tamagu 'enega yanononaya ni'atu yasimanedi 'emiya .
43015016	“ Ta wada nuwa'i'isi 'aene 'omi nigeya waesiesinuwegu be yada e'inapwana 'emiya , ta esi 'abo'agu yaesinuwemi be yada etunemi be wada paisewa , ta 'imi paisewa nina 'enega uwami bobo'ana sida apwesa , ta uwami nidi sida miyaataya . Ta wate 'abo to'ase 'agu esanega wasidei , Tamagu 'ida 'ebwa'emi .
43015017	“ Ni'atu 'igu loina nina yasimanena 'emiya , 'aene wada eoboobobomemi . ”
43015018	'Enega Yesu wate 'ediya 'iona , “ 'Abo me bale'u siguitoyasemiya , wanuwa'i'isi 'aene 'abo'agu wate lowa sigimi guitoyasegu .
43015019	Ta 'abo 'omi 'imi bubuna me bale'u nadigega , me bale'u sida obobomemi , manuna 'omi gosediyao . Ta bale'u gete 'enega 'omi ni'atu ya'au'ewa apwesemi , 'enega nigeya wate me bale'u 'idi boda 'ena wamiyami . Nate 'enega me bale'u siguitoyasemi .
43015020	“ Wanuwa'i'isi ona nina lowa ya'ebwa'emi 'aene nigeya 'ebweu toguinuwa 'ina 'inapwana 'ida loetana sinena . 'Abo'agu lowa sietalauwaleguya , 'enega 'omi wate nadigega sietalauwalemi . Ta 'eguma lowa 'igu ona siematamatanediya 'omi wate 'imi ona sida ematamatanedi .
43015021	Ta yage nidi to'umalidi gete sida guinuwedi 'emiya manuna 'omi 'igu bodao , ta wate manuna 'agu toetune nina nigeya simwalamwalatoni .
43015022	“ 'Abo lowa nigeya yameemai be 'ediya yasimasimana , geya'abo 'idi loegesi 'imiyami . Ta esi ni'atu yamai ga 'ediya yaona saba , 'enega nigeya 'ebweu wate 'idi onalimana 'idi loegesi manuna .
43015023	Ta 'abo yaita tauna 'iguitoyasegu , tauna wate Tamagu 'iguitoyasena .
43015024	Ta 'abo lowa nigeya guinuwa nidi waiwaidi matadiya yaguiguinuwedi , geya'abo 'idi loegesi 'imiyami . Ta sa'i ni'atu yaguinuwedi guinuwa nidi , nate nigeya 'ebweu yaita sawesawenaya be 'iguinuwedi , ga si'itedi , ta tuwa tuga Tamagu be 'abo'agu siguitoyasema .
43015025	Ta 'idi guinuwa nidi ni'atu 'iapwesa 'ai'aila manuna Buki Tabu 'ena 'ionaupaupa saba 'igwae , ‘ 'Idi guitoyasa manugu nigeya 'alenamo . ’
43015026	“ Ta esi ma'etamo 'ami tolema nina Tamagu 'enega yada etunenama , tauna Yaluyaluwa 'esasena ta palupaluna Tamagu 'enega , be tauna 'ida etosimana manugu ,
43015027	ta 'omi wate wada etosimana manugu , manuna 'igu paisewa 'ana 'ebe e'ale'unu 'enega ga batuwa 'omi ma'egwao . ”
43016001	Ga Yesu wate tonono nidi 'ediya 'iona , “ Ni'atu yage nidi getedi yasimanedi 'emiya be 'enega geya'abo 'eguyega wabe'ube'u .
43016002	Manuna ma'etamo anuwa tapwaloloega sipa'imi , ta wate ma'etamo tuta 'imeemai be 'abo yaita 'ida loemwawasimi , tauna 'inuwanuwa 'aene gete Yaubada 'ina 'ebe gwausowala .
43016003	'Idi guinuwa getedi to'umalidi 'emiya sida guinuwedi manuna nigeya Tamagu be 'abo'agu simwalamwalatonima .
43016004	Yage nidi getedi ni'atu yasimanedi 'emiya , be 'enega tuta nina 'abo siapwesa 'emiya wada nuwa'i'isidi . ” Ta wate 'ediya 'igwae , “ Yage nidi getedi nigeya lowa yagimigimi simanedi 'emiya , manuna tuta yauyauna 'abo'agu ma'emi .
43016005	Ta esi ni'atu be yatatauya tauna 'ietuneguma 'enaya , 'enega yage nidi gete tuga yagieapwesedi 'emiya . Ta ni'atu gete be yapilisinemi , ta nigeya 'ebweu 'emiyega yaita 'ienaenaidegu be nai 'ida gwae , ‘ Mwa'o 'utautauya ? ’
43016006	Ta 'enega 'igu ona manudi nuwami simwau sinabwana .
43016007	Ta esi yaona 'ai'aila 'emiya 'aene bobo'ana 'abo yapilisinemi , manuna 'abo nigeya yapilipili sinemi tolema nina geya'abo 'imeema . Ta 'abo yapilisinemi be yatatauya , ma'etamo tolema nina yada etunenama 'emiya .
43016008	Ga tuta nina 'abo 'imamai , 'omi me bale'u yage 'etoi 'ida e'itami be wada mwalatonidi . Yage nidi nate guinuwa to'umalina be guinuwa bobo'ana be wate bwa'omatana .
43016009	'Enega 'ida e'itami 'aene 'abo nigeya waemiemisegu , 'omi nate guinuwa to'umalina 'ana toguinuwao .
43016010	Ta tauna wate bubuna palupaluna 'ida e'itami , manuna 'abo'agu ni'atu be yatatauya Tamagu 'enaya be geya'abo wate wa'ita'itagu .
43016011	Ta wate tauna bwa'omatana 'ida e'itami 'aene ni'atu bwa'omatana 'imai saba bale'uya , manuna bale'u 'ana toloina nina 'ina guinuwa to'umalina 'enega 'ana bwa'omatana 'ilobena .
43016012	“ Ta e'ita yau wawasae simiyami , ta esi geya'abo maibo'ana tuta gete yasimasimanedi 'emiya , manuna nigeya sawesawemiya be wamwalatonidi .
43016013	Ta ma'etamo Yaluyaluwa 'esa'esasena 'imamai , tauna 'ida anuganemi yage palupaludi maibo'adi 'ediya . Ta tauna geya'abo 'ina nuwenuwega 'ionaona , ta esi to'ase nadigega 'inonodi 'ida onaedi , ta wate 'ida eonami yage matamiya manudi .
43016014	Ta 'igu sinasinapuyega 'emiya 'ida e'ita be 'enega 'agu esana wada gitu'eye .
43016015	Ta wate to'ase nadigega Tamagu 'ina yage , maibo'ana 'abo'agu tuga 'igu yage . Nate 'enega yagwae , ‘ 'Igu sinasinapuyega 'emiya 'ida e'ita . ’ ”
43016016	'Enega Yesu wate 'ediya 'iona , 'igwae , “ Ni'atu tuta gidalina 'ena be geya'abo wate wa'ita'itagu , ta 'enega tuta gidalina ma'etamo 'ena wada 'italimagu . ”
43016017	Ta 'aidi 'ina tononoyao gosediyao 'ediya sigwae , “ To'ase 'ina ona gete 'ana mwalatoi ? Manuna 'edaya 'iona , ‘ Tuta gidalina 'ena be geya'abo wate wa'ita'itagu , ta tuta gidalina ma'etamo 'ena wada 'italimagu ’ , ta wate 'edaya 'iona , ‘ Manuna yatatauya Tamagu 'ena ’ .
43016018	To'ase getedi ‘ Tuta gidalina ’ 'ana mwalatoi ? ” 'Enega sigwae , “ 'Iyaugwa ! Nigeya tamwalamwalatoni to'ase manuna 'ionaona . ”
43016019	Ta Yesu 'ina tononoyao 'idi nuwanuwa 'imwalatonidi be 'aene nuwanuwadi 'enaya sida enaida , 'enega 'ediya 'igwae , “ To'ase manuna taumimo waenaenaidemi ? 'Aene manuna yagwae , ‘ Tuta gidalina 'ena be geya'abo wate wa'ita'itagu , ta tuta gidalina ma'etamo 'ena wada 'italimagu ’ , aga ?
43016020	Yaona 'ai'aila 'emiya 'aene ma'etamo ma imi nuwamwau wadedoi , ta esi me bale'u maibo'adi sigwausowala . Ta 'omi ma'etamo wanuwamwau ta 'imi nuwamwau nina 'ida gibuni be wagwausowala .
43016021	“ Nadigega tuga 'abo waine 'ina tuta enatuna 'enaya 'elouya 'ilobaloba , ta 'abo 'ina enatuna mulinaya 'elouya maibo'ana 'inuwapupuledi , manuna gwama ni'atu 'itubuwa ga ma ina gwausowala .
43016022	Ta 'omi nadigega tuga , manuna mwau 'emiya tuta gete , ta ma'etamo yailama be wada 'itagu , 'enega manugu wada gwausowala 'ai'aila . Ta gwausowala nina tauna geya'abo yaita wate 'emiyega 'i'ewa'ewa yaule .
43016023	“ Ta 'abo tuta nina 'imamai , 'omi geya'abo to'ase manuna waenaenaida 'eguya . Ta yaona 'ai'aila 'emiya , 'eguma 'agu esanega Tamagu 'ena to'ase manuna wasisida , 'ida 'ebwa'emi tuga .
43016024	Ta lowaenei ga batuwa nigeya wate 'ebweu to'ase manuna 'agu esanega wasidasida . 'Enega gete tuga wasisida be 'ida 'ebwa'emi , 'enega wada gwausowala 'ai'aila . ”
43016025	Ta Yesu wate 'ediya 'igwae , “ Ni'atu ona semalimaliyega yage getedi yasimanedi 'emiya . Ta ma'etamo tuta 'ida mai be geya'abo wate ona semalimaliyega yaeonami , ta esi Tamagu manuna yada onaapwesa 'ai'aila 'emiya .
43016026	Ta tuta ma'etamo 'enaya 'omi 'agu esanega wasisida Yaubada 'enaya , ta geya'abo 'abo'agu manumi yasidasida ,
43016027	manuna Tamagu tauna ni'atu 'iobobomemi . Ta 'ina oboboma nina 'alena manuna 'omi waobobomegu , ta wate waemisegu 'aene Yaubada 'enega yamai .
43016028	'Abo'agu Tamagu 'enega yamai ga bale'uya yamiyami , 'enega gete tuga bale'u yapilipilisine ta yailaila Tamagu 'ena . ”
43016029	'Enega 'ina tononoyao sinonona ga sieonena , sigwae , “ 'Inapwana , gete tuga ni'atu 'uona apwesa 'ai'aila 'emaya , ta nigeya ona semalimaliyega .
43016030	Gete 'enega ni'atu 'amwalatoi 'ai'ailimu 'aene 'oyo yage yauyaudi 'umwalamwalatonidi . 'Enega geya'abo wate 'aenaenaideyo , manuna ni'atu 'ima nuwanuwa maibo'adi 'umwalamwalatonidi . 'Enega tuga 'aemiseyo 'aene 'oyo Yaubada 'enega 'umai . ”
43016031	Ta Yesu 'ieonedi ga 'igwae , “ Ni'atu waemisegu , aga ?
43016032	Ta ma'etamo tuta 'ida apwesama , nai tada gwae , ‘ Ni'atu tuta 'imai saba ’ , be maibo'ami wada 'elelewana 'imi 'asao 'ediya , be 'abo'agu tebweugu yada miyami . Ta nigeya 'aene tebweugumo ta esi Tamagu ma'iyagu .
43016033	Ona gete yasimanena 'emiya be 'enega ma imi gwausowala wada miyami , manuna 'abo'agu ma'emi . Ta ma'etamo bale'uya wamiyamwau , ta tuwa tuga wada 'atepatu , manuna 'abo'agu loina bale'u yaewaiwai sinena . ”
43017001	Ta ni'atu yage getedi Yesu 'i'inanedi ta galewa 'ena 'i'itatu'e , ga 'isidasida , 'igwae , “ Tamagu , 'igu tuta ni'atu 'imai . 'Enega 'abo'agu natuyo 'agu esana 'uda gitu'eye , be 'enega 'abo'agu wate 'amu esana yada gitu'eye .
43017002	Manuna 'oyo loina 'u'ebwa'egu tomota maibo'adi manudi , be 'enega 'abo'agu yawasi ataya yada 'ebwaya taudi maibo'adi 'u'ebwa'eguya 'ediya .
43017003	Ta yawasi ataya gete 'abo tomota simwalatoniyo 'aene 'oyo tuga tebweuyo Yaubada 'ai'aila , be wate 'abo To'etoseyana nigu simwalatonigu 'aene 'oyo 'uetuneguma .
43017004	“ Bale'u gete 'ena 'amu esana ni'atu yagitu'eyena , manuna 'igu guinuwa nidi 'u'ebwa'eguya ni'atu yalosalonidi .
43017005	Tamagu ye , gete tuga matamuya 'agu esana 'uda gitu'eye , nadigega tuga lowa 'oyo be 'abo'agu 'ida esaesa nina 'ena tamiyami , ga muliyega bale'u tamweluluina .
43017006	“ Ta 'imu bubuna maibo'ana ni'atu yae'itaena taudi me bale'u 'u'ebwa'eguya 'ediya , manuna 'oyo 'imu tomotaiyao ta 'u'ebwa'egu , ga 'imu ona maibo'ana simuliyena ,
43017007	ta wate yage nidi yauyauna 'u'ebwa'eguya simwalamwalatonidi 'aene 'oyo 'emuyega .
43017008	Manuna ona nina 'u'ebwa'eguya ni'atu yae'itedi ta 'atediya sisa'una , 'enega simwalatoi 'ai'ailiguya 'aene 'oyo 'emuyega yamai , ta wate siemiseguya 'aene 'oyo 'uetuneguma .
43017009	“ 'Enega gete tuga manudi yasidasidawa 'emuya . Nigeya 'aene me bale'u manudi , ta esi tomota nidi 'u'ebwa'eguya manudi , manuna taudi 'imu tomotaiyao .
43017010	Ta to'ase nadigega 'eguya simiyami 'oyo 'imu 'ebeloina , ta to'ase nadigega 'emuya simiyami 'abo'agu 'igu 'ebeloina , be tomota getedi manudi 'agu esana ni'atu 'isinabwa .
43017011	Ta 'abo'agu ni'atu gete be 'emuya yawawa , ta geya'abo wate bale'uya yamiyami , ta esi taudi gete bada bale'uya simiyami . Tamagu ye , 'oyo to'esasa 'ai'aila . Yasida 'emuya be 'aene 'imu waiwaiyega 'uda 'ita'i'isidi taudi tomotai nidi 'u'ebwa'egu , be 'enega sida eboda 'ebweuna , nadigega tuga 'oyo be 'abo'agu 'ebweuna tuga .
43017012	Ta tuta nina 'abo'agu ma'edi 'imu waiwai nina 'u'ebwa'eguya 'enega ya'ita'i'isidi , ta nigeya 'ebweu wate yaita 'ediyega yaloseloseye , nate namo tai nina lowa Buki Tabu 'ena tauna manuna 'ieonena be 'aene 'iesilae .
43017013	“ Ta 'abo'agu ni'atu gete be yawawa 'emuya , ta 'igu ona getedi bale'uya 'igu tomotaiyao yaonaonaedi be 'enega 'igu gwausowala 'enega sida gwausowala sinabwana .
43017014	Ta tomota nidi 'imu ona ni'atu ya'ebwa'edi , ta esi me bale'u sietalauwaledi , manuna taudi nigeya me bale'u 'idi boda 'ena simiyami , tuga nadigega 'abo'agu wate nigeya 'idi boda 'ena yamiyami .
43017015	Ta nigeya yasidasida manudi be 'aene bale'uyega 'uda 'ewa apwesedi , ta esi yasidasida manudi be 'aene geya'abo toto'umalina nina 'igitogitoodi .
43017016	Manuna gete tuga taudi nigeya me bale'u 'idi boda 'ena simiyami , ta taudi esi nadigega 'abo'agu .
43017017	Ta yasida 'emuya be 'imu ona 'ai'ailega 'uda giebobo'anedi be 'imu bodao 'esasedi .
43017018	“ Nadigega tuga 'oyo 'uetuneguma me bale'u 'ediya 'abo'agu wate nadigega yaetunedi me bale'u 'ediya .
43017019	'Igu tomotai nidi manudi yatagwalegu 'emuya be 'enega tuta 'imeema 'enaya taudi wate sida tagwala 'ai'ailedi 'emuya .
43017020	“ Tamagu ye , nigeya 'aene taudimo manudi yasidasidawa , ta esi taudi wate ma'etamo 'idi onega sida emisegu manudi .
43017021	Yasida 'emuya be 'aene maibo'adi sida e'ebweu 'edaya , nadigega 'oyo be 'abo'agu 'ebweuna tuga , be 'enega me bale'u sida emisegu 'aene 'oyo 'uetuneguma .
43017022	“ Lowa 'imu esaesa maemaedanina 'u'ebwa'eguya ni'atu tomotai nidi ya'ebwa'edi , be 'enega sida e'ebweu , nadigega tuga 'abo'ada tae'ebweuna .
43017023	Ta 'abo'agu 'ediya yamiyami . 'Oyo wate 'eguya 'umiyami , be gete 'enega sida e'ebweu 'ai'aila . Be wate gete 'enega me bale'u sida mwalatonigu 'aene 'oyo 'uetuneguma , be wate sida mwalatoniyo 'aene 'oyo 'uobobomedi taudi , tuga nadigega 'abo'agu 'uobobomegu .
43017024	“ Tamagu ye , taudi ni'atu 'u'ebwayaedi 'eguya nuwanuwagu be ma'egwao 'ada miyami . Ta gote 'ena 'igu esaesa nina 'u'ebwa'eguya sida 'ita , manuna muliyega be bale'u 'ana mweluluwa ta 'oyo 'ugimi obobomegu .
43017025	“ Tamagu ye , 'oyo palupaluyo , me bale'u nigeya simwalamwalatoniyo , ta esi 'abo'agu yamwalatonimu . Ta wate tomotai nidi getedi ni'atu simwalatonimu 'aene 'oyo 'uetuneguma .
43017026	'Enega ni'atu 'imu bubuna yae'itaena 'ediya , ta ma'etamo wate yada e'ita limadi be sida mwalatoi 'ai'ailiyo , 'enega 'imu oboboma nina 'ateguya 'imiyami , taudi wate 'atediya 'ida miyami , ta 'abo'agu wate 'ediya yada miyami . ”
43018001	Ta ni'atu 'ina sidasida 'ilosalonina ta ma ina tononoyao sitauya , ga 'ebweu sa'ala 'ana esana Kidiloni siabalena , ga Olibe bagulinaya silugu .
43018002	Ta Yudasa tauna totelesipupu nina sena nina 'imwalamwalatoni , manuna tuta yauna Yesu ma ina tononoyao sena nina 'ena sitautauya .
43018003	'Enega Yudasa tolosaiyao ma'enao simai sena nina 'enaya , ma idi wenukwa be mayale be wate ma idi gwegwe saiyao . Ta tolosaiyao nidi taudi totaliyao be Palisiyao sietunedima Yudasa ma'ediya .
43018004	Ta Yesu yage nidi 'iabe be 'ena 'iapwesa ni'atu 'igimi sinapudi , 'enega 'inao tolosaiyao nidi 'ediya ga 'ienaidedi , 'igwae , “ Yaita wa'ebe'ebese ? ”
43018005	Ga taudi sigwae , “ 'Ebweu goma Nasaleta 'ana esana Yesu . ” 'Enega Yesu 'ieonedi , “ 'Abo'agu gete . ” Ta totelesipupu nina Yudasa tolosaiyao nidi ma'ediya sitootoolo .
43018006	Ta tuta nina Yesu 'igwae , “ 'Abo'agu gete ” , gote 'ena tolosaiyao nidi tupwana siaila ga sibe'u bale'uya .
43018007	Ta tolosaiyao nidi bale'uyega sitoolo limana ga Yesu wate 'ienaida limedi 'igwae , “ Yaita sana wa'ebe'ebese ? ” Ta taudi wate sigwae , “ 'Ebweu goma Nasaleta 'ana esana Yesu . ”
43018008	'Enega wate 'ediya 'igwae , “ Ta ! Ni'atu sa'i yaeonemi 'aene 'abo'agu gete . Ta 'eguma 'abo'agu wa'ebe'ebesegu , 'agu tomuliyao getedi wada tagwaledi be sitatauya 'idi 'asaya . ”
43018009	Yesu ona nina gete nadigega 'i'inanena be 'enega 'ina sida nina ni'a Tamana 'enaya 'ida apwesa 'ai'aila , tuta nina 'igwae , “ Tamagu , tomotai nidi 'u'ebwa'eguya nigeya 'ebweu wate yaita 'ediyega yaloseloseye . ”
43018010	Ta Saimoni Pita selabenaya 'itootoolo , ga 'ina sisisaiya 'ilisilolona ga totaliya sinabwana 'ebweu 'ina toguinuwa tena'ataina 'i'upwayaulena . Toguinuwa nina 'ana esana Maliko .
43018011	'Enega Yesu 'iona Pita 'enaya , 'igwae , “ 'Imu sisisaiya 'usa'ulima , geya'abo 'igu 'elouya keigana 'u'eto'etobode , manuna keiga nina Tamagu 'i'ebwa'egu be yada numa . ”
43018012	'Enega tolosaiyao nidi ma idi toanuganao be wate me Yudia 'idi 'ali'eiyao Yesu sigiyaina ga nimana siyonina .
43018013	Ga nugana si'au'ewena ga sitauyena Anasa 'ina anuwaya . Tauna Anasa nina 'inapwana 'ebweu , nate Kaiyapa bwasiyana . Ta yakwala gote 'ena Kaiyapa nina totaliyao 'idi 'inapwana sinabwana .
43018014	Ta wate tauna Kaiyapa nina lowa me Yudia 'ieonedi 'aene 'ilobwenena be tai 'ebweuna 'ida mwawasa tomota yauyaudi manudi .
43018015	'Enega Yesu si'au'ewena ga 'ina tononoyao 'eluwa boda nidi simuliyedi . Taudi tonono nidi Saimoni Pita be wate 'ebweu mali tonono , tauna totaliya sinabwana gosiyana . 'Enega boda ma'enao silugu totaliya sinabwana 'ina anuwaya .
43018016	Pita nigeya 'ilugulugu ta 'awa selabenaya 'itootoolo , 'enega tomuliya nina tauna totaliya sinabwana gosiyanana 'iapwesa ga 'awa 'ana to'ita'i'ita 'ebweu waine 'ieonena be 'aene Pita wate 'ida lugu . 'Enega waine nina 'itagwala ga Pita 'ilugu .
43018017	Ta waine nina Pita 'ienaidena , 'igwae , “ 'Oyo nai 'ebweu Yesu 'ana tomuliya , aga ? ” Ta Pita 'ieyaseyase , 'igwae , “ Yaa ! 'Abo'agu nigeya . ”
43018018	Ta tuta nina 'ena , tuta gogai , 'enega toguinuwao be tolosaiyao kaiwe simu'ena ga sisiyasiyata , ta Pita wate 'ilugu 'ediya ga ma'ediya sisiyasiyata .
43018019	Ta totaliya sinabwana Yesu 'ienaidena 'aene yaisigedi 'ana tomuliyao be wate to'ase 'ina e'ita 'ediya .
43018020	'Enega Yesu 'ieonena , ga 'igwae , “ 'Abo'agu 'igu e'ita apwesaya tomota 'ediya anuwa tapwalolo soladiya ta wate Anuwa Tabu solanaya , 'enega me Yudia maibo'adi tuta nina 'ena silugulugu ga ni'atu 'igu e'itao sinonodi , manuna nigeya 'ediyega yada e'ita kwaiya .
43018021	Ta to'ase 'alena ga 'enega 'eguya waenaenaida , ta esi taudi 'igu ona sinonona 'ediya wada enaida . Manuna to'ase 'igu ona 'ediya ni'atu simwalamwalatoni . ”
43018022	Tuta nina Yesu 'ina e'isao 'isimanediya gete nadigega , 'enega 'ebweu tolosaiya selabenaya 'itootoolo nimanega Yesu 'i'au'ase'asena , ga 'ena 'igwae , “ Yaita sana 'oyo 'uonaona oopa'ala totaliya sinabwana 'enaya ? ”
43018023	Ta Yesu tai nina 'ina ona 'ie'isena ga 'igwae , “ 'Abo 'unuwena 'igu ona nigeya palupaluna 'uda simana apwesa to'ase 'igu onagesi . Ta 'abo 'igu ona palupaluna , to'ase 'alena ga 'enega 'usapigu ? ”
43018024	'Enega Anasa Yesu 'ietunena , ga ma 'ana yona tolosaiyao sitauyena totaliya sinabwana Kaiyapa 'enaya .
43018025	Ta Pita tuga 'etamo ma'ediya sisiyasiyata , 'enega sienaidena , sigwae , “ 'Oyo gete tai nina 'ana tomuliya 'ebweu , aga ? ” Ta Pita wate 'ieyaseyase ga 'igwae , “ Yaa ! 'Abo'agu nigeya . ”
43018026	'Enega 'ebweu totaliya sinabwana 'ina toguinuwa , tai nina tenana lowa Pita 'i'upwayaulena 'ina susuyega , Pita 'ieonena , 'igwae , “ 'Oyo nai wate Yesu ma'iyayao bagulaya ya'itemi , aga ? ”
43018027	Ta Pita wate 'ieyaseyase limana , ga gete 'ena kakaleko 'igwane .
43018028	'Enega Yesu Kaiyapa 'ina anuwega si'au'ewena ga sitauyena toloina sinabwana Pailato 'ina anuwaya . Ta ni'atu tomwa 'iulisina , 'enega nigeya sawesawediya be me Yudia nidi silulugu Pailato 'ina anuwaya , manuna to tuta 'ena Ataona masulina sida 'ani geya'abo me Loma 'idi anuwa 'ediya silugulugu . Nate 'idi tabu sinabwana .
43018029	Nate 'alena ga 'enega Pailato 'iapwesa 'ediya ta 'ienaidedi , 'igwae , “ To'ase 'imi e'ewa tai gete manuna ? Wada eonagu . ”
43018030	'Enega me Yudia nidi sigwae , “ 'Eguma tai gete nigeya toto'umalina geya'abo 'a'au'ewenama 'emuya . ”
43018031	Ta Pailato wate 'ediya 'iona , “ Bobo'ana 'eguma watauye be 'omi taumi 'imi loinega waetalae . ” Ta me Yudia nidi sigwae , “ 'Abo'ama nigeya 'ama tagwala be tai 'ina mwawasa manuna 'ada loina . ”
43018032	Ta ona getedi 'ina mwawasa manuna ni'atu Yesu lowa 'igimi simanedi , be 'enega tuta gete 'ida apwesa .
43018033	'Enega Pailato 'ilugu limana 'ina anuwaya ga Yesu 'ibwauyena ta tauna wate 'ilugu 'enaya ; 'enega 'ienaidena , 'igwae , “ 'Oyo me Yudia 'idi kini ? ”
43018034	Ta Yesu wate 'iona , “ Gete 'oyo 'imu nuwenuwega 'uenaidegu ? Nai tomota 'awadiyega 'unonona 'aene 'abo'agu me Yudia 'idi kini ? ”
43018035	'Enega Pailato 'igwae , “ 'Abo'agu nigeya goma Yudiagu ! Ta 'oyo tauyo 'imu tomotaiyao ta wate totaliyao si'au'ewemuma 'eguya . To'ase sana 'imu to'umalina ? ”
43018036	Ta Yesu 'iona , “ 'Igu 'ebeloina nigeya gete bale'uya . 'Eguma nadigega , 'igu 'ali'eiyao sida losaiya manugu be geya'abo me Yudia sigiyagiyaigu . Ona'ai'aila , 'abo'agu nigeya 'igu 'ebeloina bada . ”
43018037	'Enega Pailato 'ienaidena , 'igwae , “ 'Aene 'oyo 'ebweu kini , aga ? ” Ta Yesu 'igwae , “ 'Oyo 'uona 'aene 'abo'agu 'ebweu kini , aga ? Ta 'abo'agu tuga yatubuwa ga yamai bale'uya be 'aene yada etosimana ona palupaluna manuna , ta 'abo yaisigedi taudi ona palupaluna 'ina sena 'ena simiyami , taudi nate 'enagu 'ana tononoyao . ”
43018038	Ta Pailato wate 'ienaida , “ Ona palupaluna to'ase ? ” 'Enega Pailato 'iapwesa limana ga me Yudia nidi 'ediya 'igwae , “ Nigeya 'ebweu 'ina loegesi yalobaloba .
43018039	Ta 'omi tuta yauna 'imi bubuna be 'aene Ataona Sagalina 'ana tuta 'ediya 'ebweu tomota yoniyonina ya'etoli'ami manumi . Mwa'adega nuwanuwami be me Yudia 'imi kini yada 'etoli'ami manumi ? ”
43018040	Ta maibo'adi silolagata ga 'enadi sinabwana 'enega sie'isena , sigwae , “ Nigeya ! Geya'abo tauna ! Ta esi nuwanuwama Balaba 'uda 'etoli'ami . ” Balaba tauna to'oae sinabwana .
43019001	'Enega Pailato Yesu 'i'au'ewena ga 'ina tolosaiyao 'i'ebwa'edi , ga balae metametana si'ewena ga 'enega Yesu sisapina sinabwana .
43019002	Ta wate tolosaiyao nidi kwakwakwala si'ewena ga 'ana peyaula siyonina , 'enega debanaya sisa'una . Ta wate 'oama esaesa si'ewena ga 'enega sie'oamena ,
43019003	ga muliyega simai selabenaya ga 'ena sigwae , “ Kamatoki , 'oyo me Yudia 'idi kini , aga ? ” Ta wate nimadiyega sisapina .
43019004	Ta Pailato 'iapwesa limanama ga boda 'ediya 'igwae , “ Wa'ita tai nina gete ya'au'ewa apwesenama 'emiya , be wada mwalatoni 'aene nigeya 'ebweu 'ina loegesi yalobaloba . ”
43019005	'Enega Yesu ma 'ana peyaula ta wate ma 'ana 'oama esaesa 'iapwesama . Ta wate Pailato boda 'ediya 'iona , 'igwae , “ Tai nina gete wa'ita . ”
43019006	Ta totaliyao 'idi 'inapwanao , ta wate 'idi toguinuwao , tuta nina Yesu si'itena , sibwau , sigwae , “ Watutu epa'iye kelose 'enaya ! ” Ga Pailato 'ediya 'iona , “ Taumi wada tauye be wada tutu epa'iye , manuna 'abo'agu nigeya 'ebweu 'ina loegesi yalobaloba . ”
43019007	Ta me Yudia nidi siona limana , sigwae , “ 'Ima loina nadigega be 'ida mwawasa , manuna 'ikabo 'aene tauna Yaubada natuna . ”
43019008	Ta ona gete Pailato 'inonona ga 'imatauta sinabwana .
43019009	'Enega Yesu 'i'au'ewa limena 'ina anuwaya ga 'ienaidena , 'igwae , “ 'Oyo mane 'enega 'umai ? ” Ta Yesu nigeya 'ie'ie'isa .
43019010	'Enega Pailato wate 'ena 'iona , “ Nigeya 'igu enaida 'ue'isai , aga ? Ta 'uda mwalatonigu 'aene 'abo'agu ma igu loina be sida 'etoli'amiyo nai sida loemwawasiyo ? ”
43019011	Ta Yesu 'igwae , “ Nigeya 'ebweu wate 'imu loina 'eguya 'imiyami 'abo nigeya Yaubada 'emuya 'itagwatagwala . Ta 'uda mwalatoni 'aene tai nina 'itagwalegu 'imu loina 'enaya , tauna 'ina to'umalina sinabwa wawasae , ta 'oyo tupwana . ”
43019012	Ta Pailato ona nina 'inonona ga nuwanuwana sinabwana be Yesu 'ida li'ami , ta me Yudia nidi geya nuwadi , 'enega sibwau toitoila , sigwae , “ 'Eguma tai nina 'uli'ami , 'oyo nigeya Sisa 'ana tolema , manuna tai nina 'iona 'aene tauna kini , 'enega tamwalatonina 'aene tauna Sisa 'ana talauwala . ”
43019013	Ta Pailato ni'atu 'idi ona 'inonodi , 'enega Yesu 'i'au'ewa apwesena ga Pailato nina 'imiyatowa 'ebeloina da'wa 'enaya . Sena nina me Yudia 'enadiyega sieesena Gabada .
43019014	Ta ni'atu 'asuoleole , be muliyega mali 'asiyataya Ataona masulina si'a'ani . 'Enega Pailato me Yudia 'ieonedi , 'igwae , “ Wa'ita 'imi kini gete . ”
43019015	Ta taudi sibwau , “ Watauye be watutu epa'iye kelose 'ena . ” 'Enega Pailato wate 'ediya 'ienaida , “ Mwa'adega 'imi kini tauna , ta 'aene 'ada loemwawasi ? ” Ta totaliya sinabwadi 'ina ona sie'isena , sigwae , “ 'Ima kini tuga Sisa namo .
43019016	'Enega Pailato 'ediya 'itagwala be 'aene Yesu sida tutu epa'iye kelose 'enaya .
43019017	'Enega tolosaiyao nidi Yesu sigiyaina ga sitauyena . Yesu tauna 'ana kelose 'i'aalina ga ma'enao sitauya 'ebweu sena 'ena , 'ana esana ‘ Bulubulu ’ , 'ena Yudia nate Goligota .
43019018	Ga gote 'ena situtu epa'iyena 'ana kelose 'ena . Ta tai 'eluwa wate situtu epa'iyedi ga sietoolodi , 'ebweu 'atainega ta 'ebweu gegeuminega , ta Yesu gamwagamwanidiya .
43019019	Pailato 'ebweu pwepwai ni'atu 'i'etoladina ga kelose debanaya sigiepa'iyena , 'ana 'etoladi nadigega 'igwae , “ Me Yudia 'idi kini gete , tauna Yesu goma Nasaleta . ”
43019020	Ta sena nina 'ena Yesu sigiekelosenaya nigeya 'edasola Yelusalema 'enega , 'enega me Yudia yaudi 'etoladi nina sisawena , manuna 'enana 'etoi 'ediyega si'etoladina , 'ena Yudia be 'ena Loma , ta wate 'ena Gilisi .
43019021	'Enega totaliyao 'idi 'inapwanao simai ga Pailato 'enaya sigwae , “ 'Inapwana , to'ase manuna 'u'etoladina 'aene me Yudia 'idi kini ? Ta esi 'u'etoladi be 'uda gwae , ‘ Tai gete 'iona 'aene tauna me Yudia 'idi kini . ’ ”
43019022	Ga Pailato 'ediya 'iona , 'igwae , “ Geya'abo yasa'usa'u gelase . Tuwa tuga nadigega 'imiyami . ”
43019023	'Enega tolosaiyao nidi site ata taudi Yesu sigiekelosenaya , ga 'ana 'oamao si'ewedi ga sieguyaiyedi taudimo 'ediya . Ta 'ana tala'apwala si'ewena ta taudimo 'ediya sigwae , “ Geya'abo tasabusabui , manuna 'oama sinabwana ta bababana , ta nigeya 'ebweu wate 'ana tubwemo . 'Enega nai 'ebweu esaesasala 'enega tada ulaesinuwa , be 'abo yaita 'inunugana tauna tala'apwala nina 'ida 'ewa . ” Gete 'enega be Buki Tabu 'ina simana 'ida apwesa 'ai'aila , manuna 'igwae , “ 'Agu 'oamao sieguyaiyedi , ta 'agu tala'apwala manuna siulaesinuwa . ” 'Enega tolosaiyao nidi nadigega siguinuwena .
43019024	
43019025	Ta Yesu 'ana kelose selabenaya iine site ata sitootoolo , nate taudi Yesu sinana matasina ta wate mali Meli tauna Kilopa mwanena , ta wate Meli Magidala .
43019026	Gote 'ena Yesu 'isanamwa'uta ga sinana be iine nidi ma'enao 'i'itedi , ta wate 'ina tonono nina gosiya 'ai'ailina 'i'itena . 'Enega sinana 'ena 'igwae , “ Sinagu , tai nate natuyo . ”
43019027	Ta wate tai nina 'ena 'igwae , “ Gosiyagu , nate sinayo . ” Gote 'ena Yesu 'ina mwawasa mulinaya tai nina Yesu sinana 'i'au'ewena 'ina 'asaya ga 'i'ita'i'isina .
43019028	Gete 'ena Yesu 'imwalatonina 'aene yage yauyaudi ni'atu 'ilosalonidi , 'enega 'igwae , “ Tona'agu 'iyapasa ” . Be ona gete 'enega Buki Tabu 'ina simana 'ida apwesa 'ai'aila .
43019029	Sena nina 'ena oine mayumayuyuna makeigana sisa'una , 'enega balou si'ewena ga bwasi nina 'ena siepwasena , ga 'ebweu kaiwe 'ana esana isopa matanaya sibadiyena , ga sie'etotu'eyena Yesu 'awanaya , ta 'enega 'isokuku .
43019030	Ta muliyega Yesu 'igwae , “ Ni'atu . ” 'Enega 'otona 'i'eno'una , ga yawasina 'igumwala .
43019031	'Enega me Yudia 'adi toanuganao nidi sitauya Pailato 'ena , ga sisida 'abo sawesawenaya 'ida tagwaledi be tomotai nidi kelose 'ediya situtu epa'iyediya 'aedi sida lasadi be sida mwawasa manini , be 'enega 'adi keloseyega sida 'aala mwa'utedi , manuna ni'atu simwalatonina 'aene 'idi 'asiyata sinabwana selabenaya be 'ena siapwesa , 'enega geya nuwadi be tomotai nidi sida miyami kelose 'ediya 'idi Sabate nina 'ena .
43019032	'Enega Pailato 'itagwala , ga 'aidi tolosaiyao 'ietunedi kelose nidi 'ediya , ga tai 'ebweuna 'aena sigimi lasena ga 'imwawasa , 'enega wate mali tai 'aena silasena ga 'imwawasa .
43019033	Ta wate simai Yesu 'ena ga si'itena tauna ni'atu 'imwawasa , 'enega nigeya 'aena silasalasadi .
43019034	Ta tolosaiya 'ebweu gita 'igilagasina ga Yesu lesulesunaya 'ibadina , ga lala be bwasi sidau .
43019035	'Abo'agu 'ana tomuliya 'ebweu ga mataguyega ya'itena , 'enega gete manuna yaonaona 'emiya , be ona 'ai'aila nidi getedi wada mwalatonidi be 'enega wada emisa .
43019036	Yage nidi gete ni'atu siapwesa be 'enega Buki Tabu 'ina simana 'ida apwesa , tuta nina 'igwae , “ Geya'abo sa'i lulunao silasalasadi . ”
43019037	Ta wate Buki Tabu nina 'ebweu 'ina simana 'igwae , “ Tai nina sibadinaya ma'etamo siduneye . ”
43019038	Ga yage getedi sigumwala , ga tai 'ebweu 'imai , ga Yesu kokowana Pailato 'ena 'isidena . Tai nina goma Alimatia 'ana esana Yosepa , ta wate tauna 'ebweu Yesu 'ana tomuliya kwaikwaiyina , manuna me Yudia 'idi toanuganao 'imatautedi . 'Enega Pailato 'itagwala , ga Yosepa 'imai ga Yesu kokowana 'igita'ina , ga 'isa'u mwa'utena ga 'i'ewena .
43019039	Ta Nikodimo wate 'imai ga Yosepa 'ilemena . Tauna Nikodimo nina lowa Yesu 'ena 'itauya boiboiya ga si'awagwae . Nikodimo bunama sinabwana ta mwauna 'ime'ena , 'ana mwau nadigega tai 'ana mwau , ta bunama nina solanaya mulo ta aloe si'einisina .
43019040	'Enega tomotai nidi 'eluwa Yesu kokowana si'ewena ga bunama nina 'enega sibunamina , ta kaleko wakewakekena ta dudulana si'ewena ga bunama nina 'ana tupwa Yesu kokowana ma'iyana sinugwena , nadigega tuga me Yudia 'idi sa'u'ali'ali be 'idi gibubuna kokowa manudi .
43019041	Ta Yesu 'ina 'ebe mwawasa nina selabenaya 'ebweu 'o'ai , ta 'o'ai nina 'enaya 'ebweu 'ali'ali auwauna 'imiyami , ta 'enaya nigeya 'ebweu kokowa sida sa'una .
43019042	'Enega 'ali'ali nina 'enaya Yesu kokowana sisa'una , manuna selabenaya , ta wate me Yudia 'idi Sabate 'iloselabena .
43020001	Ta ni'atu wiki 'ana gimi'asiyata 'imai ga gonamapumapuya Meli Magidala 'imai 'ali'aliya ga 'ana 'auboda gulewa 'i'itena 'ali'ali 'awanega ni'atu sipuli ilena .
43020002	'Enega 'ipili ga Yesu 'ina tononoyao 'ediya 'iona , 'igwae , “ Ni'atu 'Inapwana si'ewa apwesena 'ali'aliyega , ta mwa'o nai sisa'una . ” Tonono nidi Saimoni Pita be Yesu gosiya 'ai'ailina .
43020003	'Enega siteluwa nidi sitoolo ga sitauya 'ali'aliya ,
43020004	ta 'idi tauya 'enaya sipilipili , ga Yesu gosiya 'ai'ailina 'ipili waiwai ga 'inugana 'ali'aliya ,
43020005	ga 'ali'ali 'ena 'ikopu sanalugu ga kaleko daisidimo 'i'itedi simiyami , ta nigeya 'ilugulugu 'ali'ali solanaya .
43020006	'Enega Saimoni Pita wate mulinega 'ipilima ga palupaluna 'ilugu 'ali'ali solanaya , ga tauna wate kaleko nidi 'eluwa 'i'itedi ,
43020007	'ebweu debana 'ana wadu ta wate oona maibo'ana 'ana wadu , ta debana 'ana wadu nina tuwa tuga 'etamo paipaimina 'i'itena , tupwana 'imiya dumaduma oona 'ana wadu 'enega .
43020008	Ta muliyega tai nina tauna 'ali'aliya 'igimiapwesa 'ilugu Pita 'ena , ga tauna wate kaleko nidi 'i'itedi ga 'i'awa 'ai'aila .
43020009	Ta esi nigeya sinuwanuwa sabwaleni Buki Tabu 'ina simana nina 'igwae , ‘ To'etoseyana nina mwawasega 'ida toolo limana . ’
43020010	Gote 'enega tonono nidi siila 'idi anuwaya .
43020011	Ta Meli nina taunamo 'ali'ali selabenaya 'itootoolo ta 'idedo , 'enega tuwa tuga ma ina dedoi 'ali'ali nina 'ena 'ikopu sanalugu ,
43020012	ga aniloseyao 'eluwa 'i'itedi , 'adi 'oamao wakewakekedi Yesu 'ina 'ebe'eno 'ena simiyatowa , 'ebweu debanega ta 'ebweu 'aenega .
43020013	'Enega siteluwa nidi Meli sieonena , sigwae , “ To'ase manuna 'udedoi ? ” Ga 'ieonedi , “ 'Igu 'Inapwana 'ali'aliyega si'ewa apwesena ga nigeya yamwalamwalatoni mane 'ena sisa'una . ”
43020014	Ta 'ina ona gete mulinaya 'isanaila , ga Yesu 'i'itena selabenaya 'itootoolo , ta nigeya 'imwalamwalatoni 'aene tauna Yesu .
43020015	Ta Yesu Meli 'ienaidena , 'igwae , “ Waine , to'ase manuna 'udedoi ? Ta yaita 'u'ebe'ebese ? ” Ta Meli 'ina nuwanuwa 'aene bagula nina 'ana to'ita'i'ita , 'enega 'ena 'igwae , “ 'Inapwana , 'eguma 'oyo 'u'aala apwesena , 'uda eonagu mane 'ena 'usa'una , be yada 'ewalima . ”
43020016	'Enega Yesu Meli 'ana esana 'i'inanena , 'igwae , “ Meli ! ” ta Meli 'isanasakowasi ga 'ena 'igwae , “ Labonai ! ” Me Yudia 'enadi nate 'ana gibui “ 'Ena'i . ”
43020017	Ta Yesu wate 'ieonena , 'igwae , “ Geya'abo 'ugitogitoogu , manuna 'etamo nigeya yatu'etu'e Tamagu 'ena . Ta 'utatauya be tasigwao 'ueonadi 'aene 'abo'agu 'iabe yatutu'e Tamagu 'enaya , 'omi wate Tamami , ta 'igu Yaubada ta wate 'omi 'imi Yaubada . ”
43020018	'Enega Meli Magidala 'itauya ta tononoyao 'ediya 'isimana , 'igwae , “ 'Inapwana ni'atu ya'itena . ” Ta wate Yesu 'ina ona 'enaya 'isimana apwesedi tonono nidi 'ediya .
43020019	Ta ni'atu wiki 'ana gimi'asiyata nina 'asuinuwanuwaya , Yesu 'ina tononoyao anuwa 'ebweu 'ena silugu , ga 'awa sigibodena , ta solanaya simiyami , ma idi matauta me Yudia manudi . 'Enega Yesu 'imai ga gamwagamwanidiya 'itoolo , ga 'ediya 'igwae , “ Geya'abo wamatamatauta . ”
43020020	Ta muliyega nimana be lesulesuna 'ie'itedi , ga tononoyao sigwausowala manuna 'idi 'Inapwana ni'atu si'itena .
43020021	Ta Yesu wate 'ediya 'igwae , “ Geya'abo wamatamatauta . Tamagu tauna 'ietuneguma , ta 'abo'agu wate nadigega yada etunemi . ”
43020022	Ta 'ina ona mulinaya ga yawasina 'imu'ebalena 'ediya ta wate 'ediya 'iona , “ Yaluyaluwa Tabuna wa'ewa ,
43020023	be 'abo tomotai 'idi to'umalinao wanuwataudi Yaubada wate 'inuwataudi , ta 'eguma nigeya wanuwanuwataudi 'ediya tuga sida miyami . ”
43020024	Ta Tomasi tauna 'ebweuna tononoyao site tuwelo 'ediyega , ta 'ana esana 'eluwena Didiluwaluwa . Tomasi nina nigeya gosenao ma'edi tuta nina Yesu 'imai . 'Enega muliyega Tomasi 'imai ga gosenao 'ena sisimana , sigwae , “ 'Ida 'Inapwana ni'atu 'a'itena . ”
43020025	Ga tauna 'iona , 'igwae , “ Yee ! Nate tuga kabo , ta esi 'abo'agu 'eguma nimana kainumuyega situtu epa'iyedi 'awa'iya'iyaena ya'itadi be yagitoodi , ta wate lesulesunana sibadina 'ena nimagu yasa'uluguyei , be 'enega yaemisemi . ”
43020026	Ta ni'atu wiki 'ebweuna 'igumwala , ga wate tonono nidi anuwa nina 'ena siegogona limana ga solanaya simiyami , Tomasi nina ma'ediya , ta 'awa sigibodedi . 'Enega Yesu wate 'iapwesa ga gamwagamwanidiya 'itoolo , ga 'ediya 'igwae , “ Geya'abo wamatamatauta . ”
43020027	Ta Tomasi 'ena 'iona , “ Gete nimagu , 'u'ita , be nimayo 'uda sa'udi we'iwe'iyaya nidi 'ediya , ta wate nimayo 'uda sa'uluguye lesulesuguya , be 'enega 'uda emisegu , ta esi geya'abo 'u'awa'awa kabokabo . ”
43020028	'Enega Tomasi 'igwae , “ 'Oyo 'igu 'Inapwana ta 'igu Yaubada . ”
43020029	Ta Yesu 'ieonena , 'igwae , “ Tomasi , ni'atu 'u'itegu 'enega 'uemisegu , aga ? Ta 'uda mwalatoni 'aene yaisigedi taudi nigeya si'ita'itagu ta tuwa tuga siemiemisegu , taudi tuta yauna ma idi gwausowala . ”
43020030	Yesu ni'atu we'iwe'iyaya yaudi 'iguinuwedi 'ana tomuliyao matadiya . Maibo'adi nigeya ya'eto'etoladidi buki gete 'ena ,
43020031	ta tuwa tuga pu'epu'edimo ya'etoladidi be wada sawadi be wada mwalatoni be wate Yesu wada emise 'aene tauna To'etoseyana nina , Yaubada natuna , be 'enega Yesu 'ana esanega yawasimi ataya wada 'ewa .
43021001	Ni'atu Yesu maluwa tauna 'ie'itaena 'ina tononoyao 'ediya , ta wate gete 'etonina 'ina apwesa 'ediya , ta gete tuga tononoyao sigomagomana Ola Taibilia 'ena , ga 'iapwesa 'ediya .
43021002	Gete nadigega 'ina apwesa 'ediya . Ta tononoyao nidi getedi Saimoni Pita be Tomasi , tauna sieesena Didiluwaluwa , be Nataniela , tauna 'ina 'asa Kena , nate Galili solanaya , ta wate Sebedi natunao , be wate 'eluwa tononoyao ma'ediyao .
43021003	Gote 'ena Saimoni Pita tonono nidi 'ediya 'iona , 'igwae , “ Gosegwao , nai yatatauya be yagogomana . ” Ta wate sigwae , “ O , bobo'ana , tawai . ” Ga maibo'adi waga sigeluna ga sineya , ta boiboi nina gote 'ena sigomagomana ga silomasalina , ta nigeya 'ebweu iyana si'ona'ona .
43021004	Ta ni'atu tomwa 'iulisina ga tononoyao Yesu si'itena le'awaya 'itootoolo , ta nigeya simwalamwalatoni 'aene tauna Yesu .
43021005	'Enega Yesu 'ediya 'igwae , “ Tasigwao , 'eisa iyana wa'onedi ? ” Ga sigwae , “ Kakae . ”
43021006	Ta wate 'ediya 'igwae , “ Gomana wayauye waga 'atainega be iyana wa'onadi . ” 'Enega 'idi gomana siyauyena ga iyana yau wawasae si'onedi , ga nigeya sawesawediya be gomana si'abi .
43021007	Gote 'ena Yesu 'ina tonono nina tauna gosiya 'ai'ailina Pita 'ena 'iona , 'igwae , “ Gosiyagu , gote tauna 'ida 'Inapwana nina . ” 'Enega Saimoni Pita 'inonona 'aene 'idi 'Inapwana nina , ga 'ana 'oama 'i'otena , manuna bwala daisinamo 'igomagomana , 'enega 'isobu ni'uya .
43021008	Ta Yesu 'ina tononoyao maibo'adi sineyama ga gomana ma iyanidi wagega silisinama , ga sisuya dabalaya , manuna le'awa nigeya 'edasola .
43021009	Ta ni'atu tonono nidi dabalaya sisuya ga kalikau 'enaya si'itena iyana be beledi 'isa'u baledi . ”
43021010	Ga Yesu wate 'ediya 'igwae , “ 'Eisa wate 'ami iyana nidi wame'edi be tasa'u baledi ? ”
43021011	Ta Saimoni Pita waga 'ena 'igelu ga gomana dabalaya 'i'abi lagaena , ta gomana nina iyana maibo'ana 'imaa 'ai'aila , ga 'ana maibo'ana nadigega analedi be pipiti tili , ta wate sinabwadi , ta gomana nigeya 'i'esa'esabu .
43021012	Ga Yesu 'ediya 'igwae , “ Wamai be wadinagwala . ” 'Enega simwalatonina 'aene tauna tuga 'idi 'Inapwana nina , ta nigeya 'ebweu yaita 'ediyega 'ida enaida 'aene , “ Yaita 'oyo ? ” manuna ni'atu simwalamwalatoni .
43021013	'Enega Yesu 'inao ga beledi be iyana 'i'ewedi ga 'ina tononoyao 'i'ebwa'edi .
43021015	Ta 'idi loepa'ala mulinaya , Yesu Saimoni Pita 'ienaidena , 'igwae , “ Saimoni 'oyo Yoni natuna , 'imu oboboma sinabwana 'eguya , ta taudi getedi tupwana , aga ? ” Ga Pita 'igwae , “ 'Inapwana ni'atu 'umwalamwalatonigu 'aene yaobobomemu . ” Ta Yesu 'iona , “ 'Igu lamiyao 'uda 'ita'i'isidi . ”
43021016	Ta Yesu wate 'ieona limena ga 'igwae , “ Saimoni 'oyo Yoni natuna , 'uobobomeguya ? ” Ga Pita 'igwae , “ O , ni'atu 'umwalamwalatonigu 'aene yaobobomemu . ” 'Enega Yesu 'iona , “ 'Igu sipiyao 'u'ita'i'isidi . ”
43021017	Ta Yesu wate 'ina ona 'etonina Pita 'ena 'igwae , “ Saimoni , 'oyo Yoni natuna , 'uobobomeguya ? ” Ga gote 'ena Pita nuwana 'imwau , manuna Yesu 'ienaenaida matoi 'enaya , 'igwae , “ 'Uobobomeguya ? ” Ta Pita 'iona limana ga 'ena 'igwae , “ 'Inapwana yage yauyauna 'umwalamwalatonidi , 'enega 'umwalatonigu 'aene yaobobomemu . ” Ga Yesu wate 'ena 'iona , 'igwae , “ 'Igu sipiyao 'u'ita'i'isidi .
43021018	Ta yaona 'ai'aila 'emuya 'aene 'imu tuta gwama 'ena , tauyo 'amu 'oama 'u'ote'ote be to sena 'ena nuwanuwayo be 'utatauya 'uda tauya tuga , ta 'abo tuta nina 'ue'ina'inapwanaya nimayo 'uda yasitoto be mali tomota 'amu 'oama sida e'oteyo , be to sena nina 'ena geya nuwayo 'utatauya , sena nina 'ena sida tauyeyo . ”
43021019	Ona gete 'enega Yesu 'ili'ali'ama Pita 'ina mwawasa manuna , be 'ina mwawasa nina 'enega Yaubada 'ana esana 'ida giesinabwa . 'Enega Yesu wate Pita 'ena 'igwae , “ 'Uda muliyegu . ”
43021020	'Enega Pita 'isanaila , ga 'ebweu tonono nina Yesu gosiya 'ai'ailina 'i'itena , tauna 'e'ai 'ana tutaya Yesu selabenaya 'i'eno ilaila , ga 'ienaidena , 'igwae , “ 'Inapwana , yaita tauna 'amu tosipupu nina ? ”
43021021	Ga Pita tai nina 'i'itena , 'imulimuliyedi ga 'iona , “ 'Inapwana , tai gete mwa'adega 'ana loina ? ”
43021022	'Enega Yesu Pita 'ina ona 'ie'isena ga 'igwae . “ 'Abo nuwanuwagu be tauna 'ida miyami be 'ana laba yailama nate nigeya 'ebweu wate to'ase 'emuya , ta 'oyo tuga 'uda muliyegu . ”
43021023	Ta Yesu 'ina tononoyao 'ina ona gete sinonona , 'enega taudimo 'ediya sionaona manuna 'idi nuwanuwa 'aene tonono nina geya'abo 'imwawamwawasa . Ta Yesu gete nadigega nigeya 'ionaona'esa , ta esi 'igwae , “ 'Abo nuwanuwagu be tauna 'ida miyami be 'ana laba yailama , nate nigeya 'ebweu wate to'ase . ”
43021024	Tonono nina gete tauna yage gete manudi 'isimana ta wate tauna ona nidi 'i'etoladidi tetela gete 'enaya , ga tamwalatonina to'ase 'isimanedi ona 'ai'aila maibo'ana .
43021025	Ta ona'ai'aila , Yesu 'ina guinuwa yau wawasae simiyami , ta 'abo 'ina guinuwao nidi maibo'adi ta'etoladidi , yanuwena bale'u maibo'ana buki daisinamo , be geya'abo tetelina taloeloegumwali .
44001001	Tiopilo ye , buki nina ya'etoladi nuganena solanaya Yesu 'ina guinuwao be 'ina e'itao ,
44001002	tuta nina bale'uya 'imiyami 'ana laba Yaubada 'i'au'ewa tu'eyena galewaya . Yesu nina 'ina mwawasa mulinaya , mayawasina 'iapwesa 'ana tosimanao esiesinuwadi 'ediya , ga Yaluyaluwa Tabuna 'ina waiwaiyega 'adi loina 'i'ebwa'edi .
44001003	'Asiyata poti soladiya 'iapweapwesa 'ediya , ga 'ebe'ita yaudi 'ie'itedi , 'enega 'ina toololimana si'awa 'ai'ailena , ta Yaubada 'ina loina manuna 'ie'itedi .
44001004	'Etamo ma'ediya simiyami ta 'adi loina 'i'ebwa'edi , 'igwae , “ Geya'abo Yelusalema wapilipilisine , ta esi Tamadai 'ina onaupaupa nina lowa yaeonemiya manuna wayamwayamwa .
44001005	Wanuwa'i'isi 'aene Yoni bwasiyega 'igiebapitaisoemi , ta 'asiyata nigeya yauna simiyami be 'omi 'imi bapitaiso Yaluyaluwa Tabuna 'enega wada loba . ”
44001006	'Ebweu tuta Yesu ma 'ina tononoyao simiya egogona , ta sienaida 'enaya , sigwae , “ 'Inapwana , sawesawenaya be gete tuga 'abo'ada me Isileli 'uanuganeda be taudamo taloina limaneda ? ”
44001007	Ta Yesu 'igwae , “ Tamagu tauna 'iloiloina , ta nigeya sawesawenaya be 'omi wamwalatoni to tuta 'ina loinao nidi 'ida guinuwedi .
44001008	Ta 'omi esi ma'etamo Yaluyaluwa Tabuna 'imamai be 'igiewaiwaiyemi , be manugu wada etosimana Yelusalema 'enaya , be Yudia ta Samelia 'asanao maibo'adi 'ediya , be wate bale'u maibo'ana 'ediya . ”
44001009	Ni'atu 'ina ona getedi 'ilosalonidi , ga matadiyega Yesu si'itena 'itu'e galewaya , ta pwana solanaya 'ikwaiya .
44001010	Ni'atu 'ipilisinedi , ta 'etamo sidunedune galewaya , ga tai 'eluwa ma 'adi 'oama wakewakekedi selabediya sitoolo ,
44001011	ga sigwae , “ Me Galili ye , to'ase manuna wadunedune galewaya ? Yaubada ni'atu Yesu nina 'i'au'ewena galewaya , ta ma'etamo 'imwa'uta limanama , be 'ina mwa'utama 'ana 'ita 'etamo nadigega 'ina tu'e nina ni'a wa'itena . ”
44001012	'Enega 'oya 'ana esana Olibe 'enega siila ga sitauya Yelusalema , nate nigeya 'edasola , nadigega tomota siadadana 'asiyata Sabate 'enaya .
44001013	Ga silugu 'idi anuwaya ga situ'e anuwa etaninaya , taudi Pita be Yoni be Yemesa be Anidulu be Pilipi be Tomasi be Batolomiu be Madiu be mali Yemesa ( tauna Alipio natuna ) be Saimoni ( tauna lowa togewana 'ebeloina manuna ) be Yudasa ( tauna Yemesa natuna ) .
44001014	Maibo'adi getedi 'idi 'atetagwalega sisidasida Yaubada 'ena , iine ma'ediyao , be Meli , tauna Yesu sinana , be Yesu tasinao wate ma'ediyao .
44001015	Boda nidi 'adi yau nadigega wani analedi be tuweniti , ga 'ebweu 'asiyata 'enaya Pita gamwagamwanidiya 'itoolo ta 'ieonedi , 'igwae ,
44001016	“ Tasigwao , lowa Debida 'ina ona Yaluyaluwa Tabuna 'i'ebwa'ena Yudasa manuna , ta Buki Tabu 'ena 'imiyami . Yudasa nina lowa ma'edai taetosimana Yesu manuna , ta sa'i 'ida 'Inapwana 'isipupuyena ga 'i'ebwayaena Yesu 'ana talauwalao nimadiya . Ta 'ebweu wali Buki Tabu solanaya Debida 'ina ona Yudasa manuna , gete nadigega 'igwae , ‘ 'Ina 'asa 'ida wabolebole , be geya'abo 'ebweu yaita tomota 'enaya 'ida miyami . ’ Ta wate 'igwae , ‘ 'Ana lopa'elu tauna 'ina paisewa 'ida 'ewa . ’ 'Enega 'ilobwenena be ona gete 'ana mwalatoi 'ai'aila 'ida apwesa . ” Pita 'ina ona gete nadigega manuna Yudasa ni'atu 'imwawasa . Tauna lowa 'ina guinuwa to'umalina 'ana maisa 'enega bwa'a 'iegimwanena , ga bwa'a nina solanaya 'ibe'u sanamwa'uta , ga gamwana 'ilosabuyena , ta diyana maibo'ana 'iapwesa , ga tetelina me Yelusalema maibo'adi sinononaya , ga 'enadiyega bwa'a nina sieesena “ Akelidama , ” ta 'ana mwalatoi “ Bwa'a lala . ”
44001017	
44001018	
44001019	
44001020	
44001021	Ta wate Pita 'igwae , “ 'Enega Yudasa 'ana lopa'elu tada 'ebese , ta 'ilobwenena be tai nina lowa ma'edai tamiyamiyanaya tuta maibo'ana
44001022	Yesu 'ina bapitaiso Yoni 'enega ga 'ana laba 'ina tu'e galewaya , 'ina sakowasi maibo'ana 'ediya , be tai nina ma'edai tada simana Yesu 'ina toololimana manuna . ”
44001023	'Enega tai 'eluwa 'adi esanao sigilagasidi , 'ebweu Yosepa , tauna sieesena Basaba , tauna wate sieesena Yusito , ta 'eluwena tai 'ana esana Mataya .
44001024	'Enega sisidasida Yaubada 'ena , sigwae , “ 'Inapwana ye , 'oyo tomota maibo'ama 'ima nuwanuwa 'umwalamwalatonidi , 'enega 'imu esinuwa tai 'eluwa getedi 'ediyega 'ue'itae 'emaya
44001025	be Yudasa 'ana lopa'elu , be tauna 'ietoguinuwa be 'ietosimana Yesu manuna , manuna Yudasa paisewa nina 'ipilisinena ga 'itauya tauna 'ina senaya . ”
44001026	'Enega siulaesinuwa ga Mataya 'ana esana 'inugana , 'enega tauna 'ilugu Yesu 'ana tosimanao site ilebeni nidi ma'enao , ga ma'ediya siguinuwa .
44002001	Ga muliyega 'emasula 'ana esana Penitikosi 'ana 'asiyata 'enaya Yesu 'ana toemisao maibo'adi ni'atu sideli egogonama ,
44002002	ga anuwaya simiyamiya , ta galewega 'ebweu dudu 'atuwa wediliya sinabwana sinonona , ga 'idi anuwa solana nigeya sawesawenaya be 'ebweu wate to'ase sida nono ,
44002003	ta 'ebweu yage si'itena 'ana 'ita kaiwe sabesabeluluna nadigega , ga 'enega sabelulu nidi debadiya sitowa 'ebweuna 'ebweuna .
44002004	'Enega maibo'adi Yaluyaluwa Tabuna 'iloemaedi , ta sie'ale ga mali 'enana be mali 'enana 'ediyega sionaona , nate Yaluyaluwa Tabuna 'ina waiwaiyega .
44002005	Tuta gote 'enaya totapwalolo me Yudia mali esenega be mali esenega ni'atu simai , ga Yelusalema 'ena simiyami ,
44002006	ga dudu nina sinononaya ta sideli egogonama , manuna maibo'adi taudi 'enadiyega 'ebweuna 'ebweuna ona sinonona , 'enega nuwadi 'iowana sinabwana ,
44002007	ga sigwae , “ Mwa'adega , taudi toona nidi maibo'adi me Galili aga ?
44002008	Ta mwa'adega ga 'enega maibo'ada tauda 'enadega sionaona ,
44002009	'enana nidi nate Palitia , be Midia , be Elama , be Mesopotemia 'ana tomiyanao , be Yudia , be Kapadosia , be Ponito , be Esia , be
44002010	Piligia , be Pamipilia , be Itipita , be Libia senanao nidi Sailini solanaya simiyami , be taudi Lomega simai , 'aidi me Yudia , ta 'aidi nigeya me Yudia ta esi 'ida tapwalolo 'ena sitagwaledi ma'ediyao ,
44002011	be wate me Kiliti be me Alebia , ta maibo'ada tauda 'enada dumadumadi be dumadumadi 'ediyega 'idi 'awagwae Yaubada 'ina guinuwao waiwaidi manuna sionaona . ”
44002012	'Enega maibo'adi ma idi nuwaowana taudimo 'ediya sigwaegwae , “ To'ase 'alena ga 'idi guinuwa gete nadigega ? ”
44002013	Ta sa'i gosediyao 'aidi sigwae , “ Nai bwasi waiwaiyega siekabaleya . ”
44002014	Ta Pita gosenao site ilebeni ma'enao sitoolo , ga Pita 'ie'ale ga 'ediya 'iloguguya , 'igwae , “ 'Omi me Yudia be Yelusalema 'ana tomiyanao maibo'ami 'igu ona wada nono , be wada nuwasabwalena ,
44002015	'aene 'ima guinuwa gete nigeya bwasi waiwaiyega , manuna ma'etamo gonagona , nigeya numa ekabaleya 'ana tuta .
44002016	Ta esi yage gete lowa palopita Yoeli 'igimi simanena , 'iona ,
44002017	‘ Yaubada 'ina simana gete nadigega 'igwae , “ Ma'etamo tuta 'ana 'ebe losalowa 'enaya , yaluyaluwagu yada 'etosiwa tomota maibo'adi 'ediya , be natumiyao me'olotodi nai mewainedi sida loguguya , be 'imi tubuwauyao sida 'enomata'ita'ita , ta 'imi 'inapwanao sida madawala .
44002018	Ona'ai'aila , tuta gote 'ena yaluyaluwagu yada siwa 'igu toguinuwa me'olotodi be mewainedi 'ediya , be manugu sida loguguya .
44002019	Be 'igu guinuwao 'ebe nuwaowana yada e'itaedi galewaya tomota 'ediya , be wate edeedede bada bale'uya , nadigega lala be kaiwe sabelulu be bwawa ,
44002020	be sinala 'ida guguyoi , be nawalae 'ana 'ita 'ida elala , be muliyega 'Inapwana 'ina 'asiyata 'ebe matauta 'ida apwesa .
44002021	'Enega 'abo yaisigedi 'Inapwana 'ana esanega sibwabwau 'enaya , 'ida 'etoseyedi tuga . ” ’ ”
44002022	Pita wate 'ieonedi , 'igwae , “ Me Isileli 'omi ona gete wada nono , Yesu tauna goma Nasaleta manuna . Yesu nina matamiya Yaubada 'ie'itaena 'aene tauna 'ina toguinuwa nina , manuna Yesu 'ina guinuwa waiwaidi ta 'ebe nuwaowana , Yaubada 'ina waiwaiyega 'iguinuwedi , ta wamwalamwalatonidi manuna gamwagamwanimiya 'iguinuwedi .
44002023	Yaubada lowaenei Yesu nina manuna 'iloina , ga to'ase bale'uya 'ida loba Yaubada 'igimi mwalatonina , ta 'omi wasipupuyena , ga 'imi loinega tomota to'umalidi kelose 'enaya siloemwawasina .
44002024	Ta Yaubada mwawasa 'ina sena mwauna 'enega 'i'etoseyena , ga 'igietoolo limena , manuna nigeya sawesawenaya mwawasa 'ina senaya 'imiyaataya .
44002025	Gete manuna lowa Debida Yesu 'ina ona 'igimi simanena , 'igwae , ‘ 'Inapwana ya'itena mataguya 'imiyaataya , ta 'ataiguya 'imiyami , ta 'igiewaiwaiyegu be geya'abo yaneeneta .
44002026	'Enega yagwausowala sinabwana ta yatuputupuna , be yanuwayaina 'aene geya'abo bwalagu 'ito'uto'umali .
44002027	'Abo'agu 'imu tai esiesinuwagu , 'enega geya'abo yaluyaluwagu 'usa'usa'u ataya tomwawasao 'idi 'asaya , nai bwalagu wate 'imwaulu .
44002028	Ta esi yawasi bobo'ana 'ina 'eda 'ue'itaena 'eguya . 'Enega matamuya 'uda giegwausowala ataegu . ’ ”
44002029	Ta Pita wate 'igwae , “ Tasigwao , ona gete nigeya tubuda Debida manuna , manuna Debida nina tamwalatonina 'aene lowaenei 'imwawasa ga sisa'u 'ali'aliyena , ta gete tuga 'ana 'ali'ali nina bada 'imiyami .
44002030	Ta Debida nina palopita 'ebweu , ga Yaubada 'ina onaupaupa waiwaina 'enaya 'inuwa'i'isina 'aene ma'etamo Debida tubuna 'ebweuna Debida nina 'ina 'ebeloina 'ida 'ewa Yaubada 'enega .
44002031	'Enega To'etoseyana nina 'ina toololimana 'igimi mwalatonina , ga 'ieonena 'aene geya'abo tomwawasao yaluyaluwadi 'idi 'asa 'ena 'imiyamiya ataya , ta wate bwalana geya'abo 'imwaumwaulu .
44002032	“ Gete Yesu nina ni'atu mwawasega Yaubada 'igietoolo limena , ga 'abo'ama maibo'ama 'a'itena .
44002033	'Enega Yaubada 'igitu'eyena ga tauna 'atainaya 'imiyami , ga tauna Yaluyaluwa Tabu nina Yaubada lowa 'iona upaupaena , ta gete tuga ni'atu 'i'ebwa'ema , 'enega guinuwa gete wa'ita'itadi ta wanononodi , tauna 'enega simai .
44002034	“ Manuna Debida nigeya tauna 'ina tu'e galewaya manuna 'iona , ta Yesu esi manuna 'iona , 'igwae , ‘ Yaubada ni'atu 'iona 'igu 'Inapwana 'ena , “ 'Ataiguya 'uda miyatowa
44002035	be 'ana laba tuta nina 'amu talauwalao yasa'u ebusiyedi 'aeyo 'ana 'ebesa'u 'ena . ” ’
44002036	“ Gete manuna me Isileli maibo'ami wada mwalatoni 'ai'aili 'aene Yaubada Yesu ni'atu 'i'awa 'Inapwanaena be tauna To'etoseyana , tauna Yesu nina ni'atu wagiekelosena . ”
44002037	Tomota nidi Pita 'ina ona gete ni'atu sinonona , ga manuna sinuwanuwa sinabwana , ga Pita magosenao 'ediya sienaida , sigwae , “ Tasimao , ni'atu 'aloegesi . Mwa'adega 'ada guinuwa'esa ? ”
44002038	'Enega Pita 'igwae , “ 'Imi guinuwa to'umalina 'ediyega wada nuwa'ebuni , be maibo'ami To'etoseyana Yesu 'ana esanega 'ada giebapitaisoemi , be 'imi to'umalinao 'ida nuwataudi , be wate Yaluyaluwa Tabuna 'ida 'ebwa'emi .
44002039	Manuna Yaubada 'ina onaupaupa nina 'aene 'omi manumi , be natumiyao wate manudi , be taudi 'edasolaya simiyami manudi , yaisigedi taudi Yaubada 'ibwauyedi 'ena . ”
44002040	Ta Pita 'ina ona be 'ina loguguya yauna wate 'ediyega 'isimana , ga 'igwae , “ Gosegwao , 'epata gete to'umalina 'enega wa'etoseyemi . ”
44002041	'Enega 'asiyata nina 'ena 'aina tomota Pita 'ina ona sinonona ga sibapitaiso , ta 'adi yau nadigega 'etoi tausani ,
44002042	ga sitagwala 'ai'ailedi tosimanao nidi 'idi e'itao 'ediya , ta siegosigosiyana 'ai'ailedi , ta si'e'ai leleleya , ta wate sisidasida Yaubada 'ena .
44002043	Ta maibo'adi Yaubada si'amayabena , ta tosimanao 'idi guinuwao 'ebe nuwaowana ta edeedede yaudi siguinuwedi .
44002044	Ta toemisao nidi siegogonedima , ta 'idi gwegweyao sitagwaledi be 'aene tomota maibo'adi 'idi gwegwe .
44002045	Be 'eguma 'idi 'ebeloina 'asaya simiyami siegimwaneyedi , be yage nidi 'adi maisega sieguyaiyedi taudi nigeya 'idi gwegwemo 'ediya .
44002046	'Enega 'asiyata 'ebweuna 'ebweuna 'ediya ma idi 'atetagwala sitapwatapwalolo Anuwa Tabu 'enaya , ta taudi 'idi anuwaya ma idi gwausowola si'e'ai egogona ,
44002047	ta Yaubada situputupu . Ta wate pwalu maibo'ana toemisao nidi si'awa bobo'anedi . Ga 'asiyata 'ebweuna 'ebweuna 'ediya Yaubada 'aina tomota wate 'i'eto'etoseyedi , ga toekalesiyao 'adi yau 'isinasinabwa .
44003001	Ga 'ebweu tuta 'asuinuwanuwaya , Pita Yoni ma'iyana silagalaga Anuwa Tabu 'ena sabi sidasida , manuna nate sidasida 'ana tuta .
44003002	Ta Anuwa Tabu nina 'ana 'awa sieesena Kausala selabenaya , tolopegoi 'ebweu 'imiyami , tauna 'ina tuta tubuwa 'enega ma ina lopegoi , 'enega gosenao 'asiyata 'ebweuna 'ebweuna 'ediya sime'eme'e 'awa nina 'ena be 'iesidasida 'ina mani nai 'ina gwegwe manudi , Anuwa Tabu 'ana toluguyao 'ediya .
44003003	Ga tolopegoi nina Pita be Yoni 'i'itedi 'iabe silulugu , 'enega lema manuna 'isida 'ediya .
44003004	'Enega Pita be Yoni siduneyena , ga Pita 'igwae , “ 'Udunema . ”
44003005	'Enega tolopegoi nina 'iduneyedi ma ina emisa 'aene to'ase 'iabe si'ebwa'e .
44003006	Ta Pita 'igwae , “ Nigeya 'ebweu wate 'igu manimo , ta oboboma nina 'eguya 'imiyami yada 'ebwa'eyo . To'etoseyana Yesu , tauna goma Nasaleta , 'ana esanega yaloineyo be 'utoolo be 'utatauya . ”
44003007	Ga nima 'atainega 'igietoolona , ta 'ae tubwenao sipa'ala ,
44003008	ga 'ilosuyaena ta 'itoolo , ta 'enega 'itauya , ga ma'ediya silugu Anuwa Tabu solanaya , ta tai nina 'ilosuyasuyae ta 'ituputupu Yaubada 'enaya .
44003009	'Enega boda si'itena tolopegoi nina 'itautauya ma ina lotuputupu Yaubada 'ena ,
44003010	ga si'inanena 'aene tolopegoi nina lowa Anuwa Tabu 'ana 'Awa Kausala selabenaya 'imiyami ta 'iesidasida 'ana lema manuna , 'enega silosuyaedi ta sinuwaowana 'ina bobo'ana limana manuna .
44003011	Tuta nina tai nina Pita be Yoni 'igiyaidi Anuwa Tabu papenaya , tauna sieesena Solomoni 'ina 'aliupa , ga boda nidi ma idi nuwaowana sipili egogona 'ediya .
44003012	Ta Pita 'i'itedi , 'enega boda 'ieonedi , 'igwae , “ Me Isileli 'omi , to'ase manuna wanuwa owana ta waduneduneyema ? Nigeya 'aene tauma 'ima waiwaiyega nai 'ima bubuna 'esasena 'enega , tai gete 'agiebobo'anena ga 'itautauya ,
44003013	ta esi Yaubada 'ina waiwaiyega , tauna Ebelaamo be Aisake be Yekobe 'idi Yaubada , ta tubudao 'idi Yaubada , ga ni'atu Yaubada 'ina 'ali'ei Yesu 'ana esana 'igitu'eyena , tauna lowa Pailato nuwanuwana be 'ili'ami , ta 'omi waeyaseyaseyena , ga wa'awa to'umaliyena Pailato matanaya .
44003014	Ona'ai'aila , Yesu tauna tai palupaluna ta 'esasena , ta wae'idi'idiyena , ga tomota 'adi toloemwawasa 'ebweu nuwanuwami , ga manuna Pailato 'ena wasidena .
44003015	'Enega yawasi bobo'ana 'ana to'ebwaya waloemwawasina , ta Yaubada tauna mwawasega 'igietoolo limena , ga maibo'ama 'a'itena .
44003016	'Enega Yesu 'ana esanega tai gete ni'atu 'ibobo'ana limana . Tai gete wa'itena ta wamwalatoninaya , ta Yesu 'ana esana 'iemisena , 'enega ni'atu matamiya 'ibobo'ana 'ai'aila , ta 'iewaiwai .
44003017	“ Tasigwao , yamwalatonimi 'aene 'imi emwagemwageyega Yesu nina waloemwawasina , nadigega 'imi 'inapwanao .
44003018	Ta wanuwa'i'isi 'aene Yaubada 'ina palopitao 'ediyega 'igimi simanena 'aene To'etoseyana nina 'ina 'elouyao 'ida lobadi , 'enega ona nina 'ana 'ai'aila ni'atu 'iapwesa .
44003019	'Enega 'ilobwenemi be wanuwa'ebuni be 'imi loegesiyao 'ida 'ewayauledi , be 'ami lotoona bobo'ana wada loba 'Inapwana tauna 'enega ,
44003020	be wate To'etoseyana nina , tauna 'igimi esinuwena , 'ida etune 'emiya , nate Yesu .
44003021	Tauna ni'atu galewaya 'itauya , be 'ida miyami 'ana laba yage maibo'adi 'ida giepaepaludi , nadigega Yaubada 'ina palopitao lowaenei sigimi simanena .
44003022	Lowa Mosese wate 'ionaupaupa , 'igwae , ‘ Ma'etamo 'ida 'Inapwana Yaubada 'emiyega 'ebweu tai 'ida gilagasi be 'iepalopita manumi , nadigega 'abo'agu 'igilagasigu , be 'ina simana maibo'adi wada nonodi .
44003023	Be 'abo yaisigedi palopita nina 'ina ona siguitoyase Yaubada 'ida gieto'umaliyedi , be 'ida 'ewayauledi 'ina tomotaiyao 'ediyega . ’
44003024	Ta palopitao maibo'adi Samuwela 'enega ga taudi simuliyena 'ediya , 'idi onaupaupa 'ediyega sigimi simanena guinuwa nidi gete tuga manudi .
44003025	Ta 'omi palopitao nidi tubumiyao . Ta wate onaoboboma nina Yaubada tubudai Ebelaamo 'i'ebwa'ena , 'igwae , ‘ 'Oyo 'imu susuyega ma'etamo 'ebeloinao maibo'adi bale'uya 'idi 'ebe gwausowala . ’ 'Enega onaoboboma nina 'omi wate manumi .
44003026	Ta Yaubada 'ina 'ali'ei Yesu mwawasega 'igietoolo limena , ga 'omi me Yudia 'emiya 'igimi etunenama , be 'ina oboboma 'emiya nate 'aene 'imi loegesiyao 'ediyega wada nuwa'ebuni , ta mali bodao muliyega . ”
44004001	Ta 'etamo tuga sionaona pwalu 'ediya , ta totaliyao be Anuwa Tabu 'ana tuilala sinabwana , be wate Sadusiyao simai ,
44004002	ma idi gamwasowala manuna Pita be Yoni pwaluyao sie'itedi 'aene Yesu mwawasega 'itoolo limana .
44004003	'Enega sigiyaidi ga deliya sisa'u luguyedi be 'aene tomwa 'iulisi be 'idi etala sida guinuwe , manuna ni'atu 'iboi .
44004004	Ta sa'i 'idi loguguya pwalu nidi ni'atu sinonona ga tupwana yaudi siemisa , 'enega toemisa maibo'adi 'oloto 'adi sawasawa nadigega paibi tausani .
44004005	Tomwa 'iulisina , ga 'idi toloinao be 'idi 'inapwanao be loina 'ana toe'itao
44004006	ta wate Anasa , tauna totaliya sinabwana ma ina susuyao be ma ina bodao , nate Kaiyapa be , Yoni be , Alekisana be , Yelusalema 'ena sideli egogonama .
44004007	'Enega Pita be Yoni gamwagamwanidiya sietoolodi , ga sienaidedi , sigwae , “ 'Imi guinuwa gete yaita 'ina waiwaiyega , nai yaita 'ana esanega waguinuwena ? ”
44004008	Ta Pita Yaluyaluwa Tabuna 'ina waiwaiyega 'ieonedi , 'igwae , “ 'Ima toloinao be 'inapwanao ye ,
44004009	nai 'ima etala batuwa 'alena manuna tolopegoi 'alemena , be 'aene mwa'adega 'agiebobo'ana 'esena ?
44004010	'Enega nuwanuwama 'omi be me Isileli maibo'ami wada mwalatoni 'aene tai gete matamiya 'itootoolo 'ina bobo'ana Yesu Keliso 'enega , tauna goma Nasaleta , kelose 'ena waloemwawasina , ta Yaubada 'igietoolo limena .
44004011	Yesu nina 'atuwa 'ola , ta to'abi anuwa 'omi 'ola nina waguitoyasena , ta esi ni'atu 'ie'ola nugana ga 'ola maibo'adi 'iloinedi .
44004012	Ta nigeya 'ebweu yaita sawesawenaya be 'i'etoseyeda . Nate namo Yesu . Ta nigeya 'ebweu wate esana bale'uya 'imiyami be 'enega 'etoseyana tada loba . ”
44004013	Ga toloinao nidi si'itena Pita be Yoni 'idi 'atepatu , ta simwalatonina 'aene taudi tuga tomiya 'asa , ta 'ebe sikulu sinabwana 'ediya nigeya silugulugu , 'enega sinuwaowana ta sinuwa'i'isina 'aene lowa Yesu ma'ediya simiyami .
44004014	Ta wate tolopegoi nina ni'atu 'ibobo'ana si'itena selabediya 'itootoolo , 'enega nigeya wate 'idi 'ebe onamo .
44004015	Ta sietunedi ga siapwesa be 'aene taudimo anuwaya sida loina , 'enega Pita be Yoni siapwesa , ta toloinao nidi siloina ,
44004016	ta sigwae , “ Mwa'adega tada loina'esa tai 'eluwa gete manudi , manuna Yelusalema 'ana tomiyanao maibo'adi simwalamwalatoni 'aene we'iwe'iyaya sinabwana ni'atu siguinuwena , ta nigeya sawesawedaya taeyaseyaseye .
44004017	Nate namo tada too be tetela gete tada gielosa'u , be geya'abo 'i'elelewana boda yauyaudi 'ediya , 'enega tada loina pa'ala 'ediya be geya'abo wate Yesu 'ana esanega tomota 'ediya siemwaemwasala . ”
44004018	'Enega sibwauyedima , ga silugu limana 'ediya , ga siloinedi be geya'abo wate Yesu 'ana esanega sionaona , nai sie'ie'ita tomota 'ediya .
44004019	Ta Pita be Yoni 'idi loina sie'isena , sigwae , “ Mwa'adega 'ilobwenema be Yaubada matanaya tauna 'ina ona 'ena 'ada ematamatana , nai 'omi tuga 'imi ona 'ena 'ada ematamatana ? Gete manuna wada nuwanuwa .
44004020	Ta 'abo'ama sa'i nigeya sawesawemaya be 'ima ona 'ilosa'u yage nidi 'a'itedi ta 'anonodi manudi . ”
44004021	'Enega si'ena pa'alidi ga muliyega sili'amidi . Manuna nigeya 'idi loegesi silobaloba be manuna e'isa mwauna sida 'ebwa'edi , ta sana boda maibo'adi Yaubada situpuna ,
44004022	manuna tolopegoi nina 'ana yakwala poti be tupwana , ta ni'atu sigie bobo'anena . 'Enega toloinao pwalu simatautedi , ga nigeya 'ebweu to'ase siguiguinuwe Pita be Yoni 'ediya .
44004023	'Enega Pita be Yoni siapwesa ga gosediyao 'ediya sitauya , ga totaliyao sinabwadi be 'inapwanao 'idi ona sisimanedi .
44004024	Ta gosediyao sinonona maibo'ana , 'enega Yaubada 'ena siona leleleya , sigwae , “ 'Ima 'Inapwana ye , 'oyo galewa ta bale'u , ola ta yage maibo'adi soladiya simiyami 'umweluluidi ,
44004025	'enega 'imu 'ali'ei , nate tubuma Debida , Yaluyaluwa Tabuna 'ina waiwaiyega 'imu ona 'isimana apwesena , 'igwae , ‘ To'ase 'alena 'ebeloina yaudi 'Inapwana sieetalauwale , ta wate sinuwanuwa besobeso ?
44004026	'Enega me bale'u 'idi kiniyao be toloinao sideli egogonama ga sigibubuna sabi losaiya 'Inapwana be 'ina Keliso 'ediya . ’
44004027	“ Ona'ai'aila , 'asa gete solanaya sideli egogonama sabi losaiya 'imu 'ali'ei 'esasena ta esiesinuwana , tauna Yesu 'enaya , taudi tolosaiyao nidi nate Elodi , be Ponitio Pailato , be me Yudia , be wate taudi nigeya me Yudia ,
44004028	ga siguinuwena to'ase nadigega 'oyo 'imu nuwena lowa 'uloinena be sida guinuwe .
44004029	'Inapwana ye , 'idi 'enapa'ala 'imu toguinuwao 'emaya geya'abo 'unoonodi , ta esi 'uda giewaiwaiyema be ma ima 'atepatu 'imu ona 'ada simana apwese .
44004030	Ta wate 'imu waiwaiyega tole'oasao 'uda giebobo'anedi , be 'imu 'ali'ei esiesinuwana , 'ana esana Yesu , 'enega we'iwe'iyayao be edeedede 'uda gieapwesedi . ”
44004031	'Idi sidasida gete silosalonina , ga anuwa nina 'ena simiyamiya 'iloniu , ga maibo'adi Yaluyaluwa Tabuna 'ina waiwaiyega si'atepatu , ga Yaubada 'ina ona siona apwesena .
44004032	Boda nidi Yesu siemisena , ta 'idi nuwanuwa maibo'ana leleleya , ta nigeya sida egewagewana be sida gwae , “ 'Igu yage gete , ta 'omi nigeya . ” Ta esi 'idi gwegwe maibo'adi sitagwaledi boda maibo'adi 'idi guinuwa manudi .
44004033	Ta wate 'Inapwana Yesu 'ana tosimanao nidi siewaiwai wawasae 'ina toololimana 'ana simana manuna , ta maibo'adi sieobooboboma leleleya .
44004034	Ta wate maibo'adi ma 'adi masula be ma 'adi 'oama , manuna toesaesao 'ediyega ni'atu 'idi bale'u be 'idi anuwao siegimwaneyedi ,
44004035	ga 'adi maisa maibo'ana sime'edi ga si'ebwa'edi Yesu 'ana tosimanao 'ediya , ga taudi sieguyai yaisigedi simiyamwau 'ediya .
44004036	Toesaesa 'ebweuna 'ediyega , 'ana esana Yosepa , ta 'ana esana auwauna tosimanao nidi si'ebwa'ena Banaba , nate 'ana mwalatoi “ Togie'atepatu , ” tauna goma Saipilosi , ta Libai 'ina susu 'ebweu ,
44004037	ga tauna 'ina tanowa 'iegimwaneyena , ga manena 'ime'ena ga 'i'ebwa'ena Yesu 'ana tosimanao 'ediya .
44005001	Tai 'ebweu wate mamwanena 'idi tanowa siegimwaneyena , ga manena sime'ena . Tai nina 'ana esana Ananayasi ta mwanena Sapaila .
44005002	Siteluwa nidi sitagwala ga 'aina mani sikwaiyena , ta 'ana tupwa namo Ananayasi 'ime'ena tosimanao nidi 'ediya .
44005003	'Enega Pita 'ieonena , 'igwae , “ Ananayasi , to'ase manuna Seitani nuwayo 'i'ewena ga tanowa 'ana maisa tupwana 'ukwaiyena ? Nate 'imu kabo Yaluyaluwa Tabuna 'enaya .
44005004	Lowa nigeya 'uegimwaneye , tanowa nina 'oyo 'imu 'ebeloina , ta wate tuta nina 'uegimwaneyena , mani nina 'oyo 'imu 'ebeloina . Ta to'ase manuna 'atemuya 'unuwanuwa ga mani nina manuna 'ukabo ? 'Imu kabo gete nigeya tomota 'emaya , ta esi Yaubada 'enaya . ”
44005005	Pita 'ina ona gete Ananayasi 'inonona ta 'ibe'u ga 'imwawasa . 'Enega tomota yaudi ale nina sinonona ga simatauta sinabwana .
44005006	Ga 'aina tubuwau simai ga kokowana kalekoega sinugwena ga si'aala apwesena ga sisa'u 'ali'aliyena .
44005007	Ta mwanena nigeya 'imwalamwalatoni , 'enega mulinaya 'iluguma anuwaya ,
44005008	ta Pita 'ienaidena , 'igwae , “ Sapaila , 'imi tanowa nina waegimwaneyenaya , 'eisa 'ana maisa wa'ewena ? Nadigega mwaneyo 'ieonemaya , aga ? ” Ta Sapaila nina 'igwae , “ O , nadigega . ”
44005009	'Enega Pita 'igwae , “ Mwa'adega ga wateluwa watagwala be watoo be 'aene 'Inapwana Yaluyaluwana wakaboe ? 'Unono , mwaneyo 'ana tosa'u 'ali'aliyao siluguluguma be 'iabe si'aala apweseyo wate . ”
44005010	Ta Sapaila nina 'ibe'u manini Pita 'aenaya , ga 'imwawasa wate . 'Enega tubuwau nidi siluguma , ga si'itena ni'atu 'imwawasa , 'enega si'aala apwesena ga sisa'u 'ali'aliyena , mwanena selabenaya .
44005011	'Enega toekalesiyao maibo'adi simatauta sinabwana , ta yaisigedi ale nina sinonona simatauta wate .
44005012	Ta boda gamwagamwanidiya Yesu 'ana tosimanao nidi edeedede be yage 'ebe nuwaowana yaudi siguinuwedi . Ta maibo'adi 'idi 'ebe deliegogona Anuwa Tabu papena , tauna sieesena Solomoni 'ina 'aliupa .
44005013	Ta boda yaudi 'idi matautega nigeya silugulugu toemisao nidi 'ediya , ta tomota maibo'adi toekalesiyao si'amayabedi sinabwana ,
44005014	ga yau wawasae siemisa , ta 'enega silugu 'Inapwana 'ina bodao 'ediya , me'olotodi be wate mewainedi .
44005015	'Enega wate tole'oasao si'au'ewedima ma 'ebe'enodi ga sisa'udi Pita 'ina 'ebe tauyao 'ediya , be 'aene Pita yauyaukwina 'enega 'ida giebobo'anedi .
44005016	Wate 'asa nidi Yelusalema selabenaya 'adi tomiyanao sideli egogonama , ga 'idi tole'oasao be yaisigedi yaluyaluwa bi'iyao sigie le'oasidiya sime'edi ga maibo'adi sigie bobo'anedi .
44005017	Ta totaliyao 'idi 'inapwana sinabwana be Sadusiyao 'idi boda ma'enao sigamwasowala ta sie'ipi'ipiyedi ,
44005018	'enega sitoolo ga Yesu 'ana tosimanao nidi sigiyaidi , ga deliya sisa'udi .
44005019	Ta boiboiya , 'Inapwana 'ina anilose 'ebweuna deli 'ana 'awa 'igigegena , ga 'i'au'ewa apwesedi ,
44005020	ta 'ieonedi , 'igwae , “ Watauya Anuwa Tabu 'ena , be nada watoolo be tomota 'ediya ona nidi yawasi bobo'ana manuna waloguguya . ”
44005021	'Enega anilose 'ina ona sinononaya ta tomwa 'iulisina , ga Anuwa Tabu 'ena siluguya , ga boda sie'itedi . 'Enega wate totaliya sinabwana ma ina bodao sideli egogonama , ga me Isileli 'idi 'inapwanao be 'adi toloinao maibo'adi sibwauyedima , ga 'idi 'ali'eiyao deliya 'aidi sietunedi be 'aene Yesu 'ana tosimanao sime'edi , be sida etala matadiya .
44005022	'Enega sitauya ga deli kakaena si'itena , ta siilama ,
44005023	ga sigwae , “ Deli gibogibodana ta pa'alina 'a'itena , ta 'ana tolomata'i'itao 'awa 'ediya sitootoolo wate , ta tuta nina 'awa 'agigegena solana kakaena . ”
44005024	Ta Anuwa Tabu 'ana to'ita'i'ita sinabwana be totaliyao sinabwadi tetela gete sinonona ga si'atesa'ala sinabwana , to'ase 'iabe 'iapwesa manuna .
44005025	'Enega 'ebweu tai 'ediya 'imai ta 'ieonedi , 'igwae , “ Tomota nidi deliya wasa'usa'udiya , ni'atu Anuwa Tabu solanaya sitootoolo , ta sie'ie'ita tomota 'ediya . ”
44005026	'Enega Anuwa Tabu 'ana to'ita'i'ita ma ina toguinuwao siapwesa , ga tosimanao nidi sigiyaidi ga oonuwega sime'edi , manuna simatauta pwalu 'ediya , ta geya nuwadi be pwalu sigamwasowaledi , 'abona nai gulewega siloibwaibwadi .
44005027	'Enega maoonuwadi sime'edi ga toloinao nidi matadiya sietoolodi . Ta totaliya sinabwana 'ienaidedi ,
44005028	'igwae , “ Lowa 'emiya 'aloina pa'ala 'aene geya'abo Yesu 'ana esanega wae'ie'ita 'ediya , ta mwa'adega ga 'enega Yelusalema maibo'ana solanaya tomota wae'ie'ita Yesu manuna , 'aene 'abo'ama 'ima loinega siloemwawasina ? ”
44005029	Ta Pita be tosimanao nidi sigwae , “ 'Ilobwenema be Yaubada 'ina ona 'aematamatane , ta geya'abo tomota 'idi ona .
44005030	Ona'ai'aila , 'omi Yesu kaiwe 'ena watutu epa'iyena ga 'ana laba 'imwawasa , ta tubudao 'idi Yaubada Yesu 'igietoolo limena ,
44005031	ga 'igilagasina tauna 'atainaya 'aene tauna To'etoseyana be Toanugana , be wate tauna togienuwa'ebuni me Isileli manuda , be 'enega 'ida to'umalinao 'inuwataudi .
44005032	'Enega 'abo'ama yage getedi manudi 'asimasimana , ta Yaluyaluwa Tabuna tosimana wate , tauna Yaubada 'i'ebwaya 'ina ona 'ana toematamatanao 'ediya . ”
44005033	Ta toloinao Yesu 'ana tosimanao 'idi ona gete sinonona , ga sigamwasowala 'ai'aila , ta nuwanuwadi be siloemwawasidi .
44005034	Ta 'ebweuna 'ediyega , 'ana esana Gamelieli , tauna Palisi , ta loina 'ana toe'ita , ta ma 'ana 'amayaba tomota yaudi 'ediya , 'itoolo ga 'iloina be 'aene Yesu 'ana tosimanao nidi si'ewa apwesedi tuta kukupana namo manuna ,
44005035	'enega muliyega toloinao nidi 'ieonedi , 'igwae , “ Me Isileli ye , wa'ita'i'isimi be geya'abo waloiloina pa'ala tai gotedi manudi .
44005036	Wada nuwa'i'isi tuta lowa Tudasi 'iapwesa 'aene tauna mali toanugana 'ebweu , ta tomota 'adi yau nadigega powa analedi silugu 'ina boda 'ena , ta esi gabemani Tudasi nina siloemwawasina , ga 'ana tomuliyao si'elelewana , ta 'idi boda 'igumwala .
44005037	“ Ta Tudasi muliyega , tuta nina tomota maibo'adi sisawedi 'ena , 'ebweu goma Galili 'iapwesa , 'ana esana Yudasa , ga 'aina tomota 'ilisidima ga simuliyena , 'enega tauna wate 'iesilae , ta 'ana tomuliyao si'elelewana .
44005038	“ 'Enega gete tuga yaeonami 'aene geya'abo to'ase waloiloine tai gotedi manudi . 'Eguma 'adi loina nai 'idi guinuwa gete tomota 'ediyega 'iapwesama , ma'etamo sida neneta ,
44005039	ta esi 'eguma 'adi loina Yaubada 'enega 'iapwesama , nigeya sawesawemiya be wa'etobodedi , manuna 'abo nadigega , Yaubada ni'atu walosaiyena . ”
44005040	'Enega Gamelieli 'ina loina simuliyena , ga tosimanao wate sibwauyedima 'ediya , ga sisapidi , ta sigwae , “ Geya'abo wate Yesu 'ana esanega waonaona tomota 'ediya . ”
44005041	Ta sili'amidi ga siapwesa , ga sitauya taudi 'idi boda 'ediya ma idi gwausowala , manuna sawesawediya be 'elouya nidi silobadi Yesu 'ana esana manuna .
44005042	Ga 'asiyata 'ebweuna 'ebweuna 'ediya sie'ie'ita ta siloguloguguya Anuwa Tabu solanaya , ta wate tomota 'idi anuwao 'ediya , 'aene Yesu tauna To'etoseyana nina .
44006001	Tuta gote 'ena Yesu 'ana toemisao 'idi boda 'isinasinabwa , ga 'ediyega to'ena Gilisi 'idi bodao to'ena Yudiao silomugiyedi , manuna 'asiyata 'ebweuna 'ebweuna , 'abo tuta nina masula sieguyaiyedi kwabulao 'ediya , taudi to'ena Gilisi 'idi kwabulao 'adi masula nigeya sawesawediya , 'enega sibotabotana .
44006002	'Enega Yesu 'ana tosimanao site tuwelo toemisao maibo'adi sibwauyedima , ga sigwae , “ Nigeya sawesawenaya Yaubada 'ina ona 'ana loguguya 'alosa'u be 'aene masula 'aeguyai .
44006003	'Enega 'omi 'emiyega tai sebeni waesinuwedi , yaisigedi ma 'adi 'amayaba , ta sinasinapudi , ta wate 'abo Yaluyaluwa Tabuna 'ina waiwai 'ediya , be paisewa gete masula 'ana eguyai manuna , 'ada 'ebwa'edi .
44006004	Ta 'abo'ama 'ada etapewa sidasida manuna , ta wate Yaubada 'ina ona 'ana e'ita manuna . ”
44006005	Ta boda sigwausowala 'idi loina gete manuna , 'enega site sebeni siesinuwedi getedi , Sitibeni , tauna 'ina emisa sinabwana Yesu 'ena , ta Yaluyaluwa Tabuna 'ina waiwai 'ena , be Pilipi be Pilokolo be Nikano be Timoni be Pamena be wate Nikola , tauna goma Anitioki ta ni'atu me Yudia 'idi tapwalolo 'ena 'ilugu .
44006006	'Enega tai getedi sigilagasidi Yesu 'ana tosimanao matadiya , ta sigidebedi ga manudi sisidasida Yaubada 'enaya , ga guinuwa nina sie'alidi .
44006007	'Enega Yaubada 'ina ona 'iewaiwai tomota 'ediya , ga tomuliyao 'adi boda 'isinabwa wawasae sena Yelusalema 'enaya , ta totaliyao yaudi wate ona nina sinonona , ga Yesu siemisena .
44006008	Ta Sitibeni nina ma ina waiwai , ta ma ina oboboma sinabwana , ga guinuwa 'ebe nuwaowana ta we'iwe'iyayao 'iguinuwedi tomota gamwagamwanidiya .
44006009	Ta 'aina tomota simai ga Sitibeni ma'ediya siegewagewana , taudi 'aina me Yudia 'idi tapwalolo sieesena “ Li'ali'amina , ” ta 'aidi Sailini 'enega , ta 'aidi Alekisanidela 'enega , ta 'aidi Silisia be Esia 'ediyega ,
44006010	ta nigeya sawesawenaya siewaiwai , manuna Sitibeni 'ina ona sinasinapu Yaluyaluwa Tabuna 'enega .
44006011	'Enega taudi Sitibeni sisipupuyena ga 'aina tomota sieonedi be Sitibeni sida e'ewa , sigwae , “ Sitibeni nina 'ina ona to'umalina 'anononaya , nate Mosese be Yaubada 'i'awa to'umaliyedi . ”
44006012	Ta wate tomota sienuwa sa'uyedi ga Sitibeni nina sietalauwalena , 'enega boda yaudi be 'inapwanao be wate loina 'ana toe'itao simai ga sigiyaina , ga si'au'ewena toloinao 'idi deliegogona 'enaya ,
44006013	ta toe'ewa kabokabo nidi sibwauyedima , ta taudi sigwae , “ Tai gete , tuta yauyauna 'ediya , Mosese 'ina loinao be Anuwa Tabu gete wate 'isinalidi ,
44006014	ta wate 'ina ona 'anononaya 'igwae , ‘ Yesu tauna goma Nasaleta ma'etamo Anuwa Tabu gete 'ida ligeiyaule , be 'ida guinuwao nidi Mosese 'i'ebwa'eda 'ida sa'ugelasedi , be dumadumadi 'isa'udi . ’ ”
44006015	Ta todeliegogona nidi maibo'adi Sitibeni maninina siduneyena , 'ana 'ita anilose maninina nadigega .
44007001	'Enega totaliya sinabwana Sitibeni 'ienaidena , 'igwae , “ Mwa'adega 'idi e'ewa manuyo , ona 'ai'aila aga ? ”
44007002	Ta Sitibeni 'igwae , “ Tasigwao be tamagwao , 'igu ona gete wada nono . Yaubada Toloetana sana lowaenei tubudai Ebelaamo 'ena 'iapwesa , tuta nina Mesopotemia 'ena 'imiyami , ta 'etamo nigeya 'i'asa'asa Elana 'enaya ,
44007003	ta 'igwae , ‘ Ebelaamo , 'imu 'asa be 'imu susu gete 'upilisinedi be 'utatauya mali senaya , sena nina yae'itayo 'ena . ’
44007004	“ 'Enega sena Kalidia 'ipilisinena ga 'ilo'asa Elana 'ena . Ta Ebelaamo tamana 'ina mwawasa mulinaya Yaubada 'ianuganena ga bada 'ilo'asa , sena gete 'ena tamiyami ,
44007005	ta nigeya 'ebweu wate bwa'a 'i'ebwa'ebwa'e Ebelaamo 'ina 'ebeloina , ta sa'i Yaubada 'ionaupaupa tuga be 'aene sena nina tauna Ebelaamo ma ina susuyao 'idi bale'u sida 'ewa , ta tuta gote 'enaya Ebelaamo nigeya natunamo .
44007006	“ Ta wate Yaubada 'igimi simanena 'aene Ebelaamo tubunao sida esugalagala mali boda 'idi sena 'enaya , be toni'asa nidi paisewa mwauna sida 'ebwa'edi , be sida miyamwau yakwala powa analedi 'ediya .
44007007	Ta sa'i Yaubada 'igwae , ‘ Ma'etamo toni'asa nidi loina mwauna yada 'ebwa'edi , be muliyega sena gote 'enega 'igu boda sida apwesa be sida bwagobwago 'eguya sena gete 'enaya . ’
44007008	“ Ta Yaubada 'ina ona nina 'ana we'iwe'iyaya 'i'ebwa'ena Ebelaamo bwalanaya , nate 'ilodaba * . 'Enega Ebelaamo Aisake 'ienatunena , ga 'ina 'asiyata nima ta 'etonina 'ena 'ilodaba , ga muliyega Aisake Yekobe 'ienatunena , ga muliyega Yekobe natunao me'olotodi tuwelo 'ienatunedi , ga site tuwelo nidi 'abo'ada tubudao .
44007009	“ Ta 'ebweuna 'ediyega 'ana esana Yosepa , ta tasinao site ilebeni taudi sie'ipi'ipiyena ga sigimwaneyena 'aina tomota 'ediya , ga Yosepa nina sitauyena Itipita 'enaya ,
44007010	ta Yaubada ma'iyana , ga 'i'etoseyena 'ana mwauyao 'ediyega , ta wate sinasinapu bobo'ana 'i'ebwa'ena , ga me Itipita 'idi kini Pelo sinasinapu nina 'i'italobena , 'enega Pelo Yosepa 'iemiya tu'eyena ga loina 'i'ebwa'ena sena Itipita maibo'ana manuna , ta wate kini nina tauna 'ina anuwa manuna .
44007011	“ Ga muliyega botana sinabwana 'iapwesa Itipita maibo'ana be Kenani 'ediya , ga miyamwau 'ai'aila 'iapwesa , ta tubudao nidi nigeya 'adi masulamo .
44007012	Ta Yekobe tetela 'inonona 'aene masula Itipita 'ena 'imiyami , ga natunao me'olotodi 'ietune'unudi Itipita 'enaya , masula manuna .
44007013	Ga muliyega wate sitauya limana Itipita 'ena , ta Yosepa tasinao 'ediya 'iona apwesa , 'igwae , ‘ 'Abo'agu tasimi Yosepa ’ , ta Pelo wate 'ena 'isimanedi , 'igwae , ‘ Tasigwao getedi . ’
44007014	“ 'Enega Yosepa tamana Yekobe ma ina susuyao 'ibwauyedima , 'adi yau sebeniti paibi , ga Itipita 'ena simai .
44007015	Ga nada Yekobe nina 'imwawasa , ta wate tubudao simwawasa ,
44007016	ta kokowadi si'ewa iledima 'asa Sekemi 'ena , ga sisa'u 'ali'aliyedi , 'ali'ali nina lowa Ebelaamo 'igimwanena me Sekemi , taudi Emoli natunao , 'ediyega , ta 'ali'ali nina 'ana maisa siliba 'i'ebwa'edi .
44007017	“ Ta Yosepa 'ina mwawasa mulinaya Yaubada 'ina onaupaupa Ebelaamo 'enaya ni'atu 'iloselabena , ga me Isileli Itipita solanaya ni'atu sisusaila wawasae ,
44007018	ta kini auwauna 'ie'ale ga 'iloina pa'aledi , kini nina Yosepa nigeya 'imwalamwalatoni ,
44007019	ga 'ina susuyao 'ikaboedi manuna tubudao nidi 'iloinedi ga natudiyao gidagidalidi siuledi 'atamanaya be sida mwawasa .
44007020	Ta gwama Mosese 'itubuwa tuta gote solanaya , tauna 'ana 'ita bobo'ana , ga tamana be sinana 'idi anuwaya si'ita'i'ita kwaiyena ga nawalae 'etoi .
44007021	Ta muliyega 'idi anuwega sisa'u apwesena , ga Pelo natuna mewainena 'ilobena , ga 'i'au'ewena 'ina anuwaya be 'aene tauna natuna , ga 'i'ita'i'isina .
44007022	“ 'Enega Mosese me Itipita 'idi sinasinapu maibo'ana sie'itena , ga 'imwalatonidi , ta 'ina onao be 'ina guinuwao 'ediya 'iewaiwai wawasae .
44007023	“ Ta tuta nina 'ana yakwala poti 'ilobena , Mosese nina nuwanuwana be tasinao me Isileli 'iayausidi .
44007024	'Enega 'ina ayausa nina solanaya goma Itipita 'ebweuna 'ilobena goma Isileli 'iunu daidaisina , 'enega Mosese tasinana 'i'etoseyena ta goma Itipitana 'iloemwawasina .
44007025	Ta Mosese 'inuwena 'aene tasinao nidi ni'atu simwalatonina 'aene tauna nimanega Yaubada 'ida 'etoseyedi , ta sa'i nigeya simwalamwalatoni .
44007026	“ Ta mali 'asiyata ga Mosese tasinao 'eluwa 'ilobedi sie'ue'upwa , ta nuwanuwana be 'igielosa'udi ga 'igwae , ‘ Gosegwao , 'omi susu 'ebweuna , ta mwa'adega ga 'imi miya wagiegie to'umaliye ? ’
44007027	“ Ta tolosaiya nidi 'ebweuna 'ediyega Mosese 'ina ona 'ie'isena , ga 'igwae , ‘ Yaita 'oyo 'utoo be 'uetoloina 'emaya ?
44007028	Mwa'adega ? Nuwanuwayo be 'uloemwawasigu nadigega boga goma Itipitana 'uloemwawasinaya ? ’
44007029	“ Ona gete Mosese 'inonona ga 'imatauta ta 'idena , ga 'ieto'u'umala sena Midiani 'enaya , ga nada 'iai ga natunao me'olotodi 'eluwa 'ienatunedi .
44007030	Yakwala poti mulinaya Mosese sena mwatui daitaya , 'oya Sainai selabenaya , 'iadadana , ga anilose 'iapwesa 'awe sabelulu 'ala'alasina 'enega , kaiwe mayawana solanega .
44007031	Ga Mosese 'i'itena , 'enega nuwana 'iowana , ga 'inaonao sabi 'itana , ta 'Inapwana 'ionama ,
44007032	'igwae , ‘ 'Abo'agu tubumwao , taudi Ebelaamo be Aisake be Yekobe , 'idi Yaubada . ’ Ta Mosese 'ina matautega 'idededela , ta geya nuwana 'ida dune .
44007033	“ 'Enega 'Inapwana nina 'igwae , ‘ 'Amu 'aelawa 'ugimonidi , manuna sena nina 'ena 'utootoolo nate bwa'a etaetabuna , be 'igu ona 'uda nono .
44007034	'Igu tomotaiyao Itipita solanaya 'idi miyamwau yamwalamwalatoni , ta 'idi sida nuwa'ole'ole ni'atu yanonodi , 'enega yaebusima sabi 'etoseyedi . 'Enega 'oyo 'utoolo be yaetuneyo Itipita 'enaya , guinuwa gete manuna . ’
44007035	“ Ona'ai'aila , Mosese nina lowa siguitoyasena , sigwae , ‘ 'Oyo sana yaita ga 'utoo be 'uetoloina 'emaya ? ’ Ta esi tauna Yaubada 'iesinuwena be 'ida loinedi , ta wate 'ida 'etoseyedi , anilose 'ina lemega , tuta nina mitawaya 'iapwesa 'ena .
44007036	“ 'Enega Mosese guinuwa 'ebe nuwaowana ta edeededeyao 'iguinuwedi , Itipita 'ena , be wate Ola Bweyabweyalina , ta sena mwatui daita 'ediya , tuta nina Itipitega 'i'ewa apwesedima ga 'ianuganedi sena mwatui daita mitawaya , yakwala poti 'ediya .
44007037	“ Gete Mosese nina me Isileli 'ieonedi 'igwae , ‘ Yaubada ma'etamo tasimiyao 'ediyega 'ebweu palopita 'ida esinuwe manumi , nadigega lowa 'iesinuwegu . ’
44007038	“ Ta wate Mosese nina mitawaya tubudao maibo'adi ma'enao 'oya Sainai 'ena simiyamiya , ta anilose Mosese loina bobo'ana yawasida manuna 'i'ebwa'ena .
44007039	“ Ta tubudao nidi Mosese 'ina loina siguitoyasena , ta nuwanuwadi be siila Itipita 'ena ,
44007040	ga Eloni sieonena , sigwae , ‘ 'Ida 'ebe bwagobwago 'ububudi be sianuganeda , manuna Mosese tauna lowa Itipitega 'ianuganedama mwa'o nai 'itauya . ’
44007041	'Enega 'idi 'ebe bwagobwago tokwalui bulumakau sibubuna , ga 'enaya sitaliya , ta manuna sigwausowala sinabwana .
44007042	“ 'Enega Yaubada 'iguitoyasedi be 'aene taudimo 'idi nuwanuwa sida guinuwe , nate kwadimao galewaya 'ediya sida bwagobwago , nadigega palopitao 'idi buki solanaya Yaubada 'ina ona 'imiyami , 'igwae , ‘ 'Omi me Isileli yakwala poti sena mwatui daitaya wamiyami , yobaiyao waunudi ta nigeya 'eguya wada taliyaedi .
44007043	Ta sa'i mali 'ebe bwagobwago 'ana esana Moloke 'enaya wataliyaedi , ta Moloke nina 'ina anuwa wa'aalena ma'emi , ta wate Lipani 'ana kwadima 'ena wabwagobwago , ta wate yage nidi wabubudi 'ediya wabwagobwago , 'enega yada 'ausepalemi be watatauya Babiloni 'etaulunaya . ’ ”
44007044	Ta Sitibeni wate 'igwae , “ Tubudao nidi Yaubada 'ina anuwa si'abina 'ana 'ita nadigega Yaubada Mosese 'ieonena be 'ida 'abi'ese , 'igwae , ‘ 'Igu anuwa 'ana 'ebe'ita gete , be nadigega wa'abi'ese . ’ 'Enega si'abina , ga tuta nina sena mwatui daitaya sitautauya , ta Yaubada 'ina anuwa nina wate si'aala dadanena .
44007045	“ Muliyega tubudao Yosuwa ma'enao anuwa nina sime'ena , ga tuta nina 'enaya tubudao toni'asao sipa'idi sena gete 'enega , manuna Yaubada 'ilemedi ga siewaiwai ga 'idi bale'u gete si'ewena , ga bada simiyana ga 'ana laba Debida 'ietoloina 'ediya .
44007046	Ta Debida nina manuna Yaubada 'igwausowala , tauna tubudai Yekobe 'ina Yaubada , ta Debida Yaubada 'ena 'isidasida be 'abo kapekapeyana 'aene Yaubada 'ina anuwa auwauna 'ida 'abi .
44007047	Ta sa'i Debida natuna Solomoni anuwa nina 'i'abina .
44007048	Ta esi wanuwa'i'isi 'aene Yaubada Toloetana sana geya'abo anuwa nina tomota nimadiyega si'abi'abi 'ena 'imiyami , manuna palopita 'ebweuna Yaubada 'ina ona ni'atu lowa 'isimanena 'igwae ,
44007049	‘ Galewa 'igu 'ebemi esaesa , ta bale'u 'aegu 'adi 'ebesa'u . 'Enega to anuwa sana sawesawemiya be manugu wa'abi , be anuwa nina 'ena yaeyawai'ata ?
44007050	Manuna yage getedi maibo'adi 'abo'agu yabubudi . ’
44007051	Ta Sitibeni 'ieonedi wate 'igwae , “ Ona'ai'aila , 'omi debapa'ala 'alemi , 'enega Yaubada 'ina lodaba bwalamimo 'enaya , ta nigeya 'atemiya nai tenamiya , 'enega tuta yauyauna Yaluyaluwa Tabuna 'ina loina waguiguitoyase , nadigega tubumiyao siguitoyasena .
44007052	Ona'ai'aila , tubumiyao palopitao maibo'adi sibubuna geyogeyoiyedi ga siloemwawasidi , palopitao nidi taudi Topalupaluna 'ina mai sigimi simanena , 'enega 'omi wate Topalupaluna nina wasipupuyena ga waloemwawasina .
44007053	Ta 'omi lowa aniloseyao Yaubada 'ina loina si'ebwa'emi , ta sa'i nigeya wada muliyena . ”
44007054	Sitibeni 'ina ona gete toloinao sinonona ga sigamwasowala sinabwana , ta siesala'i'ita 'idi gamwasowala manuna .
44007055	Ta esi Yaluyaluwa Tabuna Sitibeni 'iloemaena , ta galewa 'iduneduneyena ga Yaubada ma ina esaesa tuyayalina be Yesu 'atainaya 'itootoolo , 'i'itedi ,
44007056	ta 'igwae , “ Wa'ita , galewa 'i'egegena , ga Tomota Natuna * Yaubada 'atainaya 'itootoolo , ya'itena . ”
44007057	Ta Sitibeni 'ana talauwalao sibwaubwau toitoila , ga tenadi sigibodedi be 'aene Sitibeni 'ina ona geya'abo sinoono , ta maibo'adi sipili , ga sigiyaina ,
44007058	ta 'asega siula apwesena , ga gulewega siloibweibwena . Ta Sitibeni 'ana toe'ewa kabokaboyao 'adi 'oamao sialolodi be 'aene gulewega Sitibeni sida unu . Ta 'adi 'oamao nidi tubuwau 'ana esana Saulo 'i'ita'isidi .
44007059	Ta tuta nina Sitibeni gulewega siloibwaibwa ta 'isidasida , ga 'igwae , “ 'Inapwana Yesu , yaluyaluwagu 'u'ewenawa . ”
44007060	Ga 'i'aetulasa , ta 'ibwau , 'igwae , “ 'Inapwana , 'idi bubuna to'umalina gete geya'abo 'ue'ie'isa 'ediya . ” Ga 'ina ona gete mulinaya yawasina 'igumwala .
44008001	Ta Saulo boda nidi 'i'awa bobo'anedi , Sitibeni 'ana loemwawasa manuna . 'Asiyata gote 'ena toekalesiyao sena Yelusalema 'ena 'adi talauwalao sie'ale be silosaiyedi , 'enega si'elelewana Yudia be Samelia senanao 'ediya , ta Yesu 'ana tosimanao site tuwelo dimo Yelusalema 'ena simiyami .
44008002	Ta 'aina tomota , taudi Yaubada 'ana to'amayabao , Sitibeni nina sisa'u 'ali'aliyena ma idi dedoi sinabwana .
44008003	Ta Saulo sa'i toekalesiyao 'ie'ediluluyedi ga manudi 'ilugulugu anuwa 'ebweuna 'ebweuna 'ediya , ta 'eguma toekalesiyao me'olotodi be mewainedi 'ilobalobadi , 'igiyaidi tuga , be deliya 'isa'u luguyedi .
44008004	Ta toekalesiyao si'elelewana , be 'abo to sena 'ena sitautauya , tetela bobo'ana siloguguyaena tomota 'ediya .
44008005	'Enega Pilipi 'imwa'uta 'ebweu Samelia 'asana 'enaya , ga nada To'etoseyana nina tetelina 'iloguguyaena 'ediya ,
44008006	ga maibo'adi Pilipi 'ina ona sinonona , ta 'ina guinuwa waiwaidi si'itedi ,
44008007	'eguma yaisigedi sile'oasa yaluyaluwa bi'i 'ediyega 'iula apwesedi ma bwaubwaudi , ta wate tokwenoyao be tolopegoiyao 'igiebobo'anedi . 'Enega boda nidi sitagwatagwala leleleya Pilipi 'ina loguguya 'enaya ,
44008008	ta 'enega 'ebe gwausowala sinabwana 'asa nina 'enaya .
44008009	Ta toni'asa 'ebweuna , 'ana esana Saimoni , tauna Pilipi 'ina ona 'iemisena . Saimoni nina lowa 'i'oba'oba sinabwana 'asa nina 'enaya ,
44008010	ga me Samelia maibo'adi sinuwaowana 'ina guinuwa waiwaidi manudi , ta Saimoni tauna 'ana esana sinabwana . 'Enega tomota maibo'adi , nai 'inapwanao , nai gomabesoyao , Saimoni nina siemisena , ta sigwaegwae , “ Tauna Saimoni nina toewaiwai sana , Yaubada 'enega . ”
44008011	'Enega Saimoni 'ina onao sinonodi , manuna 'ina 'obega 'igienuwa owanedi tuta yauyauna 'ediya .
44008012	Ta muliyega Pilipi nina 'iapwesama ga tetela bobo'ana , To'etoseyana Yesu 'ana esana be Yaubada 'ina loina manudi , 'iloguguyaedi , ta siemisena , ga sibapitaiso , 'oloto be wate iine .
44008013	Ta Saimoni wate Yaubada 'iemisena , ga 'ina bapitaiso mulinaya Pilipi ma'iyana simiyami . Ta Saimoni nina Pilipi 'ina edeededeyao be 'ina guinuwa waiwaidi 'i'itedi , ta 'enega 'inuwaowana 'ai'aila .
44008014	'Enega Yesu 'ana tosimanao taudi Yelusalema 'ena simiyami , ale sinonona 'aene me Samelia ni'atu sitagwala Yaubada 'ina ona 'enaya , 'enega Pita be Yoni sietunedima ,
44008015	ga siteluwa nidi simwa'uta Samelia 'ena , ga toemisa auwaudi manudi sisidasida be 'aene Yaluyaluwa Tabuna 'ediya 'ida lugu ,
44008016	manuna ma'etamo nigeya 'ilugulugu 'ediya . Nate namo 'Inapwana Yesu 'ana esanega sibapitaiso .
44008017	'Enega Pita be Yoni nimadi sisa'udi 'ediya ga Yaluyaluwa Tabuna 'ediya 'ilugu .
44008018	Ta Saimoni guinuwa gete 'i'itena 'aene Yesu 'ana tosimanao nimadi sisa'udi tomota 'ediya ga Yaluyaluwa Tabuna 'ediya 'ilugu , 'enega mani 'i'ewena be 'aene Pita be Yoni 'ida 'ebwa'edi ,
44008019	ta 'igwae , “ 'Imi waiwai nate nuwanuwagu wa'ebwa'egu , be 'enega 'abo nimagu yasa'u yaisigedi 'ediya Yaluyaluwa Tabuna 'ediya 'ida lugu . ”
44008020	Ta Pita Saimoni 'iba'ena , 'igwae , “ 'Imu mani ma'iyayo wada esilae ataya , manuna 'aene Yaubada 'ina oboboma 'imu mani 'enega 'ugimwane .
44008021	'Oyo nigeya 'ima boda , ta esi 'ateyo 'ibubuna geyogeyoi Yaubada matanaya .
44008022	'Enega 'ilobweneyo be 'imu to'umalina gete 'enega 'unuwa'ebuni , be 'usidasida Yaubada 'ena , be nai 'imu nuwanuwa gete to'umalina 'ida nuwatau ,
44008023	manuna yamwalatonimu 'ateyo 'ibaila , e'ipi'ipi be bubuna to'umalina 'ediyega . ”
44008024	Ta Saimoni 'igwae , “ Wasidasida 'Inapwana 'ena be yage nidi to'umalidi wasimanediya , geya'abo 'eguya simeemai . ”
44008025	'Enega Pita be Yoni 'idi 'Inapwana manuna sisimana apwesa , ta 'ina ona siloguguyaena , ga muliyega siila Yelusalema 'enaya , ta 'idi tauya solanaya tetela bobo'ana sisimanena Samelia 'asanao 'ebweuna 'ebweuna 'ediya .
44008026	Ta Yaubada 'ina anilose Pilipi 'ieonena , “ 'Utoolo be 'asuoleoleya 'eda nina Yelusalemega be Gasa 'enaya 'enega 'utatauya . ” 'Eda nina sena mwatui daita 'enega 'itautauya .
44008027	'Enega Pilipi 'itoolo ga 'itauya , ga goma Idiopia ina waga lisilisi 'enega 'itautauya 'ilobena , tauna tai 'ewa'ewana , ta 'ana esana sinabwana , ta 'idi kuwini Kanidesi manuna 'iguiguinuwa , nate 'ina esaesa maibo'adi 'i'ita'i'isidi , ta tauna ni'atu 'imai Yelusalema sabi tapwalolo ,
44008028	ga 'ina waga lisilisiyega 'iilaila 'ina 'asaya , ta waga lisilisi 'ena 'igelu ta Buki Tabu 'isawasawa , Palopita Aisea 'ina 'etoladi 'isawasawai .
44008029	'Enega Yaluyaluwa Tabuna Pilipi 'ieonena , “ 'Ulomanini be waga lisilisi 'ena 'utatauya . ”
44008030	'Enega Pilipi 'ipili , ga tai nina 'enana 'inonona palopita Aisea 'ina 'etoladi 'isawasawa . Ta Pilipi 'igwae , “ Mwa'adega , ona nidi 'usawasawadi 'umwalatonidiya ? ”
44008031	Ta tai nina 'igwae , “ Nigeya , manuna nigeya wate 'igu toe'itamo . ” 'Enega tai nina Pilipi 'ibwauyenama wagaya , ta Pilipi 'igelu ga selabenaya 'imiyatowa ga Buki Tabu nina 'isawena ,
44008032	ta sawa nina ni'atu 'isawena gete nadigega 'igwae , “ Tauna 'atuwa sipi 'iabe siunu , nai nadigega lami , 'abo unuununa 'ana to'upwa matanaya 'itootoolo , nigeya 'ebweu wate 'enana 'ida ona apwesena .
44008033	Ta wate 'ina etala 'ena sikaboena , ga 'iomayamaya . 'Enega natunao tetelidi nigeya 'ebweu yaita 'ida simana apwesena , manuna yawasina bale'uya ni'atu 'igumwagumwala . ”
44008034	Ga goma Idiopia nina Pilipi 'ieonena , “ Yaita manuna palopita gete 'ionaona ? tauna manuna ? nai mali tai manuna ? ”
44008035	'Enega Pilipi 'ie'ale sawa nina 'ana li'ama manuna ga Yesu tetelina 'ie'itaena .
44008036	Ga 'eda nina sitautauya ga bwasi si'ita lobena , ta tai nina 'igwae , “ Gote bwasi ! Mwa'adega , kapekapeyana be 'ugie bapitaisoegu , aga ? ”
44008038	'Enega 'ina toguinuwao 'iloinedi ga waga lisilisi sigie losa'una , ga siteluwa Pilipi ma'iyana sisuya ta siebusi bwasiya , ga Pilipi tai nina 'igie bapitaisoena .
44008039	'Enega bwasiyega situ'ema ga Yaubada Yaluyaluwana Pilipi 'i'au'ewena , ga tai nina nigeya Pilipi 'i'ita'ita lima , ta ma ina gwausowala 'itauya 'ina 'asaya .
44008040	Ta Pilipi sa'i silobena 'asa Asota 'ena , ga 'enega 'itautauya , ta tetela bobo'ana 'iloguloguguya 'asa 'ebweuna 'ebweuna 'ediya , ga 'ana laba 'iapwesa Sisalia 'enaya .
44009001	Ta Saulo 'etamo tuga 'Inapwana 'ana tomuliyao 'ediya 'ietaetalauwala sinabwana , 'enega 'itauya totaliya sinabwana 'ena ,
44009002	nuwanuwana 'ina letao 'ida 'etoladidi be 'ida tauyedi me Yudia 'idi deliegogonao Damasiko 'ena 'ediya , ta leta nidi 'ediyega 'aene 'eguma Yesu 'ina 'eda 'ana tomuliyao 'ilobadi , me'olotodi nai mewainedi , 'ida giyaidi be 'ida me'edi Yelusalema , sabi etalaedi . 'Enega leta nidi 'i'ewedi ga 'itauya .
44009003	Ta Saulo 'itautauya ga Damasiko 'ena 'iabe 'iapwesa , 'enega maedana galewega 'isaema ,
44009004	ga 'ibe'u bale'uya , ta 'ebweu 'enana 'inonona , 'igwaegwae , “ Saulo , Saulo , to'ase manuna 'uetalauwalegu ? ”
44009005	Ta Saulo 'igwae , “ 'Inapwana yaita sana 'oyo ? ” Ta 'enana nina 'igwae , “ 'Abo'agu Yesu nigu 'uetalauwalegu .
44009006	Ta esi 'utoolo be 'ululugu 'asaya be nada 'amu emataluwa 'uda nono , be 'uda guinuwa . ”
44009007	Ta tomota nidi Saulo ma'enao sitautauya nuwadi 'iowana , ga sitoolo enono , ta 'enana namo sinonona , ta nigeya 'ebweu yaita si'ita'ita .
44009008	'Enega Saulo bale'uyega 'itooloma ga nuwanuwana be matana 'ida 'esasa , ta sa'i nigeya kapekapeyana to'ase 'i'ita , manuna matana siumauma , 'enega Saulo siginimena ga siluguyena Damasiko 'enaya .
44009009	Ga nada 'asiyata 'etoi 'ediya nigeya to'ase 'ida 'itena , ta nigeya 'ida 'e'ai , ta nigeya 'ida numa .
44009010	Ta Damasiko 'enaya , Yesu 'ana tomuliya 'ebweu 'imiyami , 'ana esana Ananayasi , ta 'ina 'enomata'ite'itega Yaubada 'ieonena , 'igwae , “ Ananayasi . ” Ta Ananayasi nina 'igwae , “ O , 'abo'agu 'Inapwana . ”
44009011	'Enega Yaubada 'igwae , “ 'Utoolo be 'asa gamwanaya 'utatauya 'eda 'ana esana Palupaluna 'enaya , be Yudasa 'ina anuwaya 'ebweu tai 'uenaide , tauna goma Tasisi ta 'ana esana Saulo , ta tuta gete 'enaya 'isidasida ,
44009012	ga 'ebweu tai 'ana esana Ananayasi 'i'itena , 'imeemai sabi gitoona , be 'enega matana sida 'esasa limana . ”
44009013	Ta Ananayasi nina 'igwae , “ 'Inapwana , tai nina tetelina tomota yaudi sieonegu , 'aene tai to'umalina , ga 'imu toemisao Yelusalema 'ena ni'atu 'ietalauwala wawasaedi ,
44009014	ta wate totaliyao sinabwadi sitagwalena be gete tuga 'imai bada be 'amu bodao maibo'ama sabi yonima , 'eguma 'amu esanega 'asidasidawa . ”
44009015	Ta 'Inapwana 'ieonena , “ Tuwa tuga , 'uda tauya 'ena . Manuna Saulo nina ni'atu yaesinuwena be teteligu 'ida simana taudi nigeya me Yudia 'ediya , be toloina sinabwadi matadiya be me Isileli wate 'ediya .
44009016	Be wate yada e'itae 'ina 'elouyao sinabwadi 'ida lobadi , 'abo'agu 'agu simana manuna . ”
44009017	'Enega Ananayasi 'itoolo ga 'itauya , ga Yudasa 'ina anuwaya 'ilugu , ga Saulo 'igidebena , ta 'igwae , “ Tasigu Saulo , 'Inapwana nina Yesu 'edaya 'iapwesa 'emuya , tauna gete 'ietuneguma matayo 'adi gie'esasa manuna , be wate 'aene Yaluyaluwa Tabunega 'iloemaeyo . ”
44009018	'Enega Saulo matanega 'atuwa bwala sibe'u manini ga 'i'ita limana . 'Enega 'itoolo ga 'ibapitaiso ,
44009019	ta wate masula 'i'ewena ga 'iloepa'ala . 'Enega 'aina 'asiyata 'ediya Saulo Yesu 'ana tomuliyao ma'enao simiyami Damasiko 'ena .
44009020	Ga me Yudia 'idi anuwa tapwalolo 'ediya Saulo nina 'iloguloguguya 'aene , “ Yesu tauna Yaubada natu'ai'ailina . ”
44009021	Ta 'ana toenonoyao sinuwaowana sinabwana , ta sigwae , “ Na ! 'Ina guguya gete wada nono ? Tauna lowa Yesu 'ana tomuliyao Yelusalema 'ena 'ietalauwaledi . Ta wate gete 'ina mai bada 'alena be 'aene Yesu 'ana tomuliyao bada simiyami 'ida giyaidi , be 'ida yonidi be 'iiledi Yelusalema , totaliya sinabwadi 'ediya . Ta mwa'adega 'ina nuwa'ebuni 'iloba'esena ? ”
44009022	Ta Saulo 'ina guguya gote 'ena 'iewaiwai wawasae , ga me Yudia nidi Damasiko 'ena simiyami 'ie'itedi 'aene Yesu tauna To'etoseyana nina , ta nigeya wate 'idi 'ebe onamo .
44009023	Saulo Damasiko 'ena 'imiyami , ta me Yudia siloiloina be sida loemwawasi ,
44009024	ta Saulo sa'i 'idi loina kwaiya 'inonona 'aene 'asa 'ana 'awao silomata'i'isidi , be 'abo to tuta Saulo 'iapweapwesa sida loemwawasi tuga .
44009025	'Enega boiboiya Saulo 'ana tomuliyao kodo sinabwana 'ena siusena , ga 'asa 'ana 'ali etaninega sietabetabeyena 'etauluya , ga 'itauya .
44009026	'Enega Saulo nina 'iila Yelusalema ga 'itoo be 'ilulugu Yesu 'ana tomuliyao 'ediya , ta simatautena , manuna nigeya sida emisena 'aene ni'atu 'inuwa'ebuni .
44009027	Ta Banaba namo Saulo 'ilemena , ga 'i'au'ewena Yesu 'ana tosimanao 'ediya , ga 'iemwasala 'aene Saulo 'edaya 'Inapwana 'ilobena ga 'enana 'inonona , 'enega Damasiko 'ena ma ina 'atepatu Yesu manuna 'iloguguya .
44009028	'Enega sitagwala Saulo 'ena ga 'ilugu 'adi boda 'ena , ta 'idi guinuwa maibo'ana Yelusalema 'ena tauna ma'ediya simiyami . Ta Saulo nina ma ina 'atepatu 'iewaiwai 'Inapwana Yesu 'ana loguguya manuna .
44009029	Ta me Yudia taudi to'ena Gilisi Saulo ma'ediya sionaona ta siegewagewana , 'enega siloiloina be mwa'adega sida loemwawasa'ese .
44009030	Ta 'idi loina nina toekalesiyao sinonona , ga Saulo sitauyena Sisalia , ga gote 'enega sietunena ga 'itauya Tasisi .
44009031	Gote 'ena toekalesiyao me Yudia be me Galili be me Samelia senadiyao 'ediya simiya gwausowala , ta sipa'ala , ta ma idi 'amayaba 'Inapwana 'ena , ta Yaluyaluwa Tabuna 'ina 'ita'i'ita 'enega 'adi boda 'isinabwa .
44009032	Ta Pita 'isakosakowasi toekalesiyao 'ediya , ga 'imai 'ebweu 'asa 'ana esana Lida 'enaya ,
44009033	ga 'ebweu tai tokweno 'ilobena , 'ana esana Inia , tauna yakwala eita 'ina 'ebe'eno 'ena 'i'eno'eno , ta nigeya sawesawenaya 'iadadana .
44009034	'Enega Pita 'ieonena , 'igwae , “ Inia , Yesu Keliso 'ida giebobo'aneyo , 'enega 'utoolo be 'imu sita 'ugibubudi . ” 'Enega 'itoolo manini .
44009035	Ta tomota nidi Lida be Seloni 'adi tomiyanao si'itena , ga 'enega 'Inapwana Yesu 'ena sisanaila .
44009036	Ta 'asa Yopa 'ena , Yesu 'ana tomuliya 'ebweu waine 'imiyami , 'ana esana Tabita , ta 'ana gibui Dokasa , ta Dokasa 'ana gibui yobai 'ana esana diya , ta waine nina lema be oboboma 'alena ,
44009037	ta 'ile'oasa ga 'imwawasa . 'Enega kokowana si'ewena ga sie'esiwena , ga anuwa etanaya solanaya sisa'una .
44009038	Ta 'asa nina Yopa , Lida 'enega nigeya 'edasola , ga toekalesiyao sinonona 'aene Pita 'asa Lida 'ena 'imiyami , 'enega tomota 'eluwa sietunedi Lida 'enaya Pita sabi 'au'ewana , ga Lida 'ena siapwesa , ga Pita sisidena , sigwae , “ 'Inapwana , 'umai be tatauya manini 'ima 'asaya . ”
44009039	'Enega Pita 'itoolo ga ma'edi simai Yopa 'ena . 'Enega toekalesiyao Pita si'au'ewena anuwa nina solanaya . Ta kwabulao yaudi Pita sitoolo sakowasiyena ta sidedoi , ta 'adi 'oamao sie'itaena manuna lowa Dokasa tuta mayawasina 'adi 'oamao nidi 'iguinuwedi , ga 'i'ebwa'edi , ga sigwae , “ 'Oama getedi tauna Dokasa 'ana saisailao lowa mayawasinaya ma'emai 'amiyami . ”
44009040	Ta Pita 'iloinedi ga anuwega siapwesa , ta taunamo 'imiyami , ta 'i'aetulasa ta 'isidasida Yaubada 'ena , 'enega 'isanaila ga kokowa nina 'ieonena , 'igwae , “ Tabita 'utoolo . ” 'Enega Tabita matana 'i'esasena , ga Pita 'i'itena , 'enega 'eno'enoega 'imiyatowa .
44009041	Ta Pita nimanaya 'igiyaina ga 'igietoolona . 'Enega kwabulao be toekalesiyao nidi 'ibwauyedima , ga Tabita mayawasina 'ie'itaena 'ediya .
44009042	Ga tetela 'i'elelewana sena Yopa maibo'ana 'ediya , 'enega tomota yaudi 'Inapwana Yesu 'ena siemisa .
44009043	Ta Pita Yopa 'ena 'imiya'amana , tai 'ana esana Saimoni 'ina anuwaya , tauna 'ina paisewa yobai bwaladiyega gwegwe 'iguiguinuwedi .
44010001	Ta 'asa Sisalia 'enaya 'ebweu tai 'ana esana Konilio 'imiyami . Tauna me Loma tolosaiyao 'adi yau analedi 'idi toanugana , boda Itali 'enega ,
44010002	ta tauna tai bobo'ana ga ma ina susuyao Yaubada si'amayabena , ta tuta yauna togomabeso 'ilemelemedi ta 'isidasida Yaubada 'ena .
44010003	Ta 'asiyata 'ebweu 'ena 'asuinuwanuwaya , Konilio nina 'ina 'enomata'ita'ita 'enega Yaubada 'ina anilose 'ebweu 'imeema 'enaya , ga 'i'ita 'ai'ailina , ta anilose nina 'igwae , “ Konilio ! ”
44010004	Ta Konilio anilose nina 'iduneduneyena ga ma ina matauta , ta 'igwae , “ 'Inapwana ! To'ase ? ” Ta anilose 'igwae , “ Yaubada 'imu sidasida be 'imu lema togomabeso 'ediya 'imwalatonina , ga manudi 'inuwa'i'isimu .
44010005	'Enega 'imu toguinuwao 'aidi 'uetunedi be sitatauya Yopa , be Saimoni tauna sieesena Pita si'au'ewenama .
44010006	Ta Pita nina 'ebweu wate Saimoni 'ina anuwa le'awaya 'enaya 'imiyami , ta Saimoni nina 'ina paisewa yobai bwaladiyega gwegwe 'iguiguinuwedi . ”
44010007	Anilose nina 'ina ona 'igumwala ga 'itauya , 'enega Konilio 'ina toguinuwao 'ediyega 'eluwa 'ibwauyedi ma ina tolosaiya 'ebweuna , tauna wate Yaubada 'ana to'amayaba sinabwana .
44010008	'Enega anilose 'ina simana Konilio 'iemwasalina sitetoi nidi 'ediya , ga 'ietunedi Yopa 'enaya , ga sitauya .
44010009	Mali 'asiyataya 'asuoleoleya 'etamo sitautauya ga 'asa Yopa siloselabena , ta Pita anuwaya 'imiyami ga 'itu'e etaninaya sabi sidasida .
44010010	'Isidasida ta ma ina botana sinabwana . 'Etamo anuwaya masula sigibugibubu ga Pita 'i'enomata'ita'ita ,
44010011	ga galewa 'i'itena 'i'egegena ga 'ebweu yage 'i'itena 'imwa'utama , 'ana 'ita 'atuwa kaleko sinabwana tupitupina ata 'ediyega sietabe mwa'utenama bale'uya ,
44010012	ta solanaya mali yobai , be mali yobai , be yobai kawakawalidi , be mali manuwa be mali manuwa .
44010013	'Enega 'ebweu 'enana Pita 'ieonena , 'igwae , “ Pita , 'utoolo be yobai nate 'uunudi be 'u'a'a 'amu masula . ”
44010014	Ta Pita 'iguitoyasa , 'igwae , “ 'Inapwana , tuwa , manuna nigeya 'ebweu wate yobai 'eto'etobodana getedi nadigega yada 'enidi . ”
44010015	Ta 'enana nina 'iona limana , 'igwae , “ Yaubada yobai natedi ni'atu 'igie'esasedi , 'enega geya'abo 'u'awa'awa to'umaliyedi . ”
44010016	Yage gete matoi Pita 'ena 'iapwesa , ga 'enana nina matoi nadigega 'ieonena , ga muliyega yage nina 'iila galewaya .
44010017	Ta Pita 'inuwanuwa edaedadama 'aene to'ase 'enomata'ita'ita gete ni'atu 'i'itena , ta tomota 'etoi nidi Konilio 'ietunedima siapwesa anuwaya , manuna ni'atu 'asaya simai ga Saimoni 'ina anuwa tomota 'ediya sienaida .
44010018	'Enega silobena ga anuwa 'awanaya sitoolo ta sibwau , “ Gosemao , Saimoni nina sieesena Pita , nate anuwaya 'imiyami , nai nigeya ? ”
44010019	Ta anuwa nina etaninaya Pita ma ina nuwa edaedadama 'imiyami , ta Yaluyaluwa Tabuna 'ena 'igwae , “ Pita , tai 'etoi si'ebe'ebeseyo , ta ni'atu simai ga 'agalauya .
44010020	'Enega 'utoolo be 'umwa'uta 'ediya be ma'emwao watatauya , ta geya'abo 'u'ate'ate sa'ala , manuna 'abo'agu tomota nidi yaetunedima . ”
44010021	'Enega Pita nina 'imwa'uta 'ediya ga 'igwae , “ 'Abo'agu Pita ! To'ase manuna wamai ? ”
44010022	Ta sigwae , “ Konilio 'ietunema , tauna 'ima tolosaiyao 'adi toanugana , ta tai palupaluna ta Yaubada 'ana to'amayaba , ta wate me Yudia maibo'adi si'awa tai bobo'anena , ga 'ana emataluwa 'inonona anilose 'enega , be 'aene 'oyo 'ibwauyeyo tauna 'ina anuwaya , be 'imu ona 'ida nono . ”
44010023	'Enega Pita tai nidi 'ibwauyedi , ga anuwa nina 'ena sie'owaga . 'Enega tomwa 'iulisina ga sitoolo ga Pita ma'ediya sitauya , ta 'aidi gosediyao Yopa 'enega ma'ediyao wate sitauya .
44010024	Sitautauya ga mali 'asiyataya siapwesa Sisaliya . Ta gote 'enaya Konilio 'ina susuyao be gosenao 'ibwau egogonedimaya , ga 'ina anuwaya siyamwayamwa .
44010025	'Enega Pita 'ilogedoma anuwaya ta Konilio 'iaapwesa , ga Pita matanaya 'ibe'u sanamwa'uta ga 'ibwagobwago .
44010026	Ta Pita Konilio 'igietoolona , ta 'igwae , “ 'Utoolo ! 'Abo'agu tomotai tuga , nadigega 'oyo . ”
44010027	'Enega Pita be Konilio ma'iyana sieonaona , ta silugu anuwaya , ga Pita boda anuwa solanaya 'i'itedi ,
44010028	ga 'ieonedi , “ 'Omi 'abo'ama me Yudia 'ama loina wamwalamwalatoni 'aene nigeya sawesawemaya be 'omi nigeya me Yudia 'ayausimi , nai ma'emao taegosigosiyana , ta sa'i Yaubada ni'atu 'enomata'ite'itega 'ie'itegu be geya'abo 'ebweu tomota ya'awa'awa to'umaliyei .
44010029	'Enega tuta nina Konilio 'ibwauyeguma , nigeya yaguiguitoyasa , ta esi yatagwalegu ga ni'atu yamai . Ta to'ase manuna 'ubwauyeguma ? ”
44010030	'Enega Konilio 'igwae , “ Gete manuna : 'Asiyata ata sigumwala 'ena 'asuinuwanuwaya , nadigega gete tuga sidasida 'ana tuta , 'enega 'igu anuwaya yasidasida Yaubada 'ena , ga 'ebweu tai ya'itena mataguya 'itootoolo ma 'ana 'oama 'esasena .
44010031	Ta 'ieonegu , ‘ Konilio , Yaubada 'imu sidasida ni'atu 'inonodi , ta wate 'imu lema gomabeso 'ediya 'inuwa'i'isidi .
44010032	'Enega 'imu 'ali'eiyao 'uetunedi Yopa 'ena be Saimoni 'ubwauyenama , tauna sieesena Pita , ta mali Saimoni 'ina anuwaya , Yopa 'ena le'awaya , 'imiyami , ta mali Saimoni nina 'ina guinuwa yobai bwaladiyega gwegwe 'iguiguinuwedi . ’
44010033	'Enega yalomanini ga 'igu 'ali'eiyao nidi yaetunediwaya ga sibwauyemuma , ta 'utagwalemuya ga 'umai , ga kagutoki . 'Enega gete tuga maibo'ama Yaubada matanaya 'adeli egogonama , be to'ase 'Inapwana 'iloinemuya 'uda eonama , be 'ada nono . ”
44010034	'Enega Pita 'ieonedi , 'igwae , “ Ona'ai'aila ! Ni'atu nuwagu 'isabwalena 'aene tomota maibo'adi Yaubada matanaya leleleya , ta nigeya me Yudia mamo 'iobobomema ,
44010035	ta esi mali sena be mali sena tomoteninao , 'eguma si'amayabena be sibubuna palupalu , 'igwausowala manudi .
44010036	Ta To'etoseyana Yesu , tauna maibo'ada 'ida 'Inapwana , ga Yaubada 'ina tetela bobo'ana Yesu 'i'ebwa'ena , 'abo'ama me Isileli 'ima 'ebe gwausowala manuna . Ta 'omi tetela nina wamwalamwalatoni ,
44010037	manuna Yoni tetela nina 'ie'alena Galili 'enega , tuta nina 'iloguguya , ga tomota 'igiebapitaisoedi ga muliyega Yesu tetelina 'i'elelewana Yudia senanao maibo'adi 'ediya .
44010038	Tetela nina 'aene Yaubada Yesu goma Nasaleta 'igiewaiwaiyena Yaluyaluwa Tabuna 'enega , ga 'isakosakowasi ga tomota 'ilemelemedi , ta 'abo yaisigedi Seitani be yaluyaluwa to'umalidi sigiele'oasidiya , Yesu 'igiebobo'anedi , manuna Yaubada 'ina waiwai 'enaya 'imiyami .
44010039	Ta 'abo'ama sa'i Yesu 'ana tosimanao , manuna 'ina guinuwao 'a'itediya Yudia senanao maibo'adi 'ediya be wate Yelusalema 'enaya , ga 'ana 'ebe losalowa kaiwe 'ena situtu epa'iyena ga 'imwawasa ,
44010040	ta 'asiyata 'etonina 'enaya Yaubada 'igietoolo limena , ga 'igieapwesena ,
44010041	nigeya tomota maibo'adi 'ediya , nate namo 'abo'ama Yaubada 'iesinuwema 'ana tosimanao , 'emaya , ga 'ina toololimana mulinaya 'a'e'ai ta 'anumanuma Yesu nina ma'emai .
44010042	“ Ga 'iloinema be tomota 'ediya 'aloguguya 'aene Yaubada Yesu nina 'iesinuwena be 'aene tuta 'ana 'ebe losalowa 'ena tauna bwa'omatana 'ida guinuwa , tomota taudi ni'atu simwawasa manudi , be wate 'abo'ada mayawasida manuda .
44010043	“ Palopitao wate lowaenei sigimi simanena 'aene 'eguma yaisigedi Yesu 'ena siemiemisa , 'idi loegesiyao Yaubada 'ida nuwataudi , Yesu tauna 'ana esanega . ”
44010044	Pita 'etamo 'ionaona ga Yaluyaluwa Tabuna 'imwa'uta taudi sienoenono 'ediya ,
44010045	ga mali 'enana be mali 'enana 'ediyega sionaona , ta Yaubada situputupu , ta me Yudia taudi Yesu 'ana toemisao nidi , Pita ma'enao Yopa 'enega simaiya , sinuwaowana , manuna si'itena Yaubada ni'atu Yaluyaluwa Tabuna 'i'ebwaya taudi nigeya me Yudia 'ediya . 'Enega Pita 'ieonedi , 'igwae ,
44010046	
44010047	“ Gosegwao ! Wa'ita ! Yaluyaluwa Tabuna ni'atu si'ewena , nadigega lowa 'abo'ada . 'Enega nigeya sawesawenaya 'idi bapitaiso bwasiyega ta'etobode , aga ? ”
44010048	'Enega Pita nina 'iloina be To'etoseyana Yesu 'ana esanega sida bapitaiso , ga muliyega tomota nidi Pita sisidena be 'aina 'asiyata wate ma'ediya sida miyami , ga 'itagwala .
44011001	Ta Yesu 'ana tosimanao , ta wate toekalesiyao , taudi Yudia 'ana tomiyanao , ni'atu tetela sinonona 'aene 'aidi tomota taudi nigeya me Yudia ni'atu Yaubada 'ina ona siemisena .
44011002	'Enega tuta nina Pita 'itu'e limana Yelusalema 'enaya , toekalesiyao taudi Mosese 'ina loina 'ana tomuliyao , Pita nina silomugiyena ,
44011003	sigwae , “ Mwa'adega ga 'enega 'oyo 'ulugu taudi nigeya me Yudia 'idi anuwaya ga ma'emwao wa'e'ai ? ”
44011004	'Enega Pita 'ilolagata ga guinuwa gete maibo'ana 'iemwasalina , 'igwae ,
44011005	“ Lowa 'abo'agu Yopa 'ena yamiyami ta yasidasida Yaubada 'ena , ga 'enomata'ita'ita , 'enega 'ebweu yage ya'itena 'atuwa kaleko sinabwana ta tupitupinao ata 'ediyega sietabetabe mwa'utenama 'eguya .
44011006	Yage nina yaduneduneyena , ga yobaiyao , be yobai bosasa , be mwata , be wate manuwao , kaleko nina solanaya ya'itedi ,
44011007	ga 'ebweu 'enana yanonona 'ieonegu , 'igwae , ‘ Pita , 'utoolo be 'amu yobai 'uunudi be 'u'a'a . ’
44011008	“ Ta 'abo'agu yagwae , ‘ 'Inapwana , tuwa ! Manuna nigeya 'ebweu wate yage etaetabuna yada 'enina . ’
44011009	“ Ta 'enana nina galewega 'iona limana , 'igwae , ‘ Yaubada yobai natedi ni'atu 'igie'esasedi , 'enega geya'abo 'u'awa'awa to'umaliyedi . ’
44011010	“ Yage nina matoi 'eguya 'iapwesama , ga 'enana nina wate matoi 'ieonegu , ga muliyega maibo'ana 'itu'e ga 'ikwaiya galewaya .
44011011	Ta gote tuta nina 'enaya , tai 'etoi siapwesa anuwa nina 'ena yamiyami , Sisalia 'enega simai manugu .
44011012	“ 'Enega Yaluyaluwa Tabuna 'ieonegu , 'igwae , ‘ 'Utoolo be geya'abo 'uenuwanaluwa ta tuwa tuga taudi ma'emwao watatauya . ’ Ta gosedao site sikisi gete si'oayabugu , ga 'atauya Konilio 'ina anuwaya , ga 'alugu .
44011013	“ Ta tai nina 'emaya 'iemwasala 'igwae , ‘ Lowa 'ebweu anilose ya'itena 'igu anuwa solanaya 'itootoolo , ta 'igwae , “ Konilio , 'imu 'ali'eiyao 'uetunedi Yopa 'ena , be Saimoni , tauna sieesena Pita , sida 'au'ewenama ,
44011014	be tauna tetela 'ida eonami , be 'enega 'omi ma imu susuyao 'etoseyana wada loba . ” ’
44011015	“ 'Enega yalolagata ga yaonaona , ta Yaluyaluwa Tabuna 'ediya 'imwa'utama , nadigega lowa 'abo'ada 'edaya 'igimi mwa'utama .
44011016	“ 'Enega 'Inapwana 'ina ona lowa yanuwa'i'isina , 'igwae , ‘ Yoni tomota bwasiyega 'igiebapitaisoedi , ta 'omi ma'etamo Yaluyaluwa Tabuna 'enega wada bapitaiso . ’
44011017	Yaubada 'ina 'ebwaya nina 'ediya nadigega 'abo'ada 'edaya , tuta nina tagimi emisa 'Inapwana Yesu Keliso 'enaya . 'Enega 'abo'agu nigeya sawesaweguya Yaubada 'ina guinuwa gete ya'etobode . ”
44011018	Pita 'ina ona gete sinononaya , ta nigeya 'idi 'ebe onamo , ga Yaubada situpuna , sigwae , “ Ona'ai'aila , Yaubada ni'atu 'itagwatagwala taudi nigeya me Yudia 'ediya , be 'idi nuwa'ebuniyega yawasi ataya sida loba . ”
44011019	Lowa toekalesiyao 'adi talauwalao Sitibeni siloemwawasina , ta wate sitoo be toekalesiyao maibo'adi sida mutudi , 'enega toekalesiyao nidi sidena mali 'asa be mali 'asa 'ediya , ga 'aidi siapwesa Pinisia be Saipilosi be Anitioki 'ediya , ga tetela bobo'ana sisimanena me Yudia dimo 'ediya , ta nigeya 'asa nidi 'adi tomiyanao maibo'adi 'ediya .
44011020	Ta muliyega 'aidi toekalesiyao , taudi me Saipilosi be me Sailini , siapwesa Anitioki 'enaya , ga 'Inapwana Yesu tetelina siguguyaena me Yudia , be taudi nigeya me Yudia wate , 'ediya ,
44011021	ta 'Inapwana 'igiewaiwaiyedi , ga tomota yaudi 'idi ona siemisena , ga sisanaila 'Inapwana 'enaya .
44011022	Taudi nigeya me Yudia , ta ni'atu siemisa 'Inapwana 'enaya , 'enega tetelidi 'i'elelewana ga toekalesiyao Yelusalema 'ena sinonona , 'enega Banaba sietunena be 'iayausidi .
44011023	Ga tuta nina Banaba 'imai Anitioki 'enaya Yaubada 'ina oboboma toekalesiyao nidi 'ediya 'i'itena , ga 'igwausowala sinabwana , ga 'iguguyedi be geya'abo sienuenuwanaluwa , ta esi sida toolopa'ala ma idi emisa 'Inapwana 'enaya .
44011024	Manuna Banaba nina tai bobo'ana ga Yaluyaluwa Tabuna 'iloemaena ta ma ina emisa sinabwana 'Inapwana 'enaya . 'Enega 'ina loguguya 'enega tomota yaudi 'Inapwana siemisena , ga toekalesiyao 'idi boda 'isinabwa .
44011025	'Enega Banaba 'itauya Tasisi , ga Saulo 'i'ebesena ,
44011026	ga 'ilobena , 'enega ma'iyana siila Anitioki 'enaya . 'Enega yakwala 'ebweuna solanaya silugulugu toekalesiyao nidi 'idi deliegogonao 'ediya , ta tomota yaudi sie'ie'itadi . 'Asa nina Anitioki 'enaya Yesu 'ana tomuliyao tuta nina 'ena sigimi eesedi Kelisitianiyao .
44011027	Tuta gote 'enaya 'aina palopitao Yelusalemega simwa'uta Anitioki 'enaya ,
44011028	ta 'ebweuna 'ediyega , 'ana esana Agabu , 'idi deliegogona 'ena 'itoolo , ga Yaluyaluwa Tabuna 'ina waiwaiyega 'igimi simanena 'aene ma'etamo botana sinabwana 'ida apwesa sena yauyaudi 'ediya , ga muliyega Sisa Kalodiu 'ina tuta etoloina 'enaya botana sinabwana 'iapwesa .
44011029	Ta tuta nina Yesu 'ana tomuliyao Agabu 'ina simana nina sinonona , taudimo siloiloina be 'ebweuna 'ebweuna sida tootoo be sida 'ebwayadaita be lema mani sida etune gosediyao nidi sena Yudia 'ena simiyami ,
44011030	'enega sigimi 'ebwayadaita ga mani silobena , ga tuta nina botana 'iapwesa , 'enega si'ebwa'edi Banaba ta Saulo , ga taudi sitauyena sena Yudia 'enaya .
44012001	Tuta gote 'enaya Kini Elodi 'ina loina pa'ala 'enega 'ina tolosaiyao 'aina toekalesiyao sigiyaidi sabi gieto'umaliyedi .
44012002	'Enega Yemesa , tauna Yoni tasina , Elodi 'ina loinega siununa sisisaiyega ga 'imwawasa .
44012003	Ta me Yudia sigwausowala Yemesa 'ina mwawasa manuna . 'Enega Elodi 'iloina limana be Pita sida giyai . Ta wiki nina nate me Yudia 'idi edidigula 'ana tutaya ta beledi daisina nigeya 'ana 'ebe gieseseyamo sie'ani .
44012004	'Enega Pita sigiyaina ga deliya sisa'u luguyena , ta Elodi 'ina tolosaiyao sikisitini 'iloinedi be silomata'i'ita 'ai'aili , ta Elodi 'inuwanuwa 'aene Ataona Sagalina mulinaya Pita nina 'ida sa'uapwese me Yudia 'ediya , be 'ina etala sida guinuwe .
44012005	'Enega deliya si'ita'i'isina ta toekalesiyao sa'i sisidasida waiwai Yaubada 'ena , Pita manuna .
44012006	Ta Pita 'aina 'asiyata 'ediya deliya 'imiyami , be mali 'asiyata 'enaya Elodi Pita 'ida sa'uapwese , ta boiboiya Pita tolosaiyao gamwagamwanidiya 'i'eno'eno , ta 'ana 'ebeyona seni 'eluwa 'ediyega siyonina , ta wate deli 'awanaya tolosaiyao si'ita'i'isina .
44012007	Ga Yaubada 'ina anilose 'ebweu manini 'iapwesa ga deli solana 'imaedana , ga anilose nina Pita lesulesuna 'isapina , ta 'ilowanowanona , ga 'igwae , “ 'Utoolo manini , ” ga 'ana 'ebe yonao nimanega sibe'u .
44012008	Ga anilose nina 'ieonena , 'igwae , “ 'Amu 'oama 'u'ote be 'amu 'aelawa 'ulosipwa , ” ga ona nina Pita 'iematamatanena . Ta anilose nina wate 'igwae , “ 'Amu tala'apwalega 'ubwabwasa be 'umuliyegu , ”
44012009	ga 'iapwesa ta Pita 'imuliyena ta 'inuwena 'aene 'imadamadawala , ta nigeya 'imwalamwalatoni 'aene anilose nina 'ina guinuwa yage 'ai'aila .
44012010	'Enega to'ita'i'ita 'ebweuna sipilisinena , ta 'eluwena wate sipilisinena , ga 'awa sinabwana kainumuyega siguinuwenaya 'ena simai , ga 'awa nina taunamo 'i'egegena , ga siapwesa 'asaya , ta 'eda 'enega sitauya , ga manini anilose nina Pita 'ipilisinena .
44012011	'Enega Pita 'inuwa sabwalena , ta 'igwae , “ Ni'atu yamwalatoni 'ai'ailina 'aene 'Inapwana 'ina anilose 'ietunenama , ga 'i'etoseyegu Elodi 'ina loina 'enega , be geya'abo me Yudia 'idi nuwanuwao sida guiguinuwedi . ”
44012012	Pita ni'atu nuwana 'isabwalena ga 'itauya Meli 'ina anuwaya , tauna Yoni sinana , ta Yoni 'ana esana 'eluwena Maki , ta anuwa nina solanaya tomota yaudi sideli egogonama , ga sisidasida Yaubada 'enaya .
44012013	'Enega Pita anuwa 'ana 'awa 'enaya 'i'aukeke , ta topaisewa mewainena 'ana esana Loda 'imai ,
44012014	ta Pita 'enana 'imwalatonina , ga 'igwausowala sinabwana , ga nigeya 'awa 'igigegigege , ta 'iila manini anuwa solanaya ga 'igwae , “ Pita 'awaya 'itootoolo . ”
44012015	Ta sigwae , “ Uwauwayo ! ” Ta waine 'awana 'ipa'ala 'aene tauna Pita nina . 'Enega sigwae , “ Nai Pita yaluyaluwana . ”
44012016	Ta Pita 'etamo 'etauluya 'imiyami ta 'i'au'aukeke tuga , 'enega 'awa sigigegena , ga si'itena tauna , ga nuwadi 'iowana 'ai'aila .
44012017	Ta Pita nimanega 'i'etobodedi be sida 'alaenono , ta 'iemwasala 'Inapwana deliyega 'i'au'ewenama manuna , 'enega 'igwae , “ Tetela gete wasimana Yemesa be gosedao wate 'ediya . ” 'Enega 'ipilisinedi ga 'itauya mali esenaya .
44012018	Tomwa 'iulisina ga tolosaiyao nuwadi 'iowana , ta si'atesa'ala sinabwana Pita manuna , mwa'adega 'iapwesa'esa .
44012019	Ta Elodi 'iloinedi be Pita nina sida 'ebesei , ta nigeya sida lobena , 'enega to'ita'i'itao 'idi etala 'iguinuwena , ga 'adi loemwawasa 'iloinena . 'Enega Elodi nina Yudia 'enega 'imwa'uta Sisalia , ga nada 'imiyami .
44012020	Elodi nina me Taiya be me Saidoni lowa 'igamwasowaledi , 'enega Elodi 'ina to'ita'i'ita , 'ana esana Bilasito , sigiegwausowalena , ga muliyega mabodadi simai Elodi 'ena , ga nuwanuwadi be ma'enao sida egosigosiyana limana , manuna taudi 'adi masula Kini nina 'ina senega silobaloba .
44012021	'Enega Elodi 'ebweu 'asiyata 'iupaena be ma'enao sida onaona , ga 'asiyata nina 'ena 'ana 'oama esaesa 'i'otena , ga 'ina 'ebemi esaesa 'ena 'imiyatowa , ga boda nidi 'ediya 'iona .
44012022	Ta boda nidi sibwaubwau , sigwae , “ Gote 'ebweu Yaubada 'ina ona , ta nigeya tomota 'ina ona . ”
44012023	Tuta gote 'ena Yaubada 'ina anilose Elodi 'iununa , manuna Yaubada 'ana tupu 'isa'ubalena tauna 'enaya , ga ipwaipwa solana si'enina ga 'imwawasa .
44012024	Ta 'enega Yaubada 'ina ona 'iewaiwai tomota yauyaudi ta sena maibo'adi 'ediya .
44012025	Ta Banaba be Saulo 'idi guinuwa Yelusalema 'ena silosalonina , ga 'enega simwa'uta limana Anitioki 'ena , ta Yoni , tauna 'ana esana 'eluwena Maki , si'au'ewenama ma'edi .
44013001	'Asa Anitioki 'enaya , ekalesiya 'idi palopitao be toe'itao getedi : Banaba be Simioni ( tauna sibwauyena Bwalagai ) be Lusiasi ( tauna goma Sailini ) be Maneeni ( tauna kini Elodi 'ana 'epata 'ebweu ) ta Saulo .
44013002	Taudi sitapwatapwalolo ma idi 'ebotana Yaubada 'ena ga Yaluyaluwa Tabu 'ieonedi , 'igwae , “ Nuwanuwagu Banaba be Saulo 'igu guinuwa 'ebweuna manuna , 'enega wada tagwaledi guinuwa nina 'ena . ”
44013003	'Enega Yaubada 'ena sisidasida limana mabotanidi , ga sigidebedi , ga Banaba be Saulo sietunedi 'idi guinuwa nina manuna .
44013004	Yaluyaluwa Tabuna ni'atu 'ietunedi ga simwa'uta Selusia , ga wagega sigelu ga situpa salu Saipilosi manuna ,
44013005	ga 'asa 'ana esana Salami 'enaya sisuya , ga nada me Yudia 'idi anuwa tapwalolo 'ena Yaubada 'ina ona sisimanena . 'Ebweu 'idi 'ali'ei ma'edi sisakosakowasi , 'ana esana Yoni .
44013006	'Enega salu nina maibo'ana sisakowasiyena , ga 'asa Pepose 'enaya siapwesa , ga nada to'oba , 'ana esana Bayesu , goma Yudia , tauna palopita kabokabo 'ebweu .
44013007	Ta Bayesu nina Sagiu Paulosi ma'iyana , tauna 'asa 'ana toloina ta tai sinasinapuna , 'enega Sagiu Paulosi Banaba be Saulo 'ibwauyedima , ga nuwanuwana be Yaubada 'ina ona 'ida nono ,
44013008	ta esi to'oba 'i'etobodedi , manuna geya nuwana be toloina nina Yesu 'ena 'ida emisa . To'oba nina 'ana esana 'ana gibui Elaimasi , nate tobalau .
44013009	Ta Saulo , tauna 'ana esana 'eluwena sibwauyena Paulo , Yaluyaluwa Tabuna 'iloemaena ga to'oba nina 'iduneduneye ,
44013010	ta 'igwae , “ 'Oyo Seitani 'ina boda ta kabo 'aleyo , 'enega guinuwa palupaluna 'uetalauwalena , ta 'Inapwana 'ina 'eda palupaluna tuta maibo'ana 'utootoo be 'aene 'ugiebokoboko .
44013011	'Enega gete tuga 'Inapwana 'ina waiwaiyega matayo 'ida uma tuta kukupana namo manuna , be geya'abo sinala 'ana maedana 'u'ita'ita . ” Tuta gote 'ena umauma 'atuwa 'enega to'oba nina matana 'iguguyoi , ga 'i'ebe'ebesa yaita 'ida leme be 'ida anugane .
44013012	Ta toloina nina Sagiu Paulo 'ina guinuwa gete 'i'itena , ga 'Inapwana tetelina manuna nuwana 'iowana , 'enega 'iemisena .
44013013	Ta Paulo ma 'ana bodao Peposeyega sigelu ga situpa limana , ga Peliga 'ena silugu , sena Pamipilia solanaya . Ta Yoni 'ipilisinedi ga 'iila Yelusalema .
44013014	Ta boda nidi Peliga sipilisinena ga Anitioki 'enaya siapwesa , nate sena Pisidia solanaya . 'Enega 'asiyata Sabate 'ena silugu me Yudia 'idi anuwa tapwalolo 'ena , ga simiyatowa .
44013015	Ta toanuganao Mosese 'ina loina 'ana sawa , be palopitao 'idi ona 'ana sawa sisawedi , ga toanuganao nidi 'ebweu tai sietunena Paulo be Banaba 'ediya be 'aene 'iemataluwedi , 'igwae , “ 'Eguma loguguya nai e'ita 'emiya 'imiyami wada simana tomota 'ediya . ”
44013016	'Enega Paulo 'itoolo ga nimana 'igilagasina , ta 'igwae , “ Tasigwao me Isileli , be 'omi mali esenega Yaubada 'ana to'amayabao , 'igu ona gete wada nono .
44013017	Yaubada lowaenei me Isileli tubudao 'iesinuwedi , ga 'idi boda 'igiesinabwena 'idi esugalagala Itipita solanaya , ga 'ina waiwai sinabwana 'enega 'ianuganedi ga Itipita sipilisinena .
44013018	Ta yakwala poti 'ediya 'idi nenetao 'ie'alama'i'itanedi sena mwatui daita mitawaya .
44013019	“ Ga muliyega kini sebeni ma idi bodao 'imutudi sena Kenani solanaya , ga sena nina me Isileli 'i'ebwa'edi 'idi bale'u , ga simiyami nadigega yakwala powa analedi ta pipiti 'ediya .
44013020	Ga muliyega 'idi toloinao 'i'ebwa'edi ga siloinedi 'ana laba palopita nina Samuwela 'iapwesa .
44013021	“ 'Enega sisidasida be Yaubada 'idi kini 'ida 'ebwa'edi , 'enega Saulo 'i'ebwa'edi , tauna Kisi natuna , ta 'ina susu Beniamina 'enega , ga yakwala poti 'ediya 'iloiloinedi .
44013022	Muliyega Yaubada Saulo 'ie'idi'idiyena ga 'idi kini auwauna Debida 'isa'una . Tauna Debida manuna Yaubada 'igwae , ‘ Desi natuna Debida yalobena , ta yayalena , manuna 'igu nuwanuwao 'ida guinuwedi . ’
44013023	Ta Debida nina 'ina susu 'ediyega , Yaubada me Isileli 'ada To'etoseyana Yesu 'igieapwesena , nadigega lowaenei 'igimi simanena .
44013024	“ Ta lowa tuta nina Yesu nigeya 'iapweapwesama , Yoni 'ilooguguya me Isileli 'ediya , be 'idi loegesiyao 'ediyega sida nuwa'ebuni be 'ida giebapitaisoedi ,
44013025	ta Yoni 'ina guinuwa 'ana 'ebe losalowa 'ena 'igwae , ‘ 'Omi wanuwena 'aene 'abo'agu yaita ? 'Abo'agu nigeya To'etoseyana nina . Ta tauna muliguyega 'imeemai , Toloetana sana , 'enega 'abo'agu nigeya 'ilobwelobwenegu be 'ana 'aelawa yali'amidi . ’
44013026	“ Tasigwao , 'omi Ebelaamo 'ina susuyao , be wate 'omi mali senega Yaubada 'ana to'amayabao , wanono 'aene 'etoseyana tetelina gete 'edaya ni'atu 'imai .
44013027	Ta Yelusalema 'ana tomiyanao , be 'idi 'inapwanao , To'etoseyana nina nigeya sida mwalatonina , ta wate palopitao 'idi simanao Sabate 'ebweuna 'ebweuna sisawasawa totapwalolo 'ediya , ta esiya nigeya simwalamwalatonidi , ga 'enega To'etoseyana nina sisipupuyena , 'enega palopitao 'idi gimisimanao lowaenei 'adi 'ai'aila gete tuga sigieapwesena .
44013028	Ta nigeya 'ebweu wate 'ina loegesi silobaloba be 'enega sida loemwawasi , ta tuwa tuga Pailato sisidena be 'ida loemwawasi .
44013029	“ 'Enega ona nidi Buki Tabu 'ena sigimi simanena To'etoseyana manuna , maibo'ana gote me Yudia ni'atu siguinuwedi , ga 'ina mwawasa mulinaya 'ana kelose 'enega si'ewa mwa'utena ga sisa'una 'ali'ali 'enaya .
44013030	Ta Yaubada mwawasega 'igietoolona ,
44013031	ga 'asiyata tupwana yauna 'ediya 'iapweapwesa 'ana to'oayabuyao 'ediya , taudi lowa ma'enao Galiliyega ga Yelusalema 'enaya simai . Taudi gete tuga To'etoseyana nina manuna sisimasimana tomota 'ediya .
44013032	Ta 'abo'ama wate tetela bobo'ana gete 'a'ebwa'emi , lowa Yaubada 'iona upaupaena tubudao 'ediya ,
44013033	ga ni'atu 'igieapwesena 'epata auwauna 'abo'ada 'edaya , tuta nina Yesu mwawasega 'igietoolona . Gete manuna Same 'eluwena 'ena Yaubada 'ina ona sigimi simanena , 'igwae , ‘ 'Oyo natugu , batuwa 'ena ya'awa natunemu . ’
44013034	“ Ta wate 'igietoolo limena be geya'abo 'imwawamwawasa limana , nai 'imwaumwaulu , ta gete manuna 'igimi simanena , 'igwae , ‘ Yage nidi bobo'adi yaona obobomediya Debida 'enaya , ma'etamo yada 'ebwa'eyo . ’
44013035	“ Ta wate 'ebweu Same 'ena 'igimi simanena , 'igwae , ‘ Geya'abo 'utagwatagwala be tauna 'amu esiesinuwana 'imwaumwaulu . ’
44013036	“ Ona getedi nigeya Debida tauna manuna . Debida nina 'ina tutaya Yaubada 'ina nuwanuwa 'iguinuwedi , ga 'ikwaiya , ga sisa'u 'ali'aliyena , ga tubunao ma'ediya simwaumwaulu ,
44013037	ta sa'i tai nina mwawasega Yaubada 'igietoolona nigeya 'imwaumwaulu .
44013038	'Enega , tasigwao , wada mwalatoni 'ai'aili 'aene gete tai nina 'enega 'imi loegesiyao 'adi nuwatau wada loba ,
44013039	be 'abo yaita tauna 'ena 'iemisa , 'ina loegesi 'ediyega 'ida li'ami , ta Mosese 'ina loina nigeya sawesawenaya 'ili'amimi .
44013040	“ 'Enega wada 'ita'i'isimi be ona nina palopitao lowa manuna sionaona upaupa , geya'abo 'omi 'iloo'awasimi . Ona nina 'igwae ,
44013041	‘ 'Omi totuyeyao , 'igu guinuwa gete wa'ita be manuna nuwami 'iowana , be muliyega waesilae , manuna 'imi tutaya 'igu guinuwa nina sida simana 'emiya , ta esi nigeya waemiemise . ’ ”
44013042	'Enega Paulo be Banaba siapwesa , ta boda nidi sisidedi be mali Sabate 'ena e'ita gete 'ediya sida simana limana .
44013043	Ga boda anuwa tapwaloloega sideli apwesa , ta 'aidi me Yudia , be 'aidi Yaubada 'ana toemisao mali sena be mali sena 'ediyega , Paulo be Banaba simuliyedi , 'enega Paulo be Banaba 'ediya siloguguya be 'aene Yaubada 'ina oboboma sida giyai'i'isi .
44013044	'Enega mali Sabate 'ena , 'asa nina 'ana tomiyanao yaudi sideli egogonama Yaubada 'ina ona sabi nonona .
44013045	Ta sa'i me Yudia , boda sinabwana si'itena , 'enega sie'ipi'ipi , ga Paulo 'ina loguguya 'ena sionaila , ta si'awa to'umaliyena .
44013046	'Enega Paulo be Banaba ma idi 'atepatu siona apwesa me Yudia nidi 'ediya , sigwae , “ 'Ilobwenena be Yaubada 'ina ona 'agimisimana 'emiya , ta gete tuga waguitoyasena , nai 'omi taumi waloinemi 'aene nigeya sawesawemiya be yawasimi ataya wada loba , 'enega 'aguitoyasemi , be mali bodao 'ediya 'ada loguguya , taudi nigeya me Yudia 'ediya .
44013047	“ Manuna 'Inapwana ni'atu 'iemataluwema , 'igwae , ‘ 'Imi guinuwa ni'atu ya'ebwa'emi be 'aene 'omi taudi nigeya me Yudia 'idi mayale , be sena maibo'adi 'ediya 'adi 'etoseyana watauye . ’ ”
44013048	'Enega taudi nigeya me Yudia Paulo be Banaba 'idi ona gete sinonona , ga sigwausowala sinabwana , ga Yaubada tetelina si'awa bobo'anena , ga taudi yaisigedi Yaubada 'iesinuwedi be yawasi miyamiya atayana sida loba , taudi ona nina siemisena .
44013049	Ta Yaubada tetelina 'i'elelewana sena nina maibo'ana solanaya .
44013050	Ta sa'i me Yudia Paulo be Banaba sietalauwaledi , ga silomugiyedi iine 'alawatao taudi totapwalolo 'ediya , be wate 'asa 'ana 'inapwanao 'ediya , 'enega taudi wate sietalauwala Paulo be Banaba 'ediya , ga sipa'idi , ta sena nina sipilisinena .
44013051	Ta muliyega be sena nina sipilisine , 'aedi nedilina siloutuutu yaulena 'idi senaya , nate 'ebe'ita toni'asao 'ediya , ga 'enega sitauya Ikoniami 'enaya .
44013052	Ta esi Yaubada 'ana toemisao sigwausowala sinabwana , ta Yaluyaluwa Tabuna 'ina waiwai 'iloemaedi .
44014001	Paulo be Banaba siapwesa Ikoniami 'ena , ga 'idi guinuwa Anitioki 'ena wate nadigega Ikoniami 'ena siguinuwa'esa , nate me Yudia 'idi anuwa tapwalolo 'ena siluguya ga sie'ita , ta ma idi e'ita waiwai , 'enega boda yaudi siemisedi , boda nidi 'aidi me Yudia ta 'aidi mali senao 'ediyega .
44014002	Ta sa'i 'aidi me Yudia e'ita nina nigeya siemisena , ta sisinalina ga si'awa to'umaliyena , ga sitauya taudi nigeya me Yudia 'ediya ga silomugi Paulo be Banaba manudi , 'enega taudi wate Paulo be Banaba sietalauwaledi .
44014003	Ta tuwa tuga , tuta dudulana Paulo be Banaba simiyana sena nina 'ena , ta ma idi 'atepatu siloguloguguya 'Inapwana manuna . Ga 'Inapwana nina 'ina waiwaiyega guinuwa 'ebe nuwaowana be edeedede siguinuwedi , ga 'ediyega 'Inapwana nina 'ina oboboma tetelina 'ana 'ai'aila tauna 'ie'itaena tomota 'ediya .
44014004	Ta sa'i me Ikoniami nidi siweyala , ga 'aidi me Yudia si'awa 'ai'ailedi , ta 'aidi Yesu 'ana tosimanao si'awa 'ai'ailedi .
44014005	'Enega taudi nigeya me Yudia , be me Yudia wate , be 'idi 'inapwanao ma'ediyao siloina leleleya be Paulo ta Banaba sida gie'elouyaedi , nai gulewega sida loemwawasidi .
44014006	Ta esiya alena sinonona ga sidena , ga sitauya Lakeonia 'asanao 'ediya , nate Lisitila be Dabi 'ediya ,
44014007	ga nada tetela bobo'ana sisimana apwesena , ta 'asanao selabediya 'ediya wate .
44014008	Lisitila 'ena 'ebweu tai silobena 'ina tuta tubuwa 'enega ga 'ietai , ta 'imiyamiya namo tuga , ta nigeya 'ida toolo nai 'ida adadana , manuna ma'ae lopelopegoina 'itubuwa .
44014009	Ga tolopegoi nina 'imiyatowa , ta Paulo 'ina loguguya 'ienoenonoena . 'Enega Paulo tolopegoi nina 'iduneyena , ga 'imwalatonina 'aene ma ina emisa Yesu 'ena , be sawesawenaya 'ida giebobo'ane ,
44014010	'enega Paulo 'enana sinabwana 'enega 'ibwaunao 'ena , 'igwae , “ 'Utoolo . ” Ta tolopegoi nina 'itoolo manini ga 'iadadana .
44014011	Ta tomota maibo'adi Paulo 'ina guinuwa gete si'itena , ga 'ena Lakeoniyega sibwaubwau , “ Yaubadao ni'atu simwa'utama , 'adi 'ita 'atuwa tomota . ”
44014012	Ga pwaluyao Banaba sibwauyena Yupita , ta Paulo sibwauyena Mekiuli , manuna tauna 'idi toona . Esanao getedi 'idi yaubadao 'adi esanao , nate Yupita ta Mekiuli .
44014013	Ta 'idi yaubada Yupita 'ina totaliya 'asa nina 'ena 'imiyami , ta 'ina Anuwa Taliya 'asa 'etaulunaya . 'Enega totaliya nina 'aina bulumakau be kaiwe senina sulasulana 'ime'edi 'asa 'ana 'awa 'ena , ta nuwanuwana 'aene pwalu ma'enao sida taliya Paulo be Banaba 'ediya .
44014014	Ta siteluwa nidi ni'atu totaliya 'ina nuwanuwa simwalatonina , ga geyanuwa 'ai'ailidi , 'enega 'adi 'oamao sigisabudi ta sipili apwesa boda 'ediya , sigwaegwae ,
44014015	“ Gosemao , geya'abo 'abo'ama 'emaya watalitaliya . 'Abo'ama tomota tuga nadigega 'omi , ga tetela bobo'ana gete 'ame'ena 'emiya , be 'aene 'imi 'ebe emisa besobeso wada guitoyasedi be wada sanaila Yaubada mayawasina 'ena , tauna galewa be bale'u be bwagabwaga be wate yage maibo'adi soladiya 'adi tomweluluwa .
44014016	Yaubada nina lowa sena yauyaudi tomotenidiyao 'itagwaledi , be taudimo 'idi nuwanuwao , be 'idi bubunao sida muliyedi ,
44014017	ta sa'i 'ebe'itao 'ediya simiyami be 'aene 'ediyega Yaubada nina sida mwalamwalatoni , ta 'ebe'ita nidi 'ina obobomao 'ediya be 'omi 'emiya , nate 'usana galewega be wate 'oelaa bobo'ana , be 'ediyega sesoi bobo'adi walobaloba be 'enega wa'e'ai be manuna wagwaugwausowala . ”
44014018	Ta Paulo be Banaba tomota nidi si'etoboda yogenedi , ta 'ebe losalowa 'ena siewaiwai , ga nigeya 'ediya sitalitaliya .
44014019	Ta sa'i me Yudia Anitioki be Ikoniami 'ediyega simai , ga silugu boda nidi Paulo ta Banaba 'adi toenonoyao soladiya , ga silo'ae etuetunedi ga Paulo gulewega siloibweibwena , ta 'asa solanega silisi apwesena , ta 'idi nuwanuwa ni'atu 'imwawasa .
44014020	Ga muliyega Yesu 'ana tomuliyao simai ga Paulo sitoolo sakowasiyena , ta Paulo nina 'itoolo , ga 'ilugu limana 'asaya . Ta 'enega tomwa 'iulisina ga Banaba ma'iyana sitauya Dabi .
44014021	Dabi 'ena tetela bobo'ana siloguguyaena , ga tomota yaudi siemisena , ga simuliyena , 'enega Paulo be Banaba siila limana Lisitila be Ikoniami be Anitioki 'ediya .
44014022	Ta 'idi sakowasi nina 'ena Yesu 'ana toemisao sigiepa'alidi 'asa 'ebweuna 'ebweuna 'ediya , ta siloguguyedi be geya'abo 'idi emisa 'ida neeneta , ta sigwae , “ Ona'ai'aila , ma'etamo 'ida 'elouyao yaudi 'ediyega talulugu Yaubada 'ina 'ebeloina 'ena . ”
44014023	Ta wate 'asa 'ebweuna 'ebweuna 'ediya Paulo be Banaba toekalesiyao 'idi toanuganao siaseyedi , ta 'adi gilagata gete nadigega , 'ebotanega 'Inapwana nina siemisenaya 'ena sisidasida , be 'ida giewaiwaiyedi 'idi guinuwa nina manuna .
44014024	Ta Pisidia solanega simai ga Pamipili 'ena siapwesa ,
44014025	ga 'asa Peliga 'ena siloguguya , 'enega sidolo Atalaya ,
44014026	ga wagega sigelu , ga siila Anitioki , sena nina lowa 'enega 'idi guinuwa nina sie'alena , ta 'ena wate lowa Yaubada 'ina oboboma silobena , paisewa nina ni'atu silosalonina manuna .
44014027	'Enega tuta nina Anitioki 'ena siluguya , toekalesiyao sibwau egogonedima , ga yage yauyauna Yaubada 'iguinuwenaya manudi , 'idi sakowasi nina solanaya siemwasalidi , nate emisa 'ana 'awa 'igigegena taudi nigeya me Yudia manudi , be taudi wate sida lugu .
44014028	'Enega Paulo be Banaba Yesu 'ana toemisao sena nina Anitioki 'ena ma'ediyao simiyamiya tuta dudulana .
44015001	'Enega 'aidi tomota Yudia 'enega siebusima , ga sie'ie'ita toekalesiyao me Anitioki 'ediya , sigwaegwae , “ Mosese lowaenei 'iloinema bwalama 'ana daba manuna . 'Enega 'eguma 'omi daba nina nigeya wa'ewa'ewa , geya'abo 'etoseyana walobaloba . ”
44015002	Ta Paulo be Banaba nigeya si'awa'awa 'ai'ailedi , 'enega ma'ediyao siegewagewana sinabwana . Ga toekalesiyao Anitioki 'ena Paulo , be Banaba , be 'aina wate tomuliyao 'ediyega , siesinuwedi be 'aene sida tu'e Yelusalema , be nuwanuwa gete manuna sida onaona , nai sida loina , Yesu 'ana tosimanao site tuwelo be wate toanuganao ma'ediyao .
44015003	'Enega toekalesiyao silokaiyoniyedi ga sena Pinisia ta Samelia siataonedi , ga 'idi sakowasi nina 'ena 'asa apwesa tomoteninao 'idi sanaila Yaubada 'ena sisimanena , ta Yesu 'ana toemisao 'asa 'ebweuna 'ebweuna 'ediya , simana gete sinonona , ga 'enega sigwausowala sinabwana .
44015004	'Enega siapwesa Yelusalema , ga toekalesiyao be Yesu 'ana tosimanao be toanuganao si'au'ewedi 'idi anuwaya , ga Paulo be Banaba siemwasala 'ediya to'ase be to'ase 'idi paisewa Yaubada 'ina waiwaiyega siguinuwedi .
44015005	Ta 'aina Yesu 'ana toemisao Palisi bodadi 'ediyega sitoolo , ga sigwae , “ 'Eguma 'asa apwesa 'adi tomiyanao siemiemisa , 'ilobwenedi be daba si'ewa be wate tada loinedi be Mosese 'ina loinao sida muliyedi bemi , be muliyega siekalesiya 'ai'aila . ”
44015006	'Enega Yesu 'ana tosimanao site tuwelo nidi be toanuganao deliegogona siguinuwena , ga nuwanuwa gete manuna sionaona .
44015007	Ga tupwana siegewagewana 'amana , 'enega Pita 'itoolo ga 'igwae , “ Tasigwao , wamwalamwalatoni 'aene tuta lowa Yaubada 'edega 'abo'agu 'iesinuwegu , ga 'awaguyega taudi nigeya me Yudia tetela bobo'ana sinonona , ga siemisena .
44015008	Ta Yaubada to'ase 'atedaya simiyami 'imwalamwalatoni , ga taudi nigeya me Yudia 'ediya 'itagwala , ga Yaluyaluwa Tabuna 'i'ebwa'edi , nadigega 'abo'ada 'i'ebwaya'eseda ,
44015009	ta nigeya 'ebweu wate weyala 'igieapwesena , be 'aene taudi dumadumadi be 'abo'ada dumadumada , ta taudi siemisena nadigega 'abo'ada taemisena , ga 'enega maibo'ada 'ateda 'igie'esasedi .
44015010	“ 'Enega geya'abo Yesu 'ana toemisa auwaudi sena apwesa 'ediyega 'adi 'aa'aala mwauna wa'ebwa'ebwa'edi , 'abona nai Yaubada wagiegamwasowale , manuna 'aa'aala nina tubudao nigeya sawesawediya be si'aali , ta 'abo'ada wate nigeya sawesawedaya .
44015011	Ta sa'i 'ida emisa 'aene 'Inapwana Yesu 'ina obobomega 'i'etoseyeda , ta taudi wate Yesu 'iobobomedi , ga 'enega wate 'i'etoseyedi . ”
44015012	Ga maibo'adi simiya 'alaenono , ga muliyega , Banaba be Paulo siemwaemwasala edeededeyao be 'ebe nuwaowanao Yaubada 'iguinuwedi sena apwesa 'ediya 'idi guinuwega manudi .
44015013	Ta muliyega Yemesa 'itoolo ga 'igwae , “ Tasigwao , 'igu ona gete wada nono .
44015014	Saimoni 'edaya 'isimanaya 'aene Yaubada ni'atu 'ie'ale , ga taudi nigeya me Yudia 'ediyega 'aina 'ina tomotaiyao 'iesinuwedi .
44015015	Yage gete manuna lowa palopitao Yaubada 'ina ona sigimi simanena , 'igwae ,
44015016	‘ Muliyega yada ilama be Debida 'ina anuwa ni'atu 'ieligeina , yada 'abilima . Gete tuga 'imiyami besobeso ta esi yada giebobo'ana lima .
44015017	Be 'enega tomota tupwatupwadi simiyami 'Inapwana sida 'ebesa , be 'agu esiesinuwao , taudi nigeya me Yudia 'ediyega , taudi wate sida 'ebesegu .
44015018	Gete 'Inapwana 'ina ona , tauna lowaenei nuwanuwa gete 'igieapwesena . ’ ”
44015019	Ta Yemesa wate 'igwae , “ 'Igu loina gete , taudi nigeya me Yudia Yaubada 'ena sisanasana ila , 'aene geya'abo 'adi mwau tasa'usa'u ,
44015020	ta esi 'idi leta tada 'etoladi be 'etoboda ata dimo tasa'udi nate , masula nina mali 'ebe bwagobwago 'ediya si'ebwa'ebwaya be , loelata be , yobai didimagadi esiyodi be , lala be .
44015021	Manuna lowaenei ga batuwa Mosese 'ina loina 'ana tologuguya 'asa 'ebweuna 'ebweuna 'ediya simiyami , ta wate me Yudia 'idi anuwa tapwalolo 'ediya 'etoboda getedi sisawasawadi ta tomota sinonodi Sabate 'ebweuna 'ebweuna 'ediya . ”
44015022	'Enega Yesu 'ana tosimanao site tuwelo be toanuganao be toekalesiyao maibo'adi sinuwanuwa leleleya ga 'aidi 'ediyega siesinuwedi be sietunedi be 'aene Paulo be Banaba ma'ediyao sitatauya Anitioki . Ta 'eluwa toekalesiyao 'adi toanuganao 'ediyega siesinuwedi , natedi Yudasa , tauna sieesena Basaba , be wate Sailasa ,
44015023	ga toemisao nidi taudi nigeya me Yudia 'idi leta si'ewena , ta 'ana 'etoladi 'igwae , “ Kagutoki tasimao 'omi toekalesiyao sena apwesaya Anitioki be Silia be Silisia 'ediya wamiyami . 'Abo'ama Yesu 'ana tosimanao be toanuganao 'imi leta 'a'etoladinawa .
44015024	Lowa alemi 'anononaya 'aene 'aidi tomota 'emega siwai , ga mali tetela 'enega sigie kwanimi , nate taudimo 'idi nuwenuwega , ta nigeya 'ima emataluwa 'ediya 'enega .
44015025	'Enega 'abo'ama ni'atu gete 'adeli egogonama , ga 'ima nuwanuwa 'ebweuna 'enega 'aina 'ima tomotaiyao 'aesinuwedi , be gosedao Banaba be Paulo ma'ediyao 'aetunediwa 'emiya .
44015026	Ta Banaba be Paulo nidi taudimo sitagwaledi ga tuta yauyauna 'ediya sitautauya 'ebe esilae soladiya , 'ida 'Inapwana Yesu Keliso 'ina guinuwa manuna .
44015027	Ta 'ima tomotai nidi ni'atu 'aesinuwedi , 'adi esanao Yudasa be Sailasa , be 'ami loina sida 'ebwa'emi 'imi leta 'enega , be wate taudi 'idi ona 'enega .
44015028	'Ami loina nina 'abo'ama , be wate Yaluyaluwa Tabuna ma'emai , 'anuwena 'aene gete loina bobo'ana be 'etoboda nidi ata getedi sinabwadimo wada 'amayabedi , be geya'abo 'ebweu to'ase wate manuna wanuwanuwa .
44015029	'Etoboda nidi nate , to'ase tomota sitalitaliyae mali 'ebe bwagobwagoyao 'ediya , geya'abo wae'ani , wate yobai malaladi ta yobai didimagadi esiyodi geya'abo wae'enidi , ta wate geya'abo waloeloelata . 'Eguma 'etoboda getedi 'ediyega wa'ita'i'isimi , 'imi miya bobo'ana . Kaiyoni . ”
44015030	'Enega site ata nidi sitoolo , ga simwa'uta Anitioki , ta toekalesiyao nada sibwau egogonedima , ga 'idi leta nina si'ebwa'edi .
44015031	'Enega leta nina sisawena , ta 'ina simana manuna sigwausowala sinabwana .
44015032	Ta Yudasa be Sailasa taudi sana wate palopitao , ga 'idi loguguya yauna 'ediyega toekalesiyao sigiewaiwaiyedi .
44015033	'Enega siteluwa nidi nada ma'ediyao simiya'amana , ta tuta ni'atu be sitatauya , ga toekalesiyao nidi silokagutokiyedi , ta silokaiyoniyedi , ga siila taudi 'adi toetuneyao 'ediya .
44015035	Ta esi Paulo be Banaba Anitioki 'ena simiyaila , ga 'Inapwana 'ina ona sie'ie'ita ta siloguloguguya , ta yaudi wate ma'ediyao siguinuwa .
44015036	Ta 'asiyata 'aina sigumwala ga Paulo Banaba 'ieonena , 'igwae , “ Gosiyagu , taila be 'asa nidi lowa 'Inapwana tetelina 'aloguguyaena 'ediya taayausidi wate , be tasidao nidi ta'itadi , mwa'adega 'idi miyamiya . ”
44015037	'Enega Banaba 'igwae , “ O bobo'ana , ta Yoni tauna taeesena Maki ta'au'ewa be ma'edai tatautauya . ”
44015038	Ta Paulo 'igwae , “ Nai geya'abo tauna 'i'oaya'oayabuda , manuna lowa Pamipili 'ena 'ipilisineda , ga 'iila 'asaya , ta geya nuwana be 'i'oayabuda 'ida sakowasi 'enaya . ”
44015039	'Enega Paulo be Banaba siegewagewana sinabwana Maki manuna , ga Banaba Maki 'i'au'ewena ga sigelu wagaya ga sidolo salu Saipilosi 'enaya .
44015040	Ta Paulo Sailasa 'iesinuwena be 'ida 'oayabuna 'ina sakowasi nina 'ena . 'Enega toekalesiyao Yaubada 'ena sisidasida be 'ina obobomega siteluwa nidi 'ida giewaiwaiyedi ; ta sitauya ,
44015041	ga sisakowasi Silia be Silisia 'asanao 'ediya , ga Paulo toekalesiyao 'ilemedi , ta 'igiewaiwaiyedi .
44016001	Ga 'idi sakowasi 'enaya sitauya Debi be Lisitila 'ediya , ga Lisitila 'ena Yesu 'ana tomuliya 'ebweu silobena , 'ana esana Timoti , tauna sinana waine Yudia ta Yesu 'ana toemisa , ta tamana sa'i goma Gilisi .
44016002	Ta toekalesiyao 'asa Lisitila be Ikoniami 'ediya , Timoti nina si'awa bobo'anena ,
44016003	ga Paulo nuwanuwana be Timoti ma'ediya sisakowasi , 'enega 'ibwauyena ga bwalana 'ilodabena Mosese 'ina loina nadigega , be 'aene me Yudia Timoti nina sida 'amayabe , manuna me Yudia sena nina Lisitila 'ena simwalatonina 'aene Timoti tamana goma Gilisi .
44016004	'Enega sisakosakowasi 'asa 'ebweuna 'ebweuna 'ediya , ga loina nina Yesu 'ana tosimanao be toanuganao to'ase Yelusalema 'ena siloinenaya sisimanena 'asa maibo'adi 'ediya , be 'aene loina nina sida mulimuliye .
44016005	'Enega toekalesiyao 'idi emisa 'iewaiwai , ga 'asiyata 'ebweuna 'ebweuna 'ediya 'adi boda 'isinasinabwa .
44016006	'Enega Paulo magosenao sena Piligia be Galetia soladiyega sitautauya , ta Yaluyaluwa Tabuna ni'atu 'i'etobodedi be 'aene geya'abo Yaubada tetelina sena Esia 'enaya siloguloguguyae .
44016007	Ga simai Misia ga sitoona be 'aene Bitinia 'ena silulugu , ta Yesu Yaluyaluwana nigeya 'itagwatagwaledi .
44016008	'Enega Misia sipilisinena ga sidolo Tiloasi .
44016009	'Enega boiboiya si'eno'eno ga Paulo 'imadawala , ta 'ina madawala nina 'aene tai 'ebweu goma Masidonia 'i'itena , 'itoolo ta 'isidasida Paulo 'ena , 'igwaegwae , “ 'Uabalama Masidonia 'enaya be 'ulemema . ”
44016010	Paulo 'ina madawala nina 'enega 'amwalatonina 'aene Yaubada ni'atu 'ibwauyema be tetela bobo'ana 'ada loguguyae me Masidonia 'ediya , 'enega 'eda 'a'ebesa sabi abala Masidonia .
44016011	'Enega waga 'alobena ga Tiloasi 'enega 'atupa , ga palupaluna Samotilesi , ga nada 'a'eno . Tomwa 'iulisina ga 'a'adau limana ga Niapoli 'ena 'asuya ,
44016012	ga Niapoli 'enega 'atauya Pilipai , tauna 'asa sinabwana sena Masidonia solanaya , ta 'asa nina solanaya me Loma toesugalagala yaudi simiyami , ga gote 'ena 'amiya ila 'aina 'asiyata .
44016013	Ga Sabateya 'asega 'aapwesa 'ebweu bwasi tuputupinaya , sena nina 'anuwena 'ebe lotapwalolo , ga 'enaya 'amiyatowa , ta iine ni'atu siegogonama wate ma'emao 'a'awa'awagwae .
44016014	Ta 'ebweu waine 'ediyega 'ana esana Lidia , 'asa Tayataila wainena , ta Yaubada 'ana toemisa , ta 'ina paisewa nate 'ebweu 'oama esaesa 'ana toegimwane . Ta 'etamo iine nidi 'ima ona sinononoi , ga Yaubada emisa Lidia 'atenaya 'ienuwa sa'uyena , ga Paulo 'ina loguguya 'iemisena ,
44016015	ga tauna ma ina susuyao 'agie bapitaisoedi . Ga muliyega 'isidema , 'igwae , “ 'Inapwanao , wamwalatonigu 'aene ni'atu Yesu yaemisa 'ai'ailena , 'enega kapekapeyana wamamai be wae'owaga 'igu anuwaya ? ” Ta 'igewagewanema , ga 'enega 'atauya .
44016016	Mali 'asiyata 'ena 'atautauya sena nina 'ebe lotapwalolo nina 'ena , ga 'aina 'inapwanao 'idi 'ali'ei gomagweine 'alobena , tauna yaluyaluwana nabwanabwasuwana 'enega sawesawenaya 'igimi simanedi to'ase ma'etamo 'ida apwesa , ta 'ina guinuwa gete 'enega gomagweine nina 'ina 'inapwanao mani sinabwana si'ewa'ewa tomota 'ediyega .
44016017	'Enega waine nina 'imulimuliyema , ta 'ibwaubwau , “ Gete tomota nidi Yaubada Toloetana sana 'ina toguinuwao , ta 'etoseyana 'ana 'eda 'ana tosimanao . ”
44016018	Gomagweine nina gete nadigega 'ibwaubwau 'asiyata yaudi 'ediya , 'enega Paulo 'ie'oata'oata , ga 'isanasakowasi , ta yaluyaluwa nina 'ieonena , 'igwae , “ Yesu Keliso 'ana esanega yaloineyo be gomagweine nate 'enega 'uapwesa . ” Ga gote tuta nina 'enaya 'iapwesa .
44016019	Ta gomagweine 'ina 'inapwanao sigamwasowalema , manuna 'idi mani sinabwana 'ana 'ebe loba tauna gomagweine nina , ta ni'atu Paulo 'igiebobo'anena . 'Enega Paulo be Sailasa sigiyaidi ga silisi dadanedi , ga sitauyedi 'ebe egimwane 'ena , ta si'au'ewedi toloinao 'ediya sabi etalaedi ,
44016020	ga sieonedi , sigwae , “ Gete tai nidi taudi me Yudia , ta simai 'ida 'asaya ga 'ada 'oata'oata sisa'usa'u ,
44016021	manuna mali bubuna sie'ie'ita , nate 'abo'ada me Loma 'ida 'etoboda , be geya'abo bubuna nina taguiguinuwe . ”
44016022	Ta pwaluyao wate gete nadigega sie'ewedi , 'enega toloinao siloinedi , ga Paulo be Banaba 'adi 'oamao 'ediyega sialolodi , ga kaiwe 'ediyega sisapi dadanedi .
44016023	Siunu geyogeyonidi ga 'igumwala , ta deliya sisa'u luguyedi , ta deli 'ana to'ita'i'ita siloinena be 'ida lomata'i'ita 'ai'ailidi .
44016024	'Enega to'ita'i'ita nina 'ana loina 'inonona , ga 'isa'u luguyedi deli sola'ai'ailinaya , ta wate 'aedi 'italayaidi kaiwe sinabwadi 'ediyega .
44016025	Ta niuniuwanaya Paulo be Sailasa sisidasida ta siwaliwali Yaubada 'ena , ta 'enega tolugu deliyao maibo'adi sienoenonoedi ,
44016026	ta mwani'ini'i sinabwana 'iniuniu ga silosuyaedi , ta anuwa deli 'ana 'autui 'iloniu , ga deli nina 'ana 'awao si'egegedi , ta 'enega tolugu nidi 'aedi 'adi talayainao sieli'amidi taudimo .
44016027	Ta deli 'ana to'ita'i'ita 'eno'enoega 'ilosuyaena , ga 'awa 'ege'egegedi ni'atu 'i'itedi , ga 'ina nuwena toluguyao nidi ni'atu sidena , 'enega 'ina sisisaiya 'i'ewena ta 'aene tauna 'ida loemwawasi .
44016028	Ta Paulo 'i'itenama , ga 'ibwau , 'igwae , “ Gosiyagu , geya'abo tauyo 'uloeloemwawasiyo . Maibo'ama gete 'amiyami . ”
44016029	'Enega to'ita'i'ita nina 'ina toguinuwao 'ediya 'ibwau be mayale sime'e , ga mayale 'i'ewena , ta 'ipili ga 'ilugu ma ina dedela , manuna 'imatauta , ta 'ibe'usana mwa'uta Paulo be Sailasa matadiya .
44016030	Ta muliyega 'itoolo ga 'i'au'ewa apwesedi , ta 'igwae , “ 'Inapwanao , waeonagu to'ase yada guinuwa be 'enega Yaubada 'ida 'etoseyegu ? ”
44016031	Ta Paulo be Sailasa sigwae , “ 'Eguma 'Inapwana Yesu 'ena 'uemisa , 'iabe 'oyo be 'imu susuyao wate 'etoseyana waloba . ”
44016032	'Enega 'Inapwana tetelina siemwasalina tauna ma ina bu'unao 'ediya .
44016033	Boiboi gote 'ena 'i'au'ewa apwesedi ga 'adi 'abiyama be lala sapiyega silobenaya 'i'utudi , ga tauna ma ina susuyao sibapitaiso .
44016034	'Enega 'i'au'ewedi tauna 'ina anuwaya , ta 'enega 'adi masula 'igibubuna , ga si'e'ai . Ga deli 'ana to'ita'i'ita nina ma ina susuyao sigwausowala sinabwana , 'ina emisa auwauna Yaubada 'ena 'ilobenaya manuna .
44016035	Tomwa 'iulisina ga toloinao 'idi pilisimaniyao sietunedi deli 'ana to'ita'i'ita 'ena be sida emataluwena 'aene , “ Tai 'eluwa nidi deliya 'asa'u luguyediya 'uli'amidi be siapwesa . ”
44016036	'Enega to'ita'i'ita nina deli solanaya 'ilugu ga ale nina 'isimanena Paulo 'ena , 'igwae , “ Toloinao ale sietunenama 'aene yada li'amimi , 'enega waapwesama be ma imi gwausowala watatauya . ”
44016037	Ta Paulo 'iguitoyasa , 'igwae , “ Geya'abo 'atautauya . Manuna nigeya 'ebweu 'ima loegesi etala 'enega silobaloba , ta bodao matadiya siunu dadanema , ga deliya sisa'u luguyema , ta 'abo'ama sa'i lowa 'aeLoma . To'ase manuna 'aene sida li'amima be sigieapwesema kwaiyega ? Ta 'ilobwenedi esi taudi tuga sida mai be si'au'ewa apwesema . ”
44016038	'Enega pilisimani nidi siila toloinao 'ediya , ga Paulo 'ina ona sisimanena 'ediya . 'Enega toloinao nidi siomayamaya sinabwana , manuna ni'atu simana gete 'enega simwalatonina 'aene Paulo be Sailasa sieLoma .
44016039	'Enega simai deliya , ga nuwa'ole'oleyega siona oboboma Paulo be Sailasa 'ediya , ga deliyega si'au'ewa apwesedi , ga sisidedi be sida tauya mali 'asaya .
44016040	'Enega Paulo be Sailasa deliyega sitauya Lidia 'ina anuwaya , ga toekalesiyao ma'ediyao siegosigosiyana , ta siloguguya 'ediya , ga muliyega sitauya .
44017001	'Enega Amipipoli be Apolonia 'ediyega sitauya ga Tesalonaika 'ena siapwesa , ta Tesalonaika 'ena me Yudia 'idi anuwa tapwalolo 'imiyami .
44017002	'Enega Paulo 'idi lotapwalolo 'ena 'ilugu , nadigega sena yauyaudi 'ediya 'iguiguinuwa'esa , ga nada tapwalolo 'etoi 'ediya Buki Tabu 'enega 'ie'ie'ita be ma'ediya siegewagewana ,
44017003	ta Paulo nina mwalatoi 'i'ebwa'edi , 'igwae , “ To'etoseyana nina 'ilobwenena be 'elouya 'iloba be 'ida mwawasa , be wate mwawasega 'ida toolo limana . ” Ta wate 'igwae , “ Yesu nina yasimasimanena 'emiya , tauna tuga To'etoseyana nina . ”
44017004	'Enega 'aidi si'awa 'ai'ailena ga Paulo be Sailasa 'idi boda 'ena silugu , ta Yaubada 'ana to'amayabao taudi nigeya me Yudia 'ediyega , be iine 'adi esanao sinabwadi 'ediyega , yaudi wate siemisa .
44017005	Ta me Yudia sa'i Paulo be Sailasa sie'ipi'ipiyedi ga si'awa to'umaliyedi , ga 'aina toadadana besobeso to'umalidi siloinedi ga pwalu sinabwana siegogonedima ta nuwanuwadi be silosaiyedi . 'Enega Yesoni 'ina anuwa simwelena , 'idi nuwanuwa 'aene Paulo be Sailasa anuwaya simiyami , be 'aene sida giyaidi ,
44017006	Ta si'ebesa yogenedi , ga Yesoni ta 'aina toekalesiyao ma'enao sigiyaidi , ta 'enega si'au'ewedi 'asa 'ana toloinao 'ediya sabi etalaedi , ta sibwaubwau , sigwae , “ Tai getedi sena maibo'adi 'adi togieto'umali ni'atu simai bada ,
44017007	ga Yesoni 'ina anuwaya sie'owaga , ta 'idi e'ita 'enega Sisa 'ina loina sile'oena , manuna sionaona 'aene kini auwauna 'iapwesamaya , 'ana esana Yesu . ”
44017008	'Asa 'ana toloinao ta pwaluyao e'ewa gete sinonona ga si'atesa'ala ,
44017009	'enega siloina Yesoni magosenao 'ediya be 'idi mani 'enega sida yotula , be wate sida miya siwalowa . 'Enega siyotulaya , ta sili'amidi ga sitauya .
44017010	Ta boiboiya toekalesiyao Paulo ta Sailasa sietunedi be sitatauya Belia , 'enega sitauya , ga tuta nina siapwesa Belia , silugu me Yudia 'idi anuwa tapwalolo 'ena , ga Yesu tetelina sie'ie'ita .
44017011	Lowa Tesalonaika 'ena me Yudia geya nuwadi tetela nina , ta sa'i me Yudia Belia 'ena 'idi tagwala bobo'ana , ga tetela nina nuwadi 'i'ewena , 'enega 'asiyata 'ebweuna 'ebweuna Buki Tabu sisawasawa be 'aene tetela gete 'ana 'ai'aila sida mwalamwalatoni .
44017012	'Enega me Yudia yaudi siemisena , ta wate taudi nigeya me Yudia , iine taudi 'adi esana sinabwadi , be wate 'aina 'oloto , tupwana yaudi siemisa .
44017013	Ta sa'i me Yudia Tesalonaika 'ana tomiyanao nidi sinonona 'aene Paulo Yaubada tetelina ni'atu 'iloguloguguya 'asa Belia 'ena , ga silomaninima ga pwaluyao sienuwa sa'uyedi be 'aene Paulo be Banaba sida losaiyadi .
44017014	'Enega toekalesiyao siloina manini , ga Paulo sietunena be 'imwa'uta 'asa le'awaya 'ena , ta Sailasa be Timoti bada ma'ediyao simiyami .
44017015	'Enega 'aina toekalesiyao 'ediyega Paulo si'oayabuna ga sitauya Ateni , ta 'enega Paulo loina 'i'ebwa'edi be 'aene Sailasa be Timoti sida lomaninima Ateni 'ena , 'enega to'oayabu nidi siila Belia .
44017016	Ta Paulo Ateni 'ena , Sailasa be Timoti manudi 'etamo 'iyamwayamwa , ga 'inuwamwau sinabwana , manuna 'i'itena me Ateni nigeya Yaubada 'ena siemiemisa , ta 'idi 'ebe emisa dumadumadi ta yau wawasae .
44017017	'Enega ma'ediya siegewagewana , nuwanuwa gete manuna , me Yudia ta 'aidi Yaubada 'ana toemisao wate ma'ediya sionaona , me Yudia 'idi anuwa tapwalolo 'ena , ta wate toni'asa , 'eguma 'ialobadi 'ebe gimwane 'ena , ma'ediya sionaona 'asiyata 'ebweuna 'ebweuna 'ediya .
44017018	Ta 'aidi tosinasinapuyao wate , taudi sieesedi Epikulo , be 'aidi Sitoike wate , Paulo ma'enao sieonaona , ga 'aidi taudimo 'ediya siemwaemwasala , sigwae , “ Na ! Kabaleya nina to'ase 'ioneone ? ” Ta 'aidi sigwae , “ Nai mali yaubadao manudi 'iloguloguguya . ” Manuna sinononaya Yesu 'ina toololimana mwawasega manuna 'iloguloguguya .
44017019	'Enega Paulo nina si'au'ewena Anuwa Deliegogona 'ana esana Aliopago 'ena , ga sieonena , “ 'Imu e'ita gete auwauna ,
44017020	ta 'emaya 'ana nono 'aene nuwaowana , 'enega 'ana mwalatoi 'uda li'ami be 'ada nuwasabwalena . ”
44017021	Ta me Ateni be 'owagao maibo'adi 'idi nuwanuwa mwalatoi auwaudi 'adi e'ita be 'adi enono namo tuga manudi .
44017022	'Enega Paulo Anuwa Deliegogona solanaya 'itoolo ga 'iloguguya 'ediya , 'igwae , “ Me Ateni 'omi , ni'atu yamwalatonimi 'aene waetaetapewa 'imi tapwaloloyao 'ediya ,
44017023	manuna 'igu adadanao 'ediya 'imi 'ebe bwagobwagoyao yaudi ya'itedi , ta 'ediyega 'ebweu 'ebe taliya ma 'ana 'etoladi ya'ita lobena , ga 'ana 'etoladi gete nadigega , 'igwae , ‘ Yaubada tauna nigeya tada mwalatonina 'ina 'ebe taliya gete . ’ Ta Yaubada nina 'ina 'ebe taliya nate 'ena wabwagobwago , ta nigeya wamwalamwalatoni , tauna manuna yasimasimana 'emiya .
44017024	Tauna bale'u maibo'ana ta yage yauyaudi 'enaya simiyami 'adi tomweluluwa , ta galewa be bale'u 'adi 'Inapwana . 'Enega nigeya anuwao tomota nimadiyega si'abi'abidi soladiya Yaubada nina 'ida miyami .
44017025	Ta tomota 'abo'ada nigeya sawesawedaya be 'ebweu to'ase nimadega tauna Yaubada nina ta'ebwa'e , 'abo tanuwanuwa 'aene nuwanuwana , ta tauna esi yawasida be yaluyaluwada be 'ida yageyao maibo'adi 'adi To'ebwaya ,
44017026	ga 'ebweuna tai 'ana esana Adama 'enega mali sena be mali sena tomotenidiyao 'imweluluida be tomota sida 'elelewana bale'u maibo'ana 'enaya , ga boda 'ebweuna 'ebweuna 'idi tuta be 'idi sena Yaubada 'iloinedi .
44017027	'Ina nuwanuwa 'aene tauna sida 'ebese , be nai ma'etamo sida lotoona , nai sida loba . Ta sa'i Tomweluluwa nina maibo'ada selabedaya 'imiyami .
44017028	Manuna ‘ Tauna tuga 'enega yawasida ta'ewa'ewa , ta ma'edai tatautauya be wate tamiyami . ’ “ Ta 'aina wate 'imi toedale Yaubada nina manuna sigwae , ‘ Ona'ai'aila , 'abo'ada tauna natunao . ’
44017029	“ 'Enega geya'abo tanuwena 'aene Tamadai nina 'atuwa tokwalui , nate tomota 'idi nuwenuwega be goula nai siliba nai gulewa 'ediyega sibubuna .
44017030	“ Tuta nidi lowa tomota Yaubada siemwagemwageyena , 'enega nigeya 'ida gamwasowaledi , ta esi gete tuga sena maibo'adi tomotenidiyao 'iloineda be 'ida loegesi 'ediyega tada nuwa'ebuni ,
44017031	manuna 'ida 'asiyata bwa'omatana ma'etamo 'iupaena be me bale'u maibo'ada 'ada loina palupaluna 'ida 'ebwa'eda tai nina 'iesinuwena 'enega , ga tai nina mwawasega 'igietoolo limenaya , be 'enega tomota maibo'ada tetela gete tada 'awa'ai'aile . ”
44017032	Ta pwalu tomwawasa 'idi toloolimana tetelina sinononaya , ga 'aina siedagi , ta 'aidi sigwae , “ Nuwanuwama be ma'etamo nuwanuwa gete manuna 'uemwasala limana be 'anono . ”
44017033	'Enega Paulo boda nidi 'ediyega 'iapwesa .
44017034	Ta 'aina tomota Paulo 'ina ona siemisena ga 'ina boda 'ena silugu , 'ebweuna tai 'ana esana Dionisio , tauna Anuwa Deliegogona nina 'ana toguinuwa 'ebweu , be 'ebweu waine 'ana esana Damali , ta 'aidi wate .
44018001	Muliyega Paulo Ateni 'ipilisinena ga 'isakowasi Kolinita 'ena ,
44018002	ga goma Yudia 'ilobena , 'ana esana Akuila , ta 'ina 'asa Ponitio , ta mamwanena Pilisila ni'a Italiega simai , manuna Kini Kolodia me Yudia maibo'adi 'iloinedi be Lomega sida apwesa . Ga Paulo Akuila mamwanena 'iayausidi ,
44018003	ta taudi 'idi guinuwa yobai bwaladiyega sisaisaila yoeyoe , nadigega Paulo 'ina guinuwa tuga . 'Enega 'ie'owaga 'idi anuwaya , ga maibo'adi yoeyoe siguinuwedi .
44018004	Ga Sabate 'ebweuna 'ebweuna 'ediya me Yudia 'idi anuwa tapwalolo 'ena 'ionaona , toluguyao ma'enao , ga 'itootoodi be sida emisa , ga 'aidi me Yudia ta 'aidi wate nigeya me Yudia siemisena .
44018005	'Enega tuta nina Sailasa be Timoti Masidoniyega siapwesama , Paulo ma'etamo 'iloguloguguya , ta me Yudia 'ediya 'isimasimana 'aene To'etoseyana nina tauna Yesu .
44018006	'Enega siegewagewana ta si'awa kabokabo , ta Paulo 'ana 'oama 'iloutuutuna matadiya , nate 'idi loguitoyasa 'ana 'ebe'ita 'iguinuwena , ga 'ieonedi , “ 'Omi ma'etamo waesilae 'imi guitoyasa gete manuna , be nate taumimo 'imi loinega ta nigeya 'abo'agu 'igu loinega . 'Enega yaebesinemi be tetela yada tauye taudi nigeya me Yudia 'ediya . ”
44018007	'Enega 'idi anuwa tapwalolo 'enega 'iapwesa , ga 'ilugu Taito Yusito 'ina anuwaya , tauna Yaubada 'ana to'amayaba 'ebweu , ta 'ina anuwa me Yudia 'idi anuwa tapwalolo selabenaya .
44018008	Ga anuwa tapwalolo 'ana toanugana , 'ana esana Kilisipo , ma ina susuyao , 'Inapwana Yesu 'ena siemisa , ta me Kolinita yaudi wate Paulo 'ina loguguya sinonona , ga Yesu 'ena siemisa , ga sibapitaiso .
44018009	'Enega boiboiya Paulo 'ina 'enomata'ite'itega 'Inapwana Yesu 'i'itena , ga Yesu 'igwae , “ Paulo , geya'abo 'u'ate'ate sa'ala , ta tuwa tuga tetela 'uda simasimana apwesa , be geya'abo 'ulosalosa'u .
44018010	Ta 'abo'agu sa'i ma'iyayo tamiyami , manuna 'asa gete 'ena tomota yaudi sida emisegu be 'igu bodao taudi , ta geya'abo 'ebweu yaita sawesawenaya 'ilosaiyeyo , nai 'igie to'umaliyeyo . ”
44018011	Ta yakwala 'ebweuna ta tupwana 'ediya Kolinita 'ena 'imiyami , ga Yaubada 'ina ona 'ie'ie'itae .
44018012	Tuta muliyega Galio 'ietoloina sinabwana sena nina Akaya 'enaya , 'enega me Yudia nidi siloina ga Paulo sitauyena sabi etala Galio nina matanaya ,
44018013	ta sigwae , “ Tai nina gete tomota 'iwasewasegigiyedi be 'aene mali tapwalolo Yaubada 'ena sida guinuwa , ta gete 'ida loinao 'ile'oele'oedi . ”
44018014	Ga Paulo 'iabe be 'ieona limadi , ta Galio sa'i 'iona nugana me Yudia 'ediya , ta 'igwae , “ Me Yudia , 'omi 'igu ona wanonoi : 'Eguma tai gete 'ibubuna to'umalina nai loegesi 'iguiguinuwe , 'ilobwenena be 'imi e'ewa yada nono ,
44018015	ta esi nuwanuwa gete , taumi tuga 'imi onaona be esanao be loinao 'imi 'asega , 'enega taumi tuga wada loina . 'Abo'agu yaguitoyasa . ”
44018016	'Enega 'ebe etala 'enega 'ipa'idi .
44018017	Ta pwaluyao Sositeni sigiyaina , tauna me Yudia 'idi anuwa tapwalolo 'ana to'ita'i'ita , ga siunu dadanena Galio 'ina 'ebe etala matanaya , ta Galio nina nigeya wate manudi 'inuwanuwa .
44018018	Losaiya gete mulinaya Paulo nada 'imiyami 'aina 'asiyata 'ediya , 'enega muliyega toekalesiyao nidi 'ilokaiyoniyedi ga wagega 'igelu sabi 'adau Silia manuna . Ta Akuila mamwanena Pilisila wate ma'enao sigelu . Ta 'ebweu yage , nate ma'etamo be sigegelu Kenikilia 'ena , Paulo 'ina onaupaupa 'iguinuwena Yaubada matanaya , ta onaupaupa nina 'ana we'iwe'iyaya Paulo 'uya'uyana sikolina .
44018019	'Idi 'adau nina 'ena nugana silugu Epeso , ga Akuila mamwanena sisuya ga simiyami , ta Paulo wate 'isuya ga 'ilugu me Yudia 'idi anuwa tapwalolo 'ena , ga 'itootoo be 'aene 'ilisidima be Keliso 'ena sida emisa , ta ma'ediya si'awa'awagwae .
44018020	'Enega sisidena be tuta dudulana ma'ediya sida miyami , ta 'iguitoyasa ,
44018021	'igwae , “ Ma'etamo yailama , 'eguma Yaubada 'itagwalegu . ” 'Enega me Epeso nidi 'ilokaiyoniyedi , ta 'igelu limana ,
44018022	ga 'itauya Sisalia 'ena 'isuya , ga 'ilaga Yelusalema ga toekalesiyao ma'enao siegosigosiyana , ga muliyega 'itauya Anitioki .
44018023	Anitioki 'ena 'imiya'amana , ga muliyega 'itoolo ga Galetia be Piligia 'asanao 'ebweuna 'ebweuna 'ediya 'isakosakowasi , ta Yesu 'ana toemisao 'igiepa'alidi .
44018024	Tuta nina 'ena , 'ebweu goma Yudia 'ana esana Apolosa , ta 'asa Alekisanidela taina , 'imai Epeso , tauna loguguya 'alena , ta Buki Tabu 'imwalatoi 'ai'ailina .
44018025	Ta wate e'itao Yaubada 'ina 'eda manuna 'imwalatonidi , ga 'ietaetapewa Yesu tetelina 'ie'ie'ita . 'Ina e'ita nina 'ai'aila , ta esi tupwana namo , manuna to'ase Yoni 'iloguguyaena 'ina bapitaiso manuna Apolosa nina 'imwalamwalatoni , ta Yesu tetelina 'ana 'ebe losalowa nigeya 'imwalamwalatoni .
44018026	'Enega tuta nina Epeso 'ena 'iapwesama 'ilugu me Yudia 'idi anuwa tapwalolo 'ena , ga ma ina waiwai 'iloguguya . Ta Akuila be Pilisila 'ina loguguya sinonona 'aene 'ina mwalatoi tupwana namo tuga , 'enega si'au'ewena , ga Yaubada 'ina 'eda maibo'ana sie'itena .
44018027	Muliyega Apolosa nuwanuwana be 'iabala Akaya , ga toekalesiyao silemena , ga Yesu 'ana toemisao Akaya 'ena 'idi leta si'etoladina , ga Apolosa si'ebwa'ena be 'abo to tuta Akaya 'ena 'ida apwesa 'idi leta 'ida 'ebwa'edi be sida 'au'ewena 'idi anuwaya . 'Enega Apolosa 'iabala ga 'ilugu Akaya 'ena , ga taudi me Akaya , lowa Yaubada 'ina obobomega Yesu siemisenaya , ta Apolosa nina 'ina loguguyega 'ilemedi sinabwana ,
44018028	ta 'ina e'ita me Yudia 'idi e'ita 'iewaiwai sinena , manuna Buki Tabu 'enega 'ie'itedi 'aene To'etoseyana nina tauna tuga Yesu .
44019001	Apolosa 'etamo Kolinita 'ena 'imiyami , ga Paulo 'isakowasi senao 'aina mitawaya 'ediyega , ga Epeso 'enaya 'imai le'awaya . Gote 'ena 'aina Yesu 'ana tomuliyao 'ialobedi ,
44019002	ga 'ienaidedi , “ Gosegwao , tuta nina Yesu wagimi emisena , Yaluyaluwa Tabuna 'ina waiwai walotoona nai nigeya ? ” Ta sieonena sigwae , “ Nigeya . Nigeya 'amwalamwalatoni 'aene Yaluyaluwa Tabuna 'imiyami . ”
44019003	'Enega Paulo 'igwae , “ To bapitaiso sana 'enega wabapitaiso ? ” Ta sigwae , “ Yoni 'ina bapitaisoega . ”
44019004	Ta Paulo 'ieonedi , “ Yoni 'ina giebapitaiso nate nuwa'ebuni bubuna to'umalina 'enega manuna , ta 'iemataluwemi be 'aene wada emise tauna 'etamo mulinega 'imeemai , nate Yesu . ”
44019005	Gete me Epeso nidi sinonona , ga sinuwa sabwalena 'ai'aila , 'enega 'Inapwana Yesu 'ana esanega sibapitaiso ,
44019006	ga Paulo 'igidebedi ga Yaluyaluwa Tabuna 'ilugu 'ediya , ta 'ina waiwaiyega mali 'enana be mali 'enana 'ediyega siona apwesa , ta Yaubada manuna siloguguya .
44019007	Ta maibo'adi 'adi yau nadigega site tuwelo .
44019008	Ga nawalae 'etoi 'ediya me Yudia 'idi anuwa tapwalolo solanaya Paulo nina 'ilugulugu , ta Yaubada 'ina etoloina manuna ma ina 'atepatu 'ionaona , ta 'iegewagewana ta 'i'i'i'imidi .
44019009	Ta sa'i 'aidi deba pa'apa'alidi ga nigeya siemiemisa , ta Yesu 'ina 'eda nina si'awa to'umaliyena toegogona nidi matadiya . 'Enega Paulo 'itoolo ga 'ana tomuliyao ma'enao siapwesa , ga silugu Tilano 'ina anuwa 'ebe sikulu 'enaya , ga nada 'asiyata 'ebweuna 'ebweuna 'ediya Paulo 'iloguloguguya .
44019010	'Ina guinuwa nina gete nadigega tuga 'ipaipaisewa yakwala 'eluwa 'ediya . 'Enega sena Esia 'ana tomiyanao maibo'adi , taudi me Yudia be taudi nigeya me Yudia , 'Inapwana tetelina sinonona .
44019011	Ta Yaubada yage 'ebe nuwaowanao 'igieapwesedi Paulo 'ina guinuwega ,
44019012	ga 'ana 'amweyai 'ana 'ebe tala'i'ilao be 'ana 'oamao si'ewedi ta tole'oasao 'ediya sigiepa'iyedi , ga 'adi le'oasa sigumwagumwala , ta wate yaluyaluwa bi'iyao siula apwesedi .
44019013	Ta 'aina me Yudia 'idi to'obao nada simiyami ga taudi sisakosakowasi ta 'oba 'enega sigilegile'oasa . 'Enega 'aina 'ediyega Paulo 'ina guinuwa alena sinonona , taudi totaliya sinabwana , 'ana esana Sikiba , natunao me'olotodi site sebeni . 'Enega site sebeni nidi sitoona 'aene 'Inapwana Yesu 'ana esanega yaluyaluwa bi'i tole'oasao 'ediyega sida ula apwesedi , ta 'ebweu kabaleya sieonena , sigwae , “ Yesu nina , Paulo 'iguguyae , tauna 'ana esanega 'aloineyo be tai 'upilisine be 'utatauya . ”
44019014	
44019015	Ta yaluyaluwa bi'i nina 'ieonedi , “ Yesu ta Paulo yamwalamwalatonidi , ta yaisigedi sana 'omi ? ”
44019016	'Enega tai nina 'igiekabaleyena , ta 'enega tai 'ilosuyaena , ga to'oba nidi 'ilosaiyedi , ga 'adi 'oamao 'isabuyauledi ta 'iunudi , ga bwala daisidi anuwega sidena .
44019017	Ta ale gete Epeso 'ana tomiyanao maibo'adi sinonona ga simatauta , taudi me Yudia be taudi nigeya me Yudia , ta 'Inapwana Yesu 'ana esana si'awa waiwaiyena .
44019018	Ta toemisa auwaudi yaudi simai ga bodao matadiya 'idi bubuna guguyoi sisimanedi , 'aene taudi wate si'oba'oba .
44019019	Ta 'idi 'obao bukidi siegogonedima ga boda matadiya sigabu yauledi , ta buki nidi 'adi maisa sisawa egogonedi , ga pipiti tausani kina nadigega .
44019020	Gote 'enega Yaubada 'ina ona 'itabwa sinabwana , ta 'iewaiwai tomota yaudi 'ediya .
44019021	Muliyega Yaluyaluwa Tabuna Paulo 'ienuwa sa'uyena 'aene Masidonia be Akaya 'ediyega 'ida tauya , be Yelusalema 'ena 'ida apwesa , ga 'igwae , “ Yanuganugana Yelusalema , ta yanuwena muliyega yatatauya Loma . ”
44019022	'Enega tauna 'imiyami Esia tuta kukupana namo 'ena , ta 'ana tolemao nidi Timoti be Elasito 'ietune nuganedi ga sitauya Masidonia .
44019023	Ta tuta gote 'ena egewagewana sinabwana 'iapwesa Yesu 'ina 'eda'eda manuna , ga gete nadigega 'iapwesa'esa .
44019024	Tai 'ebweu 'ana esana Dimitilo , tauna dayagi 'ana toguinuwa siliba 'enega , ta me Epeso 'idi yaubada mewainena 'ana esana Dayana 'ina anuwa tapwalolo ma'ama'ayauna gidalidi 'idayagidi , ta 'iegiegimwaneyedi tomota 'ediya , ga 'ina esaesa sinabwana 'ediyega 'ilobaloba , ta tomota yaudi wate dayagi nidi siguiguinuwedi nadigega .
44019025	Ga Dimitilo 'ina topaisewao 'ibwau egogonedima , ta 'aidi wate 'idi guinuwa tauna nadigega , ga 'ieonedi , 'igwae , “ Gosegwao , wanuwa'i'isi 'aene paisewa gete 'enega 'ida esaesa talobaloba ,
44019026	ta Paulo sa'i ni'atu tomota yaudi 'i'i'imidi ga 'igienuwa 'ebuniyedi , ta 'ionaona 'aene yaubadao tomota nimadiyega si'abidi nigeya Yaubada 'ai'ailao , ta gete nigeya Epeso namo 'enaya , ta sa'i sena yaudi Esia soladiya wate , ga 'omi ni'atu wanonona ta wa'itena Paulo nina 'ina guinuwa , aga ?
44019027	“ Gete 'enega yamatauta 'etamo nai tomota geya'abo 'ida gwegweyao sigimwagimwanedi , ta 'etamo nai wate 'ida yaubada sinabwana Dayana 'ana 'amayaba , be 'ina anuwa tapwalolo sieyage besobesoe . Manuna me Esia be me bale'u maibo'ada Dayana 'ana tobwagobwagoyao . ”
44019028	Ta boda nidi Dimitilo 'ina ona sinononaya , ga Paulo 'ina guinuwa manuna sigamwasowala sinabwana , ga sibwaubwau , “ 'Abo'ada me Epeso 'ida yaubada Dayana toloetana 'ai'aila . ”
44019029	'Enega tomota yauyaudi sipili egogonama , ta sibwaubwau ga galala besobeso siguinuwena , ga me Masidonia 'eluwa sigiyaidi , taudi Paulo 'ina sakowasi 'ediya 'ana to'oayabuyao , 'adi esanao Geyo ta Alisitako , ga sipiliyedi Anuwa Deliegogona 'enaya .
44019030	Ta Paulo nuwanuwana be togalala nidi 'ediya 'itatauya , ta toekalesiyao si'etobodena ,
44019031	ta 'aidi wate gosenao me Esia 'inapwanao ona sietunena ga Paulo sisidena be 'aene geya'abo 'ida lugulugu Anuwa Deliegogona nina 'ena .
44019032	Ta pwalu nidi 'atuwa siekabaleya ga sibwaubwau , ta maibo'adi 'idi bwau dumadumadi , ga galala nina 'alena yaudi nigeya simwalamwalatoni .
44019033	Ta me Yudia 'ebweu tai Alekisana silo'ae etuetunena be 'ida laga nuganaya be 'ida ona . 'Enega 'itoolo nuganaya , ga 'aidi tomota 'idi nuwanuwao sibwau apwesena 'enaya , 'enega nimanega 'ieonedi 'aene galala sida losa'u , be me Yudia 'idi ona 'ida simana apwese .
44019034	Ta pwalu si'inanena 'aene tauna goma Yudiana , 'enega sibwau toitoila , ta 'idi galala tuta dudulana nigeya silosalosa'u , ta sibwaubwau leleleya , sigwaegwae , “ 'Abo'ada me Epeso 'ida yaubada Dayana toloetana 'ai'aila . ”
44019035	'Enega 'asa 'ana toanugana 'imai , ga galala 'igie losa'uyena , ta 'ieonedi , 'igwae , “ Me Epeso ye , maibo'ada tamwalamwalatoni 'aene Dayana toloetana sana 'ina anuwa tapwalolo ta 'ina gulewa tabu galewega 'ibe'umaya , 'adi to'ita'i'itao 'abo'ada .
44019036	Be geya'abo wate yaita 'isinasinalida 'ida tapwalolo gete manuna . 'Enega 'ilobwenemi be wamiya 'alaenonomo , ta geya'abo waegalagalala besobeso ni'a nadigega .
44019037	“ Ta wa'ita tai getedi wa'au'ewedimaya , taudi nigeya 'ida anuwa tabu 'enega sida 'ipwala , nai 'ida yaubada mewainena nina sida 'awa to'umaliyena , aga ?
44019038	“ 'Enega 'abo Dimitilo magosenao nuwanuwadi be yaita sietalae , bobo'ana , 'ebe etala be toloinao simiyami , be sawesawediya 'imi etala sida nono , be sida nuwanuwa manumi .
44019039	Be 'eguma wate mali yage manuna wada etala , deliegogona sinabwana 'ena yage nina manuna tada loina .
44019040	“ Ta ni'a 'imi galala besobeso manuna 'ana 'ita 'iabe loina taloba , manuna nigeya 'ida 'alemo . ”
44019041	Ta ni'atu 'ina ona 'ilosaloninaya , ga pwaluyao 'ietunedi , ga sideli sawala 'idi anuwaya .
44020001	Ta ni'atu galala 'igumwalaya , ga Paulo toekalesiyao 'ibwauyedima ga 'iguguyedi , 'enega 'ilokaiyoniyedi , ga 'itauya Masidonia .
44020002	Ta Masidonia senanao 'ediya 'isakowasi , ta 'iloguguya toekalesiyao 'ediya , ga 'igiepa'alidi , ga muliyega sena Gilisi 'ena 'iapwesa ,
44020003	ga nada nawalae 'etoi 'imiyami , ga 'iabe wagega 'itutupa , Silia manuna , ta 'aina onaona 'inonona 'aene me Yudia siloiloina manuna sabi giyaina , ga 'enega 'ina 'eda 'isa'u gelasena be 'aene Masidonia solanega 'ida ila .
44020004	Ta 'aina tomota ma'enao sitauya , 'ebweuna goma Belia , tauna Pilo natuna 'ana esana Sopeta , be siteluwa me Tesalonaika , taudi Alisitako ta Sikanido , be goma Dabi 'ana esana Gayo , be Timoti wate , ta me Esia siteluwa , 'adi esanao Tikiko be Tilopimo .
44020005	Taudi getedi sitauya nugana wagega ga Tiloasi 'ena siyamwayamwana .
44020006	Ta 'abo'ama Pilipai 'ena 'amiyami 'ana laba pwalawa daisinamo 'emasulina 'aguinuwena ga muliyega 'abo'ama wate 'agelu , ta 'asiyata nima soladiya 'apilipili , ga muliyega 'alugu Tiloasi , ga gosemao nidi 'alobedi , ga 'asiyata sebeni wate 'amiyami .
44020007	Wiki 'ana gimi 'asiyata 'ena maibo'ama 'adeli egogona beledi gitogitomwana 'ana 'ebe nuwa'i'ita sabi guinuwena , ga Paulo 'iloguguya , manuna mali 'asiyataya 'ina tuta tauya . Ta 'ina ona guguya nina 'iloedudulina ga 'ana laba niuniuwanaya , ta tuwa tuga 'etamo 'iloguloguguya .
44020008	Ta anuwa 'ana tu'e nadigega anuwa 'etoi , ta 'etonina 'ena 'adeli tu'e , ta mayale yaudi 'agabudi .
44020009	Ta tubuwau 'ebweu , 'ana esana Yutiko , anuwa 'ana 'awa pita 'ena 'imiyatowa , ta mata'eno'enoega 'ie'etoyogala . Ta Paulo 'etamo 'ionaona , ga Yutiko nina 'i'enomwataiya , ga pita 'ana 'awa 'enega 'ibe'u bale'uya , ta simwa'uta ga sigilagasina , ta si'itena ni'atu 'imwawasa .
44020010	Ta Paulo 'imwa'uta ta 'ena 'ikopu sanamwa'uta , ga 'i'atubwailina ta 'iona , “ Geya'abo wa'ate'ate sa'ala . Yawasina 'imiyami . ”
44020011	Ta tubuwau nina si'au'ewa tu'eyena mayawasina , ta manuna sigwausowala sinabwana . 'Enega Paulo 'itu'e limana ga beledi 'igitomwena ga si'e'ai , ta 'enega ma'enao si'awa'awagwae ga 'ana laba tomwa 'iulisina , 'enega 'itoolo ga 'ipilisinedi .
44020012	
44020013	Ta 'abo'ama wagega 'agelu ga 'a'adau Asosi be 'aene gote 'ena Paulo 'ada usa , manuna 'isimana 'emaya , 'igwae , “ Wagega watatauya , ta 'abo'agu 'aeguyega yatatauya Asosi , be gote 'ena wausagu . ”
44020014	Ta ni'atu Asosi 'ena 'aapwesa ga 'aelobaloba , 'enega 'ausena ta 'a'adau limana , ga Mitiline 'ena 'alugu .
44020015	Ta Mitiline 'apilisinena , ga tomwa 'iulisina Kiyo matanaya 'apilipili , ta tomwa wate 'iulisina ga Samo 'ena 'alugu , ta 'asiyata wate 'ebweuna ga Milito 'ena 'alugu .
44020016	Paulo ni'atu 'ieonema be 'aene Epeso 'ada pilisine , be 'aene geya'abo wate tuta 'ida mudamudali Esia senanao 'ediya , manuna nuwanuwana be 'ida lomanini 'abo kapekapeyana Yelusalema 'ida loba Penitikosi 'emasulina 'ana 'asiyata 'ena .
44020017	Ta Milito 'enega 'isa'uale Epeso ekalesiya 'ana toanuganao 'ediya be sida mai .
44020018	Ta ni'atu 'ena simai ga Paulo 'ieonedi , 'igwae , “ 'Omi wamwalamwalatoni 'igu bubuna tuta nina tamiyami ma'egwao , Esia 'ena igu mai'unu 'enega ga batuwa ,
44020019	nate 'Inapwana manuna yaguiguinuwa maoonuwagu be ma igu dedoi be 'elouyao wate yalobediya me Yudia 'idi loinega ,
44020020	ta sa'i nigeya 'ebweu to'ase 'Inapwana tetelina bobo'ana 'ana simana yaegagalena , ta esiya maibo'ana yae'itemi 'imi tapwalolo 'ediya , be wate 'imi anuwa 'ebweuna 'ebweuna 'ediya ,
44020021	ta 'igu e'ita 'emiya leleleya tuga , 'omi me Yudia , be 'omi mali sena tomoteninao , maibo'ami yaloguguya 'emiya be 'aene 'imi bubuna to'umalidi 'ediyega wada sanaila Yaubada 'ena , be 'Inapwana Yesu wada emise .
44020022	“ Ta gete tuga Yaluyaluwa Tabuna 'ina loinega yatautauya Yelusalema , ta nigeya tamwalamwalatoni to'ase nai 'iabe nada 'eguya 'iapwesa .
44020023	Nate namo 'asa 'ebweuna 'ebweuna 'ediya , Yaluyaluwa Tabuna 'isimasimana 'eguya 'aene ma'etamo Yelusalema 'ena yona be 'elouya yalobadi .
44020024	“ Ta nigeya sa'i yawasigu manuna yada nuwanuwa be yaegagalena . Nate namo 'igu 'eda , nai 'igu paisewa nina , 'Inapwana Yesu 'i'ebwa'eguya manuna yanuwanuwa be 'aene yada losaloni , nate 'ada oboboma Yaubada 'enega 'ana simana .
44020025	“ Wanuwa'i'isi lowa tuta yauna 'ediya yasakosakowasi 'emiya ta Yaubada 'ina etoloina tetelina manuna yaloguloguguya , ta gete wanono , ma'etamo geya'abo wate wa'ita'ita limagu .
44020026	'Enega gete tuga yasimana 'emiya 'aene Yaubada 'ina loinao maibo'adi ni'atu ya'ebwa'emi , ta nigeya 'ebweu yakwaikwaiye . 'Enega 'eguma 'aimi 'emiyega waesilae ataya nate 'abo'agu nigeya 'igu loegesiyega , ta taumimo esi 'imi loegesi .
44020027	
44020028	“ 'Enega toanuganao 'omi , taumimo wa'ita'i'isimi be 'imi sipiyao wate wa'ita'i'isidi , manuna Yaluyaluwa Tabuna 'imi paisewa nina 'i'ebwa'emi be toekalesiyao nidi walomata'i'isidi , manuna 'ida 'Inapwana Yesu tomotai nidi tauna lalanega 'igimwanedi .
44020029	“ Yamwalamwalatoni wate 'iabe 'igu tauya mulinaya toe'ita to'umalidi , 'atuwa kedewa bosasa , simamai be 'imi sipiyao sida gieto'umaliyedi .
44020030	Ta wate 'omi 'iabe 'emiyega 'aidi sida e'ale be sie'ita kabokabo 'emiya be 'aina tomota sida lisidi taudi 'idi bodao 'ediya .
44020031	'Enega walomata'i'ita be wate 'igu loguguya wanuwa'i'isi , 'aene yakwala 'etoi soladiya nigeya yada eyawai'ata , 'asiyata be boiboi 'ediya , ta esi ma mataselugu yaloguloguguya 'ebweuna 'ebweuna 'enaya .
44020032	“ Wate yaemataluwemi tuta simeemai manudi , 'aene Yaubada tauna 'ida 'ita'i'isimi , ta wate tauna 'ina oboboma tetelina sawesawenaya be 'igiepa'alimi , be 'enega 'ina bodao , taudi 'igie'esasediya 'ediya , 'omi wate walulugu .
44020033	“ Lowa 'abo'agu ma'emiya tamiyami , nigeya yayatoyato'aiyedi 'imi esaesao , nai mani , nai 'oama bobo'adi ,
44020034	ta esi ni'atu wamwalatonigu 'aene taugu 'igu paisewega 'agu 'e'ai be gwegwe yalobedi , ga 'igu 'ali'eiyao wate yalemedi .
44020035	'Igu bubuna getedi 'ediyega yae'itemi 'aene 'ilobweneda be tauda 'ida paisewega tonenetao tada lemedi . Nadigega wate 'Inapwana Yesu 'ina ona wanuwayaina , nate 'igwae , ‘ 'Ewadaita nigeya gwausowalinamo , ta 'ebwaya esiya 'ana gwausowala sinabwa wawasae . ’ ”
44020036	Paulo 'ina ona gete 'igumwalaya ga 'i'aetulasa , ga ma'enao sisidasida Yaubada 'ena .
44020037	Ta maibo'adi sidedoi , ga Paulo si'atubwailina ,
44020038	ta sinuwamwau sinabwana manuna 'ieonedi , 'igwae , “ Ma'etamo geya'abo wa'ita'ita limagu . ” 'Enega sidoloena wagaya , ga siegeluna .
44021001	Ta Paulo ma'ema , gosemao nidi 'alokaiyoniyedi , ga 'a'adau palupaluna ga Kosa 'ena 'alugu . Tomwa 'iulisina 'a'adau limana ga Lodi 'ena 'alugu , ga mali 'asiyataya 'alugu Patala .
44021002	Ga Patala 'enaya waga 'alobena sabi abala Pinisia , ga waga nina 'ena 'agelubala ga 'apilipili bwagabwagaya .
44021003	Ta ni'atu Saipilosi 'aapwesa , ta 'enega gegeumimega 'apilisi ataya , ta Silia manuna 'apilipili , ga Taiya 'ena 'alugu be 'aene waga 'ana eusana 'aina sida talasiwadi .
44021004	Ta 'aina Yesu 'ana toemisao 'alobedi ga ma'emao 'amiyami 'asiyata sebeni , ta Yaluyaluwa Tabuna mwalatoi gosemao nidi 'i'ebwa'edi , 'enega Paulo sieonena , sigwae , “ Geya'abo 'ulagalaga Yelusalema . ”
44021005	Ta 'enega 'ima 'asiyatao nada sigumwala ta 'atoolo ga 'adolo wagaya , ta yaudi mamwanediyao be manatudiyao sidoloema 'asa tautaulunaya , ga le'awaya 'aema 'atulasa ta Yaubada 'ena 'asidasida . 'Enega 'alokaiyoniyedi ,
44021006	ga 'agelu wagaya , ta taudi siila 'asaya .
44021007	Ta Taiya 'apilisinena ga 'a'adau limana , ga Tolimei 'ena 'alugu , ga 'asuya , ta 'enega toekalesiyao 'alobedi ga 'alokagutokiyedi , ta 'asiyata 'ebweuna ma'emao 'amiyana .
44021008	Ga tomwa 'iulisina ga 'atauya Sisalia , ta Pilipi , tauna tologuguya site sebeni 'ediyega , 'ina anuwaya 'alugu , ga ma'emai 'amiyamiyana .
44021009	Ta Pilipi natunao site ata mewainedi , ta nigeya siaiai , ta 'idi guinuwa Yaubada 'ina nuwena sisimasimana tomota 'ediya .
44021010	Ta 'aina 'asiyata 'ediya 'amiyami , ga 'ebweu palopita , 'ana esana Agabu , Yudiaega 'imwa'utama ,
44021011	ta 'emaya 'imai , ga Paulo 'ana gadiwana 'i'ewena , ta 'aena be nimana tauna 'iyonidi , ta 'igwae , “ Yaluyaluwa Tabuna 'iona nadigega : Toni gadiwana gete me Yudia Yelusalema 'ena sida yonina , be sida 'ebwayae taudi nigeya me Yudia 'ediya . ”
44021012	'Abo'ama be 'asa nina 'ana tomiyanao ona gete 'anonona ga Paulo 'asidena , 'agwae , “ Geya'abo 'utu'etu'e Yelusalema . ”
44021013	Ta Paulo 'ieonedi , “ Geya'abo wadedoi be wagiegie 'atesa'aligu . Ni'atu yatagwalegu be sida sa'ugu deliya , nai sida loemwawasigu Yelusalema 'ena , 'Inapwana Yesu manuna . ”
44021014	Ta 'a'etoboda yogenena ga 'alosa'u , ta 'agwae , “ Bobo'ana nate , to'ase 'Inapwana 'ina nuwanuwa nadigega 'ida guinuwei . ”
44021015	'Asiyatao nidi sigumwala , ga 'ima gwegwe 'agibubuna , ta 'atu'e Yelusalema .
44021016	Ta 'aidi Yesu 'ana toemisao Sisalia 'enega ma'emao 'atauya , ga sime'ema Nesoni goma Saipilosi 'ina anuwaya , tauna Yesu 'ana togimiemisa 'ebweu , be 'aene 'enaya 'ada miyami .
44021017	Ta ni'atu Yelusalema 'ena 'amai , ga totapwaloloyao silokagutokiyema ma idi gwausowala .
44021018	Ta tomwa 'iulisina ga Paulo ma'emai 'atauya Yemesa 'ina anuwaya , ga nada toekelesiyao 'idi toanuganao 'alobedi .
44021019	Ta Paulo ni'atu 'iona obobomedi , ga 'ina loguguya be Yaubada 'ina guinuwa taudi nigeya me Yudia soladiya manudi 'iemwaemwasala 'ediya .
44021020	Ta maibo'adi sinonona ga Yaubada situpuna , ta sieonena , sigwae , “ Tasimai , 'u'ita tausani yauna ni'atu Yesu 'ena siemisa , ta yaudi toemisa nidi me Yudia , ga Mosese 'ina loina simulimuliye ,
44021021	ga aleyo sinonona 'aene 'oyo me Yudia taudi mali senao 'adi tomiyanao 'ue'ie'itadi be 'aene Mosese 'ina loina sida guitoyasa , ta 'ueoeonadi 'aene geya'abo natudiyao me'olotodi sida lodalodabadi be tubudao 'idi bubuna geya'abo sida mulimuliye .
44021022	'Iabe sinono 'aene ni'atu 'umai saba , be sigamwasowaleyo , 'enega to'ase tada guinuwa ?
44021023	“ 'Ima nuwanuwa gete nadigega : 'Oloto site ata 'ima boda 'enega ni'atu Yaubada 'ena sionaupaupa .
44021024	'Enega 'oyo ma'ediya wagie'esasemi be watauya Anuwa Tabu 'ena , be 'aene 'uya'uyadi sida sui be sida taliya Yaubada 'ena , be 'imi guinuwa nina 'ana maisa maibo'ana 'oyo 'uemaisi , be gete 'enega tomota maibo'adi sida mwalatoniyo 'aene Mosese 'ina loina 'umulimuliye , ta 'awato'umalina nidi manuyo sinonodiya , maibo'adi ona besobeso .
44021025	“ Ta Yesu 'ana toemisao , taudi nigeya me Yudia , ni'atu 'idi leta 'aetunena , be 'aene to'ase nadigega tomota sitalitaliyaedi mali 'ebe emisao 'ediya geya'abo sie'ani , ta wate yobai malaladi be yobai didimagadi geya'abo sie'ani , ta wate geya'abo siloeloelata . ”
44021026	'Enega Paulo 'idi ona 'inonona , ga mali 'asiyataya site ata nidi ma'enao sitauya ga sigie'esasedi , ga Anuwa Tabu 'ena silugu , ga Paulo totaliya 'ieonena , 'igwae , “ 'Abo'ama ni'atu 'aonaupaupa Yaubada 'ena , ta 'asiyata sebeni 'ima 'esasa manuna silosalowa , be 'enega 'ailama be yada taliya manuma . ”
44021027	Ta 'idi 'asiyatao esebeni 'iabe sigugumwala , 'enega me Yudia , taudi lowa sena Esia 'enega simai , Paulo si'itena Anuwa Tabu solanaya , ga bodao sienuwa sa'uyedi , ga Paulo sigamwasowalena , ga sigiyaina ,
44021028	ta sibwaubwau , sigwaegwae , “ Me Isileli ye , wamai be wa'ita tai getei , tauna tomota esena yaudi 'ediya 'ie'ita gesiyedi , be 'aene 'ida boda , be 'ida loinao be 'ida Anuwa Tabu sida sinalidi , ta wate Anuwa Tabu gete 'igie yage besobesoena , manuna mali tomota , taudi nigeya me Yudia , 'ime'edi solanaya . ”
44021029	'Idi ona gete manuna lowa goma Epeso , 'ana esana Tilopimo , Paulo ma'iyana 'asaya si'itena , ga sinuwena 'aene Paulo Tilopimo nina 'ime'ena Anuwa Tabu solanaya .
44021030	Gete manuna me Yelusalema maibo'adi sigamwasowala , ga sipili egogonama , ga Paulo sigiyaina , ga Anuwa Tabuyega silisi apwesena , ga 'ana 'awa sigibodedi ,
44021031	ta sitootoo sabi loemwawasina . 'Enega boda saiya 'ana toloina ale 'inonona 'aene me Yelusalema maibo'adi sigalagalala besobeso .
44021032	'Enega 'ilomanini , ga tolosaiyao ma idi toanuganao 'i'ewedi , ta pwalu 'ediya sipili mwa'uta . Ta tuta nina pwalu tolosaiyao ma 'adi toloina simeemai si'itedi , ga Paulo 'ana unuwa silosa'una .
44021033	'Enega boda saiya 'ana toloina nina 'idoloma ga Paulo 'igiyaina , ta 'enega 'iloina ga balae kainumu 'eluwa 'ediyega siyonina , ga 'ienaida pwalu 'ediya , 'igwae , “ Yaita tauna ? Ta to'ase 'iguinuwena ? ”
44021034	Ta boda sibwau , 'idi onao dumadumadi be dumadumadi , ta nigeya sawesawenaya be 'inono 'ai'aili , bwau toitoila manuna , ga 'iloina 'aene tolosaiyao 'idi anuwaya sida me'e .
44021035	'Enega sitauyena , ta pwalu sigamwasowala wawasae ga simulimuliyedima , ta sibwaubwau , “ Waloemwawasi namo tuga . ” 'Enega tolosaiyao Paulo si'aalena waisana 'enega ga anuwaya , tomota 'idi gewana manuna .
44021036	
44021037	Ta 'iabe si'au'ewenama anuwaya , ga Paulo boda saiya 'ana toloina 'isidena , 'igwae , “ Kapekapeyana ona 'ebweuna 'emuya yaonei ? ” Ta toloina nina 'ilosuyaena , ga 'igwae , “ Na ! Tumada ! 'Ena Gilisi 'umwalamwalatoni .
44021038	'Igu nuwanuwa 'oyo goma Itipita nina , tauna lowa 'imai ga toloemwawasa powa tausani 'iegogonedi losaiya manuna , ga 'ianuganedi mitawa daitaya . ”
44021039	Ta Paulo 'igwae , “ Nigeya . 'Abo'agu goma Yudiagu , ta 'igu 'asa Tasisi , sena Silisia solanaya , 'asa nina 'asa sinabwana . Ta sawesawenaya 'utagwalegu be tomota 'ediya yada ona ? ”
44021040	Ta 'enega 'itagwalena , ga Paulo waisanaya 'itoolo , ga nimana 'igilagasina be sida 'alaenono , ta 'enega maibo'adi simiya 'alaenono , ga Paulo 'ena Ibeliuyega 'ieonedi , 'igwae ,
44022001	“ Tasigwao be tamagwao , waenono be matamiya yada eyaseyase e'ewa gete manuna . ”
44022002	Ta sinonona 'ena Ibeliuyega 'ionaona , 'enega si'alaenono 'ai'aila , ta 'ieonedi :
44022003	'Abo'agu goma Yudiagu , Tasisi , Silisia 'asana , 'ena yatubuwa , ta bada Yelusalema 'enaya yasikulu , 'igu toe'ita 'ana esana Gamelieli , ta 'ie'itegu tubudao 'idi loina pa'alina 'enega , ga Yaubada 'ina guinuwa 'ena yatagwala 'ai'ailegu , nadigega gete tuga 'omi 'imi tagwala .
44022004	Ta emisa auwauna gete 'ana tomuliyao yaetalauwaledi , ga me'olotodi be mewainedi deliya yasa'u luguyedi , ta 'aidi yaloemwawasidi .
44022005	Totaliya sinabwana ta 'imi 'inapwanao maibo'adi 'igu guinuwa gete simwalamwalatoni , manuna taudi leta si'ebwa'eguya toloinao me Yudia Damasiko 'ena manudi , be 'aene yada tauya be 'ediyega tagwala yada 'ewanugana , ta 'enega toemisao yada giyaidi be yame'edi Yelusalema , be sida gie'elouyaedi .
44022006	Ta 'asuoleoleya 'etamo yatautauya , ga Damasiko 'iabe 'ena yaapwesa , ta maedana sinabwana galewega 'iapwesa manini , ga 'isae sakowasiyegu .
44022007	'Enega bale'uya yabe'u , ta 'enana 'ebweu yanonona , 'ieonegu , 'igwae , “ Saulo , Saulo , to'ase manuna 'uetalauwalegu ? ”
44022008	Ta yaenaida , “ 'Inapwana , yaita sana 'oyo ? ” Ta 'ieonegu , “ 'Abo'agu Yesu goma Nasaleta , 'uetalauwalegu . ”
44022009	Ta taudi tuta gote 'ena ma'egwao maedana nina si'itena , ta tauna 'ieoneguya 'enana nigeya sinoono .
44022010	Ta yaona , “ 'Inapwana , to'ase yada guinuwa ? ” Ta 'ieonegu , “ 'Utoolo , ta Damasiko 'ena 'utatauya , be gote 'ena 'amu loina 'uda nono . ”
44022011	Ta maedana 'ina waiwaiyega matagu 'igie to'umaliyena , ga nigeya sawesawenaya be ya'i'ita , 'enega taudi ma'egwao siginimegu , ga 'atauya Damasiko 'enaya .
44022012	Ta Damasiko 'ena 'ebweu tai 'ana esana Ananayasi 'imiyami , tauna Yaubada 'ana toemisa 'ai'aila , ta Mosese 'ina loina 'ana tomuliya , ta me Yudia sena nina 'ana tomiyanao si'awa bobo'anena .
44022013	Ga Ananayasi nina 'imai , ga selabeguya 'itoolo , ta 'ieonegu , “ Tasigu Saulo , matayo sida 'esasadi . ” Ga gote 'ena matagu sibobo'ana limana , ga tai nina ya'itena .
44022014	Ta 'ieonegu , “ Tubudao 'idi Yaubada 'iesinuwemu be 'ina nuwena 'uda mwalatoni , be Topalupalu nina 'uda 'ita , be 'enana 'uda nono ,
44022015	be tauna manuna 'uda etosimana , be wate to'ase 'u'itenaya ta 'unonona manuna , tomota yauyaudi 'uda eonadi .
44022016	Ta to'ase sana 'uyamwayamwa ? 'Utoolo be 'ana esana 'ubwauye , be 'enega 'ubapitaiso be 'aene 'imu to'umalinao 'uda 'utuyauledi . ”
44022017	Ta muliyega yaila Yelusalema , ga Anuwa Tabu 'ena yasidasida , ta 'atuwa yamadawala ,
44022018	ga 'Inapwana nina ya'itena , 'ionaona 'eguya , 'igwae , “ 'Ulomanini be Yelusalema 'uda ebesine , manuna 'iabe 'imu simana manugu geya'abo sinoonoyo ? ”
44022019	Ga yaeonena , “ 'Inapwana , taudi sa'i ni'atu simwalamwalatonigu 'aene 'idi anuwa tapwalolo 'ebweuna 'ebweuna 'ediya 'amu toemisao yaunu dadanedi , ta deliya yasa'udi .
44022020	Ta tuta nina 'amu tosimana Sitibeni siloemwawasina , 'abo'agu wate selabenaya yatootoolo , ta 'idi guinuwa nina 'ena yatagwala , ta wate tounuwa nidi 'adi 'oamao ya'ita'i'isidi . ”
44022021	'Enega 'Inapwana nina 'ieonegu , “ Gete 'enega 'uapwesa be 'iabe yaetuneyo be 'utatauya 'asa 'edasolaya , taudi nigeya me Yudia 'ediya . ”
44022022	Paulo 'ina ona maibo'ana gete sinono 'ai'ailina , ga 'ana laba taudi nigeya me Yudia manudi 'iona , ta 'enega silolagata ga 'enadi sinabwanega sibwaubwau , “ Tai gete 'ilobwenena bale'uyega tada 'ewayaule , be geya'abo 'ida miyami . ”
44022023	Ta nadigega sibwaubwau , ta 'idi gamwasowala manuna , ga 'adi 'oamao siulaula tu'eyedi , ta kaukau wate sieueula tu'eyedi .
44022024	Ta 'enega boda saiya 'ana toloina 'ina tolosaiyao 'iloinedi , 'igwae , “ Tai nate watauye anuwaya , be sapi yauna wa'ebwa'e , be 'ana laba 'isimana apwesa to'ase tomota 'idi gamwasowala 'enaya 'alena . ”
44022025	'Enega sitauyena anuwaya ga siyonina sabi sapina , ta tolosaiyao 'idi toanugana selabenaya 'itoolo , 'enega Paulo toanugana nina 'ieonena , “ 'Abo'agu ni'atu yaeLoma , ta nigeya 'ebweu loina 'imiyami be wada sapigu , manuna nigeya 'ebweu to'ase 'igu loegesi walobaloba etala 'enega . ”
44022026	Ta toanugana nina Paulo 'ina ona 'inonona , 'enega 'ilomanini ga 'itauya 'idi boda saiya 'ana toloina 'ena , ga 'ieonena , “ To'ase 'aene 'uda guinuwe ? Tai gete tauna goma Lomana ! ”
44022027	Ga toloina nina 'imai ga Paulo 'ieonena , “ 'Uona 'ai'aila , 'oyo 'ueLomaya ? ” Ta Paulo 'igwae , “ O , nadigega . ”
44022028	'Enega toloina nina 'iona , “ 'Abo'agu mani sinabwana 'enega 'igu eLoma manuna yagimwanena . ” Ta Paulo 'iona , “ Tamagu 'ieLoma ga 'enega 'abo'agu yatubuwa goma Lomagu . ”
44022029	Ga taudi 'aene sisapi silosa'u , ga toloina nina ni'atu 'imwalatonina 'aene Paulo goma Lomana ga 'imatauta , manuna tauna Paulo ni'a 'iyonina .
44022030	Ta tomwa 'iulisina ga boda saiya 'ana toloina nina 'inuwanuwa be 'aene 'ale 'ai'aila sida 'ebese , to'ase manuna me Yudia Paulo sie'ewena , 'enega Paulo 'igieapwesena , ta 'iloina 'aene totaliya sinabwadi be me Yudia 'idi toloinao maibo'adi sida mai , ta 'enega toloina nina Paulo 'i'au'ewenama ga matadiya 'ietoolona .
44023001	'Enega Paulo me Yudia 'idi toloinao nidi 'iduneduneyedi , ta 'ieonedi , “ 'Inapwanao be tasigwao , lowaenei ga batuwa to'ase yanuwena 'aene Yaubada 'ina loina yamuliya 'ai'ailena . ”
44023002	Ta Ananayasi , tauna totaliya sinabwana , ga taudi Paulo selabenaya sitootoolo 'ieonedi be Paulo 'awana sida sapi .
44023003	Ga Paulo 'ieona limena , 'igwae , “ Yaubada 'ida sapiyo wate , manuna 'oyo tuga 'amu 'ita bobo'ana , ta solamuya sa'i to'umali yaita ! 'Aene nate 'ena 'umiyatowa be 'uloinegu Mosese 'ina loinega , ta 'oyo esiya loina nina 'ule'oena , manuna 'uona 'aene sida sapigu ? ”
44023004	Ta taudi sitootoolo Paulo selabenaya sigwae , “ Mwa'adega ga Yaubada 'ina totaliya sinabwana 'ena 'uonaona oopa'ala , aga ? ”
44023005	Ta Paulo 'igwae , “ Kagutoki tasigwao ! Nigeya yamwalamwalatoni 'aene tauna totaliya sinabwana . Ona'ai'aila , Buki Tabu 'ina simana nadigega 'igwae , ‘ Geya'abo 'imi toloina 'ena 'uonaona oopa'ala . ’ ”
44023006	Gete tuga Paulo 'i'itena 'aene todeli egogonao nidi boda 'eluwa 'ediyega , 'ebweu Sadusiyao , ta 'ebweu Palisiyao , ga 'ediya 'ibwau apwesa , 'igwae , “ Tasigwao , 'abo'agu 'ebweu Palisi 'idi boda , manuna tamagu tauna wate Palisi 'idi boda , ta 'igu etala gete 'alena manuna yaemisa 'aene tokwaiya mwawasega sida toololimana . ”
44023007	Ta Paulo 'ina ona gete manuna Palisiyao be Sadusiyao siegewagewana , ga deliegogona siweyalina .
44023008	Manuna Sadusiyao sigwae tomwawasa nigeya sawesawenaya be sitoolo limana , ta wate siona 'aene aniloseyao nai yaluyaluwao nigeya 'ebweu wate 'imiyami , ta sa'i Palisiyao siemisa 'aene tokwaiya sida toololimana ta wate aniloseyao be yaluyaluwao simiyami .
44023009	Ta egalagalala sinabwana 'iapwesa , ga 'aidi Palisi 'idi loina 'ana toe'itao sitoolo , ga siona waiwai , sigwae , “ Tai gete nigeya 'ebweu 'ina to'umalina 'a'ita'ita loba . Ta nai 'ina nuwanuwa gete yaluyaluwa nai anilose 'enega 'ilobena . ”
44023010	Ta ni'atu sie'ue'upwa sinabwana , ga boda saiya 'ana toloina pwaluyao 'imatautedi , 'abona nai Paulo sigiyai be sigieto'umaliye , ga tolosaiyao 'iloinedi ga sidolo ga Paulo gamwagamwanidiyega sime'ena anuwaya .
44023011	Ta boiboiya 'Inapwana Paulo selabenaya 'itoolo , ta 'ieonena , “ Paulo , 'uda 'atepatu . Ni'atu 'usimanegu Yelusalema 'ena , be nadigega wate 'iabe Loma 'ena 'uda simana'esa . ”
44023012	Ta ni'atu tomwa 'iulisina , ga me Yudia site poti siloina leleleya , ta sionaupaupa 'aene geya'abo si'e'ai nai sinumanuma be 'ana laba Paulo siloemwawasi bemi .
44023013	
44023014	Ta site poti nidi sitauya totaliya sinabwadi be 'inapwanao 'ediya , ta siona , “ 'Abo'ama ni'atu 'aonaupaupa be 'aene geya'abo 'ebweu 'e'ai 'alotolotoo 'ana laba Paulo 'aloemwawasi bemi .
44023015	'Enega 'omi be 'inapwanao ma'emiyao watauya boda saiya 'ana toloina 'ena , be wakaboei be Paulo 'ida 'au'ewa mwa'uta limenama be 'aene 'ina loegesi sabi 'ebesa 'ai'ailina . Be 'enega 'abo'ama 'agibubuna , be 'abo tuta nina 'edaya simeemai , 'enega 'aloemwawasi . ”
44023016	Ta Paulo 'ina 'ali'ei , tauna waana , toloemwawasa nidi 'idi sipupu 'alena 'inonona , ga anuwaya 'ilugu , ga Paulo 'ena 'isimana .
44023017	Ga Paulo tolosaiyao 'idi toanugana 'ebweu 'ibwauyenama , ta 'ieonena , “ Tubuwau gete 'uda tauyena boda saiya 'ana toloina 'ena , be to'ase 'ina nuwanuwa 'ida simana 'enaya . ”
44023018	Ta 'i'au'ewena toloina nina 'enaya , ta 'ieonena , “ Paulo deliya 'imiyami 'ibwauyeguya ga 'ieonegu 'aene tubuwau nina gete ya'au'ewenama , be to'ase 'ina nuwanuwa 'ida simana 'emuya . ”
44023019	'Enega toloina nina tubuwau 'iginimena ga sianao tupwana , ga taudimo , ta 'enega 'ienaidena , 'igwae , “ To'ase 'aene 'eguya 'uda simane ? ”
44023020	Ga tubuwau nina 'iona , “ Me Yudia siloina be sida sideyo 'aene gibwa'i Paulo 'uda 'ewamwa'ute 'idi 'ebe deliegogona 'ena , be 'aene 'ina loegesi sida 'ebesa 'ai'aili .
44023021	Ta 'idi sida geya'abo 'unoono , manuna nadigega site poti si'enokwaiyaya 'edaya Paulo manuna , ta ni'atu sionaupaupa 'aene geya'abo sida 'e'ai nai sida numanuma 'ana laba Paulo siloemwawasi bemi , be siyamwayamwana namo tagwala 'emuyega sida loba Paulo manuna . ”
44023022	'Enega toloina nina 'igwae , “ Kagutoki 'oyo , 'uda tauya , ta geya'abo 'ebweu yaita 'ena 'usimasimana 'aene ni'atu 'idi nuwanuwakwaiya 'usimanena 'eguya . ”
44023023	'Enega boda saiya 'ana toloina nina tolosaiya 'adi toanuganao 'eluwa 'ibwauyedi , ga 'iloinedi , “ Batuwa guguyoiya , tolosaiya tu analedi , be togelu osi site sebeniti be to'aalagita tu analedi wate wada egogonedi , be sida tauyemi Sisalia 'ena .
44023024	Ta osi 'aina wate wa'ewadi be 'enega Paulo 'igegelu , be ma ina bobo'ana wada tauye gabana Pilikesa 'enaya . ”
44023025	Ta wate leta 'i'etoladina gete nadigega , 'igwae ,
44023026	“ Kagutoki 'oyo gabana toloetana sayo Pilikesa 'emuya , 'abo'agu Kalodiu Lisiasi 'eguyega .
44023027	Tai gete me Yudia sigiyaina be 'iabe siloemwawasi , ta alena yanonona 'aene tauna goma Lomana , ga tolosaiyao ma'egwao 'atauya 'ediya , ga nimadiyega 'a'etoseyena .
44023028	Ta nuwanuwagu 'idi e'ewa nina 'alena yada mwalatoni , 'enega 'idi deliegogona 'enaya yame'ena ,
44023029	ta yalobena 'idi e'ewa 'alena nate sionaona taudi tuga 'idi tapwalolo 'ana loina manuna , ta 'idi e'ewa nina nigeya loemwawasa nai sa'u deli 'ilobwelobwene .
44023030	Ga ni'atu emataluwa yanonona 'idi loina kwaiya Paulo 'ana loemwawasa manuna , 'enega yalomanini ga yaetunenawa 'emuya , ta 'ana toe'ewa wate yaeonedi be siwawa 'emuya , be nada sida simana to'ase 'idi e'ewa 'alena tai gete manuna . ”
44023031	Tolosaiyao 'adi loina nadigega simuliyena , ga Paulo boiboi nina 'ena si'au'ewena Anitipatili 'ena .
44023032	Ta tomwa 'iulisina , ga 'aidi tolosaiyao nidi siila 'idi senaya , ta togelu osi dimo Paulo sitauyena
44023033	Sisalia , ga gabana 'ina leta si'ebwa'ena , ta wate si'au'ewenama gabana matanaya .
44023034	Ta gabana 'ina leta 'isawa egumwalina , ga Paulo 'ena 'ienaida , “ Mwa'o 'imu 'asa ? ” Ta Paulo 'igwae , “ 'Igu 'asa Silisia solanaya . ”
44023035	'Enega gabana 'igwae , “ 'Amu toe'ewao simamai bemi be 'enega 'imi etala yada guinuwe . ” Ga tolosaiyao 'iloinedi be Paulo nina sida lomata'i'isi anuwa esaesa nina , lowa Elodi 'ina anuwa , 'enaya .
44024001	Ta 'asiyata nima sigumwala ga Ananayasi , tauna totaliya sinabwana , be 'aidi me Yudia 'idi 'inapwanao , ta wate 'ebweu tai , tauna ona 'alena , 'ana esana Telitulo , ga tauna ma'enao simwa'utama , ga gabana Pilikesa 'ena 'idi e'ewa Paulo manuna sime'ena .
44024002	'Enega Paulo si'au'ewa apwesenama , ga Telitulo 'itoolo , ga e'ewa Paulo manuna 'isimanedi , 'igwaegwae , “ Kamatoki 'oyo toloetana Pilikesa , 'emuya . 'Agwausowala manuna 'oyo 'imu loina bobo'ana 'enega bubuna to'umalina ni'atu sipalupalu 'ebeloina gete solanaya , ga gete tuga 'amiyamiya siwalowa ,
44024003	ta manuna 'agwausowala sinabwana tuta yauyauna , be sena maibo'adi 'ediya .
44024004	Ta geya nuwagu wate 'igu ona 'emuya yagiegie duduli , ta esi yasideyo ma imu oboboma 'uda enonoegu be 'ima ona kukupana tuga yada simanedi , tai gete manuna .
44024005	“ Ona'ai'aila , tai gete 'a'italobena tobubuna geyogeyoi , be me Yudia 'adi togieloegesi sena yauyaudi 'ediya , ta boda Nasaleta 'idi to'aala doe .
44024006	Tauna wate 'itoona 'aene 'ima Anuwa Tabu 'ida gieto'umaliye , ta 'agiyaina be 'aene 'ada loine tauma 'ima loinega .
44024007	Ta Lisiasi , tauna boda saiya 'ana toloina 'imai , ga nimamega 'i'oayema ,
44024008	ta 'iloina 'aene 'ana toe'ewao 'amama 'emuya be 'aetala . 'Enega 'abo tauyo 'uenaidena , 'ina to'umalina 'uda 'italoba , nadigega ni'a yasimanena . ”
44024009	Ta me Yudia wate e'ewa nina si'awa 'ai'ailena .
44024010	Ta 'enega gabana nimanega Paulo 'ieonena be 'ida ona . 'Enega Paulo 'ilolagata , 'igwae , “ Yamwalatonina 'oyo 'ebeloina gete 'ena yakwala yauna 'uloiloina , 'enega ma igu gwausowala be matamuya yada onaila 'agu e'ewa gete manuna .
44024011	“ 'Eguma tomota 'uenaidedi , sisimana 'emuya 'aene 'asiyata tuwelo namo sigumwala 'ediya , tuta nina yatu'e Yelusalema 'ena sabi lotapwalolo ,
44024012	ta nigeya wate si'ita'itagu tomota ma'egwao 'aegewagewana , nai boda yaloiloinedi be sida muliyegu , Anuwa Tabu 'enaya , nai anuwa tapwalolo 'ediya , nai Yelusalema 'asana solanaya .
44024013	Ta yage nidi ni'a 'ediyega sie'ewegu nigeya sawesawediya be 'emuya si'awa 'ai'ailedi .
44024014	“ Ta 'idi ona 'ebweuna namo ya'awa 'ai'ailena , nate 'Eda nina sieesena Weyala 'enega yalotapwalolo , tubumao 'idi Yaubada 'ena , ta wate Mosese 'ina loinao be palopitao 'idi 'etoladiyao maibo'adi yaemisedi ,
44024015	ta wate yaemisa 'aene Yaubada tokwaiyao 'igietoolo limedi , tobobo'adi be toto'umalidi , nadigega taudi wate 'idi emisa .
44024016	“ 'Enega tuta maibo'ana 'ediya yatootoo waiwai 'aene yada bubuna palupalu , Yaubada matanaya , be wate tomota 'ediya .
44024017	“ Ta yakwala yauna ni'atu sigumwala 'enega yaila Yelusalema ga 'ebwayadaita yame'ena 'igu boda 'ediya , ta wate taliya Yaubada manuna .
44024018	'Enega ni'atu yagie'esasegu , ga taliya nina yaguinuwena Anuwa Tabu solanaya , ta nigeya boda ma'egwao , ga nigeya galala ,
44024019	ta sa'i 'aina tomota si'itegu , taudi Esia 'ana tomiyanao , be 'ilobwenena taudi matamuya gete sida mai , 'abo nuwanuwadi be sie'ewagu , ta nigeya simeemai .
44024020	“ 'Enega taudi ni'atu simai gete matamuya , 'ilobwenedi be to'ase 'igu loegesi si'italobena , tuta nina 'idi toloinao sietalaeguya , sida simana 'emuya .
44024021	“ Ta 'ebweuna namo ona yabwau apwesena , tuta nina gamwagamwanidiya yatootoolo , ga manuna sie'ewegu , nate ona'ai'aila . Ta 'igu ona nina 'aene ‘ Batuwa matamiya yaetala manuna yaemisa 'aene tokwaiyao sida toololimana . ’ ”
44024022	Ta 'eda nina manuna Paulo 'ionaona , Pilikesa wate 'imwalatoi 'ai'ailina , ga 'iupaila , 'igwae , “ Tuta 'abo boda saiya 'ana toloina Lisiasi 'imwa'utama , 'enega 'imi etala manuna yada esinuwa , nai Paulo palupaluna nai nigeya . ”
44024023	'Enega Pilikesa tolosaiyao 'adi toanugana 'ieonena , “ Tai gete waile deliya , ta geya'abo waloiloina pa'ale , ta 'abo gosenao nuwanuwadi be simeemai 'ana lema sabi 'ebwa'ena , geya'abo wa'eto'etobodedi . ”
44024024	Ta 'asiyata 'aina sigumwala ga Pilikesa mwanena Dalusila ma'iyana simai , ta tauna waine Yudia , ga Pilikesa nina Paulo 'ibwauyenama , ga 'ina guguya sinonona , emisa Yesu Keliso 'ena manuna .
44024025	Ta Pilikesa 'atena 'isa'ala , tuta nina Paulo 'ina guguya 'inonona , bubuna palupaluna , be 'atepa'ala , be bwa'omatana 'imeemai manudi , ga Pilikesa 'igwae , “ Tuwa ! Ta 'uila , be 'abo to tuta kapekapeyana 'eguya 'enega yada bwauyeyo wate . ”
44024026	Ta Pilikesa nuwanuwana mani 'ida loba Paulo 'enega 'ana li'ama manuna , ga gote 'alena 'ibwaubwau limalimanena ta ma'iyana si'awa'awagwae ,
44024027	ga 'ana laba yakwala 'eluwa sigumwala , ga Posiu Pesito ni'atu Pilikesa 'ilopa'eluna . Ta Pilikesa nuwanuwana me Yudia tauna sida 'awabobo'ane , 'enega 'iloina be Paulo deliya tuga 'ida miyami .
44025001	Pesito nina 'imai Sisalia , ga 'ie'ale 'ina etoloina , ga 'asiyata 'etoi sigumwala ta 'itu'e Yelusalema .
44025002	Ta totaliya sinabwadi be me Yudia 'idi 'inapwanao simai , ga 'idi e'ewa Paulo manuna sisimanena ,
44025003	ga Pesito 'ena sisidasida waiwai sigwae , “ Kapekapeyana be Paulo 'uetunenama Yelusalema , be bada 'aetala ? ” Ta 'idi nuwanuwa 'ai'aila nate , 'aene Paulo sida loemwawasi 'edaya , tuta nina 'abo 'imeemai .
44025004	Ta Pesito 'ieona limedi , 'igwae , “ Geya'abo yatagwatagwala , ta esiya Paulo Sisalia deliya tuga 'ida miyami , be 'iabe 'abo'agu yaiila Sisalia ,
44025005	ta 'abo nuwanuwami , 'enega 'imi toloinao ma'egwao 'amwa'uta , be to'ase 'imi e'ewa Paulo manuna nada wada etala . ”
44025006	Ta wiki 'ebweuna ta tupwana namo 'ediya 'imiyami , ta 'enega 'imwa'uta Sisalia , ta tomwa 'iulisinaya , ga etala 'ana 'ebemi 'ena 'imiyatowa , ta 'iloina be Paulo sida me'ena .
44025007	'Enega Paulo 'imai , ga me Yudia nidi taudi Yelusalemega simwa'utamaya , sitoolo sakowasiyena , ta 'enega 'idi e'ewa Paulo manuna sisimanedi , ma idi gamwasowala , ta yauna 'idi simana nidi nigeya 'adi 'ai'ailamo .
44025008	Ta Paulo 'idi ona 'iula bodebodedi , 'igwae , “ 'Abo'agu nigeya me Yudia 'idi loina , nai Anuwa Tabu 'ana loina , nai Sisa 'ina loina yale'oale'oa . ”
44025009	Ta Pesito sa'i nuwanuwana be me Yudia 'ida giegwausowalidi , 'enega Paulo 'ieona limena , 'igwae , “ Mwa'adega , nuwanuwayo be Yelusalema 'ena 'ututu'e , be 'amu e'ewao gete manudi waetala mataguya ? ”
44025010	Ta Paulo 'igwae , “ Geya nuwagu 'igu etala manuna me Yudia siloinegu , manuna nigeya 'ebweuna to'ase 'ediya yagiegie loegesiye , ta gete ni'atu 'umwalatonina . Ta esiya me Loma 'imi 'ebe etala 'enaya yatootoolo , ta gete 'ilobwenegu .
44025011	'Eguma nadigega 'aene 'abo'agu tole'oa loina be 'enega loegesi gete manuna 'ilobwenena yada mwawasa , bobo'ana . Mwawasa nigeya yamatamatautei . Ta 'abo nigeya 'ebweu 'igu to'umalina walobaloba 'idi e'ewa 'ediyega , nigeya 'ilobwelobwene be 'uda 'ebwayaegu 'ediya , ta esi kini sinabwana , tauna Sisa , 'ina etala nuwanuwagu . ”
44025012	'Enega Pesito nina 'iapwesa ga 'ina tosinasinapuyao ma'enao si'awagwae , ga 'iilama ma ina e'isa , ta 'igwae , “ Bobo'ana , nuwanuwayo kini 'ina etala , 'enega kini Sisa 'ina etala 'ena yada etuneyo . ”
44025013	'Asiyata 'aina sigumwalaya , ga kini Agalipa mwanena Belinisi ma'iyana Sisalia 'ena siapwesa , sabi ona lokagutoki Pesito 'enaya .
44025014	Ga 'idi miyami 'asiyata yauna 'enaya , Pesito kini Agalipa 'ena Paulo 'ana e'ewao 'isimanedi , 'igwaegwae , “ Tai 'ebweu gotei deliya Pilikesa 'ipilisinena .
44025015	Tauna tai nina manuna , lowa Yelusalema 'enaya yamiyami , ta me Yudia 'idi totaliya sinabwadi be 'inapwanao 'eguya sisimanena , ta sisidegu 'aene yada loine 'ina to'umalina manuna .
44025016	Ga yaeonedi yagwae , ‘ Nigeya me Loma 'ima bubuna nadigega 'aene tomota 'emiya 'atagwala 'imi loinao manudi , ta esi 'ilobwenena be nugana etala tada guinuwa be 'imi e'ewao be tauna 'ina eyaseyase wada simana apwesedi . ’
44025017	“ 'Enega sideli egogonama gete 'ena , ta nigeya yaso'iso'i , ga tomwa 'iulisina ga 'ebemi etala 'ena yamiyatowa , ta yaona , ga tai nina si'au'ewenama .
44025018	Ta 'ana toe'ewao nidi sitoolo , ta 'igu nuwanuwa 'iabe to'ase 'ebweu 'ina to'umalina manuna sisimana . Ta nigeya sa'i ,
44025019	ta taudi namo 'idi tapwalolo manuna sionaona , be 'ebweu tai ni'atu 'imwawasa , 'ana esana Yesu , ta Paulo 'isimasimana 'aene Yesu nina mayawasina 'imiyami .
44025020	Ga 'abo'agu yaenuwanaluwa , mwa'adega be yage gete manuna yada loina'esa , 'enega Paulo nina yaenaidena 'abo sawesawenaya 'itutu'e Yelusalema be nada sida etala .
44025021	“ Ga Paulo nina 'iguitoyasa , ta Sisa 'ina etala manuna 'isida . 'Enega yatagwalena ta deliya 'ida miyami bemi , 'ana laba 'eda 'aloba be yaetune Sisa 'ena . ”
44025022	Ga Agalipa Pesito 'ieonena , “ 'Abo'agu wate nuwanuwagu be tai nina ina ona yada nono . ” Ta Pesito 'igwae , “ Bobo'ana , gibwa'i yabwauyenama be 'ioona . ”
44025023	'Enega tomwa 'iulisina ga Agalipa be Belinisi simai , ma 'adi 'oama esaesa , ga anuwa 'ebe deliegogona 'ena silugu , ta boda saiya 'ana toloinao be 'asa nina 'ana 'inapwanao siaesotedi ma idi 'amayaba . Ta Pesito 'iloina ga Paulo si'au'ewa luguyena .
44025024	'Enega Pesito nina 'iona , “ 'Oyo kini Agalipa , be 'omi waegogonama maibo'ami , tai gete wa'itai . Tauna manuna me Yudia maibo'adi Yelusalema 'enega , be wate sena gete 'enega , sisidegu ta siona waiwai 'eguya , sigwae , ‘ Tai nate mwawasa namo tuga 'ilobwenena . ’
44025025	Ta nigeya 'ebweu 'ina loegesi yalobaloba be manuna 'ida mwawasa , ta tauna nuwanuwana be 'ida kini sinabwana Sisa 'ena 'ida etala , 'enega yaloina be yada etunena Sisa nina 'enaya .
44025026	“ Ta nigeya 'ebweu 'ina loegesi manuna , be 'ida 'inapwana Sisa 'ena yada 'etoladi . Gete 'enega ya'au'ewenama matamuya kini Agalipa , be 'omi wate maibo'ami , be 'enega 'aene etala gete mulinaya 'ina loegesi 'ebweu taloba , be manuna ya'etoladi Sisa 'enaya .
44025027	Manuna nigeya 'ana 'ita bobo'ana 'abo tomiya yoniyonina 'ebweu taetune , ta nigeya 'ebweu to'ase e'ewa manuna tae'itae . ”
44026001	Ta Agalipa Paulo 'ieonena , 'igwae , “ Bobo'ana Paulo , tauyo manuyo 'uda ona . ” Ga Paulo nimana 'igilagasina , ta 'ieonena gete nadigega , 'igwae ,
44026002	“ Kini Agalipa ye , batuwa yagwausowala sinabwana manuna 'oyo matamuya yatoolo , be 'igu eyaseyase me Yudia 'idi e'ewao 'eguya manudi yada ona ,
44026003	manuna me Yudia 'ima bubuna be 'ima egewagewanao 'umwalamwalatonidi . 'Enega yasideyo , ma imu 'alama'i'ita 'igu ona 'uda nono .
44026004	“ Me Yudia maibo'adi simwalamwalatonigu 'aene 'igu bubuna , 'igu tuta gwamega yae'alena taugu tuga 'igu 'asaya , ga muliyega Yelusalema 'enaya ,
44026005	ta tuta dudulana 'enega simwalamwalatonigu 'aene 'abo'ama boda Palisi , ta Palisiyao 'ima loina waiwaina yamuliya 'ai'ailina , be 'abo 'uenaidedi ta nuwanuwadi sie'isa , 'iabe si'awa 'ai'aila .
44026006	“ Ta gete 'igu etala 'alena matamuya , nate Yaubada 'ina onaupaupa tubumao 'ediya yaemisena ,
44026007	ta tauna manuna 'ima susu site tuwelo sinuwayaina be sida loba , ga ma idi yaleyale Yaubada 'ena silotalotapwalolo , 'asiyata be boiboi 'ediya . Ga nuwayaina gete manuna me Yudia sie'ewegu .
44026008	Ta mwa'adega ga 'imi nuwanuwa 'aene nigeya kapekapeyana be Yaubada tokwaiya 'igietoolo limadi , aga ?
44026009	“ Ona'ai'aila , 'abo'agu lowa 'igu nuwena 'aene yage yauna yada toodi , be Yesu goma Nasaleta 'ana esana yada gielosa'uye .
44026010	Gete manuna Yelusalema 'ena toekalesiyao yaudi deliya yasa'u luguyedi , nadigega totaliya sinabwadi siloinegu , be 'eguma sida loemwawasidi , 'abo'agu wate yatagwatagwala .
44026011	Ta wate anuwa tapwalolo 'ediya yagiegie 'elouyadi ta yagewagewanedi be Yesu sida guitoyase , ta yagamwasowala 'ai'ailedi , ga yamutudi mali 'asao 'ediya .
44026012	“ 'Enega totaliyao sinabwadi siloinegu be Damasiko 'ena yatatauya .
44026013	Ta Kini 'uda 'ita , 'asiyata nina yatautauya Damasiko , 'asuoleoleya ga galewega maedana sinabwa wawasae 'isaema , ta nigeya nadigega sinala maedanina , ga ya'itena magosegwao 'isae sakowasiyema .
44026014	“ Ga maibo'ama 'abe'u sanamwa'uta bale'uya , ta 'enana 'ebweu yanonona 'ena Ibeliuyega 'ieonegu , 'igwae , ‘ Saulo , Saulo , to'ase manuna 'uetalauwalegu ? 'Ana 'ita 'atuwa sikwa 'u'onena , ta 'utootoo be 'u'ausepale be tauyo 'uli'amiyo , ta sa'i 'aeyo 'idididi be 'igiegie'elouya wawasaeyo . ’
44026015	“ Ta yagwae , ‘ 'Inapwana , yaita sana 'oyo ? ’ “ Ta 'Inapwana nina 'igwae , ‘ 'Abo'agu Yesu nigu 'uetalauwalegu .
44026016	'Utooloma . Ni'atu 'emuya yaapwesa be 'aene yaloineyo , be 'igu apwesa batuwa manuna be wate 'igu apwesa ma'etamo manudi , 'uda etosimana .
44026017	Be 'abo me Yudia nai taudi nigeya me Yudia sitoo be sigie'elouyaeyo , yada 'etoseyeyo nimadiyega .
44026018	Manuna taudi nigeya me Yudia 'ediya yaetuetuneyo , be matadi 'uda gie'esasedi , be guguyoi 'enega sida sanaila maedana 'ena , ta wate Seitani 'ina waiwai 'enega sida apwesama , be Yaubada 'idi to'umalinao 'ida nuwataudi , be sida lugu taudi siemiseguya 'ediya , nate taudi 'eguyega si'esasa 'ediya . ’
44026019	“ Kini Agalipa , gete manuna e'ita nina galewega nigeya yaguiguitoyasa ,
44026020	ta esiya Damasiko 'enaya yagimi simanena , ga muliyega Yelusalema wate 'ena , ta Yudia senanao maibo'adi 'ediya , ta taudi nigeya me Yudia wate 'ediya yasimana , be 'aene 'idi bubuna to'umalina 'ediyega sida sanaila Yaubada 'enaya , be 'idi bubuna bobo'ana 'ediyega 'idi nuwa'ebuni sida e'itae .
44026021	“ 'Igu guinuwa gete manuna me Yudia sigiyaigu Anuwa Tabu 'enaya , ta 'aene sida loemwawasigu .
44026022	Ta tuta gote 'enega ga 'ana laba batuwa Yaubada 'ilemelemegu , ga batuwa yatoolo ta yasimasimana , 'omi toloinao be tomota maibo'ami 'emiya , nigeya mali yage manuna , ta tauna tuga palopitao be Mosese sigimi simanena ,
44026023	nate 'aene To'etoseyana nina 'elouya 'ida loba be mwawasa 'enega 'ida gimitoolo , be maedana 'ida lelewane me Yudia be taudi nigeya me Yudia 'ediya . ”
44026024	Ta Paulo gete nadigega 'iemwaemwasala ga Pesito 'ionatoila , 'igwae , “ Na , Paulo kabakabaleyayo ! Nai sikulu wawasae 'igiekabaleyemu . ”
44026025	Ta Paulo 'igwae , “ 'Inapwana Pesito , nigeya yaekaekabaleya , ta esi to'ase yasimasimanedi , nate ona 'ai'aila ta palupaluna ,
44026026	ta yage getedi Kini Agalipa 'imwalamwalatonidi , be matanaya gete yaonaona nigeya ma igu omayamaya , ta yamwalamwalatoni yage getedi nigeya 'ebweu 'ikwaikwaiya , manuna gete nigeya guinuwa ma'ula .
44026027	Mwa'adega 'oyo Kini Agalipa , palopitao 'idi onao 'uemiemisedi , aga ? Ni'atu yamwalatonina 'uemisedi . ”
44026028	Ga Agalipa Paulo 'ieonena , “ 'Unuwena 'aene tuta kukupana namo 'ena 'ugie toekalesiyaegu ! ”
44026029	Ta Paulo 'ionalimana , “ Nai tuta kukupana , nai tuta dudulana 'ena , 'oyo be taudi wate gete 'eguya sienoenono 'eguma ma'emwao walowa'elugu , nate 'ebe gwausowala . Nate namo geya nuwagu be balae getedi nimaguya simiyami walobalobadi . ”
44026030	'Enega Kini be mwanena Belinisi be gabana be tomiyatowa maibo'adi sitoolo ga siapwesa ,
44026031	ta sieonaona taudimo , sigwae , “ Tai gete nigeya 'ebweu to'ase 'ina loegesi be manuna mwawasa nai sa'udeli 'ilobwelobwene . ”
44026032	'Enega Kini Agalipa Pesito 'ieonena , 'igwae , “ Tai gete 'abo nigeya Sisa 'ina etala manuna 'isidasida , sawesawenaya be ta'etoli'ami . ”
44027001	Ta ni'atu siloina 'aene Itali 'ena 'ada tauya , 'enega Paulo be 'aina yoniyonidi wate ma'enao si'ebwayaedi Sisa 'ina tolosaiyao 'adi toanugana 'enaya , 'ana esana Yuliasi , be 'ima 'adau 'ena 'i'ita'i'isidi .
44027002	Ga Adilamitio 'enega wagega 'agelu , tauna waga nina 'iabe 'ipipili Esia le'awina 'asanao 'ediya , ga 'atupa , Alisitako ma'emai , tauna goma Masidoniana , sena Tesalonaika 'enega .
44027003	Ta tomwa 'iulisina ga Saidoni 'ena 'alugu , ta Yuliasi Paulo 'i'atenuwa 'ole'oleyena ga 'itagwalena ga 'itauya gosenao 'ediya , be sida 'ita'i'isina .
44027004	Ta Saidoniyega 'atupa limana ga Saipilosi gwaunega 'apili sakowasi , manuna Saipilosi matanega yagila 'ilodebedebema .
44027005	Ta ni'atu Silisia be Pamipili olanao 'apilisinedi , ga Maila 'alugu , sena Lisia 'enaya .
44027006	Gote 'ena tolosaiyao 'adi toanugana nina 'ebweu Alekisanidela wagana 'ilobena , 'iabe 'itutupa Itali manuna , ga 'ena 'agelubala .
44027007	Ta 'asiyata yauna 'ima 'adau mwauna , ga Nidasi 'aloselabena , ta nigeya sawesawenaya be Nidasi matanega 'apalumo , manuna yagila sinabwana matamega , 'enega 'amwa'uta Kiliti be Salimone gamwagamwanidiyega 'asola , ga Kiliti gwaunega 'asakowasi .
44027008	Ta dabalega 'atupa , ta yagila nina tuga 'i'ewa'ewaema ga 'amai gomwagomwa 'ebweu 'ana esana Gomwagomwa Siwalowa 'ena , 'asa Lasia le'awinaya .
44027009	Ta tuta dudulana ni'atu 'amudalina , ga 'Ebotana 'ana tuta 'igumwala , ga yagila 'ana tuta to'umalina ni'atu 'ie'ale , 'enega Paulo 'iemataluwedi ,
44027010	'igwae , “ 'Inapwanao , 'ilobwenena be tada eyawai'ata gomwagomwa gete 'ena . Geya'abo tatootoo be ta'ada'adau limana , 'abona nai taesilae , be gwegwe be waga tamudalidi , be nai 'abo'ada watei tamwamwawasa . ”
44027011	Ta tolosaiyao 'adi toanugana toniwaga be waga 'ana topwalowa 'enadi 'inonodi , ta nigeya Paulo 'ina ona manuna 'inuwanuwa .
44027012	Ta gomwagomwa nina nigeya 'ilobwelobwene bolimana 'ana tutaya , ta yaudi siona , “ Tatoo tuga , be 'abo kapekapeyana Pinikisa 'ena talulugu , manuna tauna gomwagomwa bobo'ana , be 'enaya taeyawai'ata . ” Ta Pinikisa nina gomwagomwana salu Kiliti 'enaya , ta 'awana yalasi be yaalata 'ilo'awasidi .
44027013	Ta ni'atu yalasi gidalina 'itowama , ga sinuwena 'aene 'iabe si'adau bobo'ana be Pinikisa sida lugu , 'enega loomu sikwalina ga Kiliti selabenega sipili dabalega .
44027014	Ta tuta gidalina ga yagila tosinabwa sana , 'ana esana Lagasai , 'itowadoloma ,
44027015	ga waga nigeya sawesawenaya be 'isasasa , manuna yagila matamega 'itowatowama , 'enega tuga 'adamomo ,
44027016	ta salu gidalina 'ana esana Kiloda gwaunega 'atupatupa , ta 'aewaiwai ga waga 'ebe talaesuya 'alisi tu'eyena ,
44027017	ta balae si'ewedi ga waga sididina , ta simatauta , nai kaukau 'ana esana Silitisa 'ena situtula , ga 'enega naya sipelena ta 'adoedoema tuga .
44027018	Ta wediliya sinabwana waga 'i'au'au bunibuni wawasae , ta tomwa 'iulisina ga waga 'ana eusana sieula mwa'utedi .
44027019	Ta 'asiyata 'etonina 'ena waga 'ana gwegweyao si'ewedi ga sieula mwa'utedi .
44027020	Ta 'asiyata yauna 'ediya nigeya sinala nai kwadima 'ada 'itedi , ta wediliya sinabwana 'imutumutuma , 'enega 'amwalatonina 'aene 'iabe 'amwamwawasa .
44027021	Ta ni'atu 'asiyata yauna waga 'ana togeluyao nigeya si'e'ai , ga Paulo gamwagamwanidiya 'itoolo , ta 'igwae , “ Tasigwao , 'abo 'igu ona wada nononaya , be geya'abo Kilitiyega tada gelugeluma , geya'abo sa'i mwau be esilae gete tada lobaloba .
44027022	Ta gete yaguguyami , wada 'atepatu , geya'abo 'ebweu 'emiyega 'imwamwawasa , ta waga namo esiya 'iabe 'idadamana ,
44027023	manuna guluwanai 'igu Yaubada nina , tauna yaemisena , 'ina anilose 'imai ga selabeguya 'itoolo ,
44027024	ta 'ieonegu , ‘ Paulo , geya'abo 'umatamatauta ; 'iabe Sisa matanaya 'uda toolo , manuna 'imu sidasida 'enega waga 'ana togeluyao maibo'adi ma'emwao Yaubada 'ida 'etoseyemi . ’
44027025	'Enega tasigwao , geya'abo wamatamatauta , manuna Yaubada yaemisena be 'iabe 'ida guinuwa nadigega tuga 'ie'itegu .
44027026	Ta 'iabe salu 'ebweu 'ena tatutula . ”
44027027	Wiki 'eluwa sigumwala , 'etamo sa'i Edilia bwagabwaganaya 'adoedoe dadanema , ta niuniuwanaya waga 'ana topaisewao sinuwena 'aene dabala 'aloseloselabe .
44027028	'Enega ni'u siulatootoona ga silobena 'ana mwa'uta nadigega tuweniti lowa 'ana dudula . Ta tupwana 'adoenao ga wate siulatoona ga silobena ni'u 'ana mwa'uta nadigega pipitini lowa .
44027029	Ta simatauta geya'abo be gulewa 'ena 'atutula , ga waga kuliginega loomu ata siuledi , ta sisidasida tomwa manuna be 'ida ulisi manini .
44027030	Ta 'aina waga nina 'ana topaisewao nuwanuwadi be wagega sida dena , ga waga 'ebe talaesuya sipelena ni'uya , ta sikabo 'aene loomu wate sida ule waga matanega .
44027031	Ga Paulo tolosaiyao ma 'adi toanugana 'ieonedi , “ 'Abo tomota gotedi wagega sidedena , geya'abo sa'i tabobobo'ana . ”
44027032	'Enega tolosaiyao nidi waga 'ebe talaesuya 'ana balaeyao si'upwa yauledi ga 'idoena .
44027033	Ta ni'atu tomwa 'iabe be 'iulisi , ga Paulo 'ieonedi be sida 'e'ai , 'igwae , “ Ni'atu 'asiyata potini 'atesa'ala manuna ga nigeya wate 'e'ai wada lotoona .
44027034	'Enega 'ilobweneda be tada loepa'ala , manuna geya'abo sa'i 'ebweu 'iesiesilae . ”
44027035	Ta ni'atu 'iona ga beledi 'i'ewena ta manuna 'ilokagutoki Yaubada 'ena , maibo'ama matamaya , ga 'igitomwena , ga tauna 'igimi'ai .
44027036	Ta 'enega maibo'ama nuwama 'ibobo'ana , ga 'a'e'ai watei .
44027037	Ta 'ama yau waga nina 'ena 'agelu nate tu analedi be sebeniti sikisi .
44027038	Ga ni'atu gamwama 'ipawa , ga witi waga solanega siulena ni'uya , be 'aene waga 'ida kapekapeyana .
44027039	Ta tomwa ni'atu 'iulisina ga dabala si'itena , ta nigeya si'ina'inane to 'asa , ta gomwagomwa makaukauna si'italobena , 'enega sinuwanuwa 'abo kapekapeyana waga nina silagaei dabalaya .
44027040	'Enega loomu si'upwa yauledi ga ni'uya sigisinedi , ta wate pwalowa 'ana balaeyao sili'amidi be sipwapwalowa , ta naya nuganaya silisi tu'eyena be situtupa dabala nina manuna .
44027041	Ta malolo 'i'ausepalema ga waga 'aetulaena kaukau lodabadabalina 'ena , ga waga 'ubusuna 'itula ta nigeya sawesawenaya be 'iloniu , ta kuligina lisu 'idi lasape'ope'oega 'iepisalina .
44027042	Ta 'enega tolosaiyao sinuwanuwa ga 'aene yoniyonidi sida loemwawasidi , 'abona nai 'aidi sida tube'oya'a dabalaya be sidedena .
44027043	Ta 'adi toanugana nina nuwanuwana be Paulo 'i'etoseyei , 'enega 'i'etobodedi , 'aene geya'abo siloeloemwawasidi . Ta esiya 'iloinedi taudi sawesawediya be situtube sida 'atui nugana be dabala manuna sida tube ,
44027044	be 'enega tupwa mamo waga senasenamidiyega 'atubelaga . 'Enega maibo'ama ni'atu ma ima bobo'ana 'atube'oya'a dabalaya .
44028001	'Enega 'agayo'oya'a bwa'a yadayadanaya , ga salu nina 'ana tomiyanao sisimana 'emaya 'aene salu nina 'ana esana Melita .
44028002	Ta me salu nidi siobobomema sinabwana , ga kaiwe simu'ena , ta maibo'ama sibwauyema ga 'asiyasiyata , manuna 'i'usa'usana , ta gogai wate .
44028003	Ta Paulo kaiwe 'ielaganinama , ga kaiwe 'ena 'isa'ubaledi , ta yaiyai manuna ga mwata bolausa 'iapwesama , ga Paulo nimana 'igo'ina .
44028004	Ta ni'atu me salu si'itena Paulo nimanaya mwata 'itabetabe , ga sieonaona taudimo , sigwae , “ Ona'ai'aila , tai gote toloemwawasa , be nigeya sawesawenaya loinega taunamo 'i'etoseyei . 'Anabwa'ayoi damanega 'idenama dabalaya , ta wada 'ita mwata 'igo'ina . ”
44028005	Ta Paulo mwata nina 'i'ausepalena 'awesabelulu solanaya , ta nigeya 'elouya 'ilotolotoo .
44028006	Ta me salu nidi Paulo siduneduneyei ta sinuwena 'aene nimana 'ida seseya , nai 'ida tai be 'ida mwawasa , ta siyamwayamwana ga Paulo nigeya wate 'ebweu to'ase 'i'ewa'ewa , 'enega 'idi nuwanuwa sisa'u gelasena , ta sigwae , “ Tai nina 'ebweu yaubada . ”
44028007	Salu nina 'ana 'inapwana 'ana esana Pubiliasi , ta 'ina 'asa sena nina 'ena 'alugu selabenaya , ga Pubiliasi nina 'i'au'ewema , ga 'asiyata 'etoi 'ediya 'i'ita'i'isi 'ai'ailima .
44028008	Ta tuta nina 'ena Pubiliasi tamana anuwaya 'i'eno'eno ma ina le'oasa , ta 'ina le'oasa yaiyai be gamwapilipili . 'Enega Paulo 'ilugu 'ena , ga manuna 'isidasida Yaubada 'ena , ta oona 'igitoona ga 'igiebobo'anena .
44028009	'Enega me salu maibo'adi taudi ma idi le'oasa simai Paulo 'enaya , ga taudi wate 'igiebobo'anedi .
44028010	'Enega oboboma yauna si'ebwa'ema , ga 'ima tuta gelu 'ena , 'ama 'abwaga sawesawemaya sieusena .
44028011	Ta nawalae 'etoi sigumwala ga Melitega 'agelu Loma manuna , ta 'ima waga Alekisanidela wagana , matanaya 'ana dayagi didiluwaluwa me'olotodi , ta waga nina , lowa nawalae gogai nidi 'ediya , salu nina 'ena 'iyamwayamwana , ga 'ana laba yagila sinabwana 'ilosa'u .
44028012	'Enega 'atupa ga Sailakiusa 'ena 'aulita , ga 'asiyata 'etoi 'amiyami .
44028013	Gote 'ena 'asakowasi Legiami ga 'aulita . 'Iulisina ga yalasi 'itowama , 'enega 'atupa limana , ta 'apilipili , ga 'asiyata 'eluwa namo ga 'alugu Putioli .
44028014	Putioli 'ena 'aina toekalesiyao 'alobedi , ga sibwauyema 'idi anuwaya , ga 'ediya 'amiyami 'asiyata sebeni 'ediya . Ga gote 'enega 'atauya Loma manuna .
44028015	Ta toekalesiyao nidi Loma 'ena alema sinononaya , ga simai 'edaya siaesotema sena 'Ebegimwane , 'ana esana Apio be Anuwa 'Owaga 'etoi 'ediya . Ga tuta nina Paulo gosemao nidi 'ilobedi , Yaubada 'ena 'ilokagutoki , ta 'i'atepatu .
44028016	Gote 'enega 'atauya ga Loma 'ena 'aapwesa , ta tolosaiyao Paulo sitagwalena be 'ida miya dumaduma , be 'ana to'ita'i'ita tolosaiya 'ebweuna namo tuga .
44028017	Ta 'asiyata 'etoi sigumwala , ga Paulo me Yudia 'idi toanuganao 'ibwau egogonedima , ga 'ieonedi , “ Tasigwao , 'abo'agu nigeya 'ebweu to'ase to'umalina 'ida bodao 'ediya yaguiguinuwe , nai 'ida bubuna tubudao 'ediyega yale'oale'oai , ta wada 'ita , Yelusalema 'ena si'ebwayaegu me Loma 'ediya ga deliya sisa'ugu .
44028018	Ta 'igu etala mulinaya me Loma nidi nuwanuwadi be sida li'amigu , manuna nigeya 'ebweu 'igu to'umalina silobaloba , be 'aene manuna sida loemwawasigu ,
44028019	ta me Yudia sigewana gabana 'ena 'aene geya'abo sili'ali'amigu . Gete 'alena yasida Sisa 'ina etala manuna ; ta nigeya 'aene 'ida bodao yae'ewadi ,
44028020	Ta esi taudi 'idi e'ewa 'eguya manuna yabwauyemima be ta'awagwae . Ona'ai'aila , 'abo'ada me Isileli taemiemisa 'aene 'ada 'etoseyana Yaubada 'enega 'ida apwesa , ga emisa gete manuna deliya sisa'u luguyegu . ”
44028021	Ta me Yudia nidi sigwae , “ 'Abo'ama nigeya 'ebweu Yudiaega leta manuyo 'alobaloba , nai gosedao bada simeemai nigeya sisimasimaneyo 'aene 'oyo to'umaliyo .
44028022	Ta esiya nuwanuwama 'ada nono 'emuyega to'ase 'imu nuwanuwa nidi , manuna sena yauyaudi tomoteninao 'imu boda ekalesiya si'awa to'umaliyena . ”
44028023	'Enega 'asiyata siupaena , ga boda yaudi siegogonama Paulo 'ina anuwaya , ga gonegonega ga 'ana laba 'iboi , 'ediya 'iloguguya , Yaubada 'ina etoloina manuna , ta Mosese 'ina loina 'enega , be palopitao 'idi onao 'ediyega , 'ie'itedi Yesu manuna , ta 'itoona be 'aene 'ida gienuwa sabwalenidi .
44028024	'Enega 'aidi siemisena ta 'aidi sipa'ala .
44028025	Manuna 'idi nuwanuwao dumadumana be dumadumana , 'enega sideli sawala . Ta Paulo 'ina ona 'ana 'ebe losalowa 'ediya 'igwae , “ Yaluyaluwa Tabuna 'ina ona tubumiyao manudi ona 'ai'aila , nate palopita Aisea 'awanega 'ionaedi .
44028026	‘ 'Utatauya be tomota nidi 'ueonadi : Ma'etamo waenoenono , ta geya'abo nuwami 'isabwasabwalena . Be wate wadunedune tuga , ta geya'abo sa'i wa'ita'ita .
44028027	Manuna tomota getedi 'idi nuwanuwao si'elokwani , ga tenadi situi , ta wate matadi sikebo . 'Abona nai matadiyega si'ita ta tenadiyega sinono , be sinuwa sabwalena , be 'eguya sida sanaila , be yagie bobo'anedi . ’ ”
44028028	'Enega Paulo ona nina wate 'iloeposeyanena , 'igwae , “ 'Enega wada mwalatoni 'aene Yaubada 'ina simana 'ada 'etoseyana , manuna ni'atu 'ietunena taudi nigeya me Yudia 'ediya , be taudi sa'i sida nono . ”
44028030	'Enega Paulo 'ina anuwa gote 'ilowagena 'ena 'imiyami yakwala 'eluwa 'ediya , ta tomota yaudi 'ina anuwaya silugulugu be ma'enao siegosigosiyana ,
44028031	ta Yaubada 'ina loina manuna 'iloguguyedi ta 'ie'ie'itedi 'Inapwana Yesu Keliso manuna , ta nigeya 'ebweu yaita 'itoo be 'ina loguguya 'i'etobode .
45001001	'Abo'agu , Yesu Keliso manuna yaetopaisewa , ta Yaubada 'iesinuwegu be 'ina tetela bobo'ana manuna yada etosimana .
45001002	Tetela bobo'ana nina lowaenei Yaubada 'iona upaupaena 'ina palopitao 'ediya , ga si'etoladinaya Buki Tabu 'ena .
45001003	Tetela nina Yaubada natuna Yesu Keliso manuna . Tauna 'ietomotai Debida 'ina susu 'enega ,
45001004	ta muliyega Yaluyaluwa Tabuna 'ina waiwaiyega Yaubada 'ida 'Inapwana nina mwawasega 'igietoolo limena , ga 'ie'ita apwesena 'aene Yesu Yaubada Natuna .
45001005	Yesu Keliso tauna 'iobobomegu , ga 'iesinuwegu be 'aene tauna manuna yada etosimana sena yauyauna 'ediya , be 'enega tauna 'ena sida tagwaledi ta sida emise .
45001006	Ta wate 'omi me Loma Yaubada ni'atu 'iobobomemi , ga 'iesinuwemi be 'omi wate Yesu Keliso 'ina boda 'ena wada miyami .
45001007	Ta Yaubada Tamada be 'ida 'Inapwana Yesu Keliso 'idi obobomega wada miya siwalowa .
45001008	Nugana yalokagutoki Yaubada 'enaya Yesu Keliso 'ana esanega , manuna 'imi emisa tetelina 'i'elelewana sena maibo'ana 'ediya .
45001009	Yaubada 'imwalatonina 'aene tuta yauna 'igu sidasida 'enega yanuwa'i'isimi . Yaubada tauna 'ina a street in Rome guinuwa 'ena yagwaunuwa 'ai'aila Natuna tetelina 'ana guguya manuna .
45001010	'Igu sidasida manumi tuta yauyauna 'aene 'abo kapekapeyana yawawai be yayausimi , 'abo gete Yaubada 'ina nuwena nadigega .
45001011	Manuna nuwanuwagu be ya'itami be yada lememi , ta 'enega yaluyaluwami sida ewaiwai .
45001012	Gete 'enega 'omi be 'abo'agu taelemalema , be 'enega 'omi 'imi emisega wada lemegu , ta 'abo'agu wate 'igu emisega yada lememi .
45001013	Tasigwao wada nuwa'i'isi 'aene tuta yauyauna yanuwanuwa sinabwana be mwa'adega yada ayausimi , ta nigeya kapekapeyana 'eguya , manuna nuwanuwagu 'igu ayausa uwana 'ida apwesa , nadigega 'igu ayausa nidi mali senao taudi nigeya me Yudia 'ediya uwadi ni'atu siapwesa .
45001014	Manuna 'ilobwenegu be boda maibo'adi 'ediya yada guinuwa , taudi 'asa sinabwadi 'ediya simiyami , be mitawa wate 'adi tomiyanao , be tosinasinapuyao , be wate toemwagemwageyao .
45001015	'Enega 'omi wate me Loma nuwanuwagu sinabwana 'emiya Tetela Bobo'ana yada guguyae .
45001016	Tetela nina 'ana guguya manuna nigeya yada omayamaya , manuna Yaubada 'ina waiwai 'ena 'imiyami be 'enega 'abo yaisigedi taudi siemisa 'ida 'etoseyedi , ta nugana 'abo'ama me Yudia 'emaya , ta 'enega muliyega 'omi nigeya me Yudia 'emiya .
45001017	Ona'ai'aila , tetela gete 'ie'iteda 'aene 'ida emisa namo 'enega Yaubada 'ida 'awa palupaluyeda . Manuna Buki Tabu wate 'ina simana nadigega , 'igwae , “ Topalupaluyao 'idi emisega yawasidi sida loba . ”
45001018	Ta Yaubada wate galewega 'ina gamwasowala ni'atu 'ie'itaena taudi tobubuna geyogeyoi maibo'adi 'ediya , manuna taudi 'idi bubuna to'umalina 'ediyega bubuna palupaluna si'eto'etobode .
45001019	Ta Yaubada 'ana mwalatoi ni'atu 'igieapwesena 'ediya , ga nuwadi ni'atu 'isabwalena .
45001020	Ta Yaubada tauna nigeya tada 'itena , ta esi bale'u 'ana mweluluwa'unu 'enega ga batuwa 'ina waiwai miyamiya atayana tamwalamwalatoni , 'ina mweluluwao 'ediyega , ga tamwalatonina tauna Yaubada . 'Enega tuta nina 'ie'ewadi me bale'u nigeya 'ebweu wate 'idi 'ebe onamo .
45001021	Manuna simwalatonina tauna Yaubada , ta nigeya sida 'amayabena be 'enaya sida lokagutoki , ta esi sikwanikwani ta sinuwanuwa besobeso , 'enega guguyoi 'atedi 'iloemaedi .
45001022	Ga taudimo si'awa sinasinapuyedi , ta esi uwauwadi .
45001023	Manuna Yaubada miyamiya atayana siguitoyasena , ta mali 'ebe emisao sisa'u gelasedi ga 'idi tokwalui sibubudi , 'adi 'ita tomota nai manuwa nai yobai nai yobai kawakawalidi nadigega , be tokwalui nidi 'ediya sibwagobwago .
45001024	'Enega Yaubada 'ediya 'itagwala be 'idi yalakwaiyao nidi 'atediya simiyami siguinuwedi , be gote 'enega ma'ediyao bwaladiyega siloeloelata geyogeyoi bubuna to'umalinega .
45001025	Gete 'enega e'ita 'ai'aila Yaubada manuna siguitoyasena ta kabo 'enega sisa'u gelasena , ga Yaubada 'ina mwelumweluluwao 'ediya sibwagobwago , ta Tomweluluwa nina siguitoyasena , tauna 'ana tupu miyamiya atayana . Eimeni .
45001026	'Enega Yaubada 'ediya 'itagwala be 'idi yalakwaiyao to'umalidi sida guinuwedi , be iine nigeya loelata 'ana bubuna 'ai'ailega sida tauya , ta mali bubuna to'umalina , nate iine be iine ma'ediyao , siguiguinuwa loegesi .
45001027	Me'olotodi wate iine ma'ediyao nigeya sida guinuwena , ta 'oloto esi ma'ediyao siyaledi sinabwana 'enega ma'ediyao loegesi 'ebe omayamaya siguinuwedi . 'Enega bubuna geyogeyoi 'ana e'isa to'umalina taudimo bwaladiya silobaloba .
45001028	Gote 'enega geya nuwadi Yaubada 'ana mwalatoi , 'enega Yaubada 'ediya 'itagwala be nuwanuwa to'umalidi 'iloemaedi , 'enega yage nidi nigeya 'ilobwelobwenedi ta tuwa tuga siguinuwedi .
45001029	'Enega bubuna to'umalina maibo'ana 'iloemaedi , nadigega tomatagwegwe be , tobubuna geyogeyoi be , nadigega taudi e'ipi'ipi 'aledi be , loemwawasa 'aledi be , toegewagewana be , toekabokabo be , taudi toe'idi'idi be , taudi tolomugiyao be ,
45001030	tolo'aegilao , ta wate taudi Yaubada 'ana talauwalao be , oopa'ala 'aledi be , tonuwatu'e nai togagasa be , wate taudi 'aina guinuwa to'umalidi nuwanuwadi sinabwana , ta wate tamadiyao be sinadiyao nigeya sida 'amayabedi .
45001031	Nigeya 'ebweu wate 'idi bubuna bobo'ana , 'enega nigeya wate 'adi emisamo , ta wate nigeya 'ebweu oboboma nai 'atenuwa'ole'ole 'ediya 'imiyami .
45001032	Ta tomota getedi nadigega , taudi ni'atu Yaubada 'ina loina simwalamwalatoni 'aene 'abo yaisigedi nadigega sibubuna'esa mwawasa namo tuga 'ilobwenedi , ta sa'i tuwa tuga to'umalina nina siguiguinuwe , ta 'abo gosediyao wate sietotowanedi , 'idi guinuwa nidi si'awa bobo'anedi .
45002001	Tasigwao , geya'abo gosemiyao 'idi bubuna manuna walo'alo'aegila , manuna 'abo wanuwanuwa manudi 'omi wate taumi walo'aegilemi , manuna 'omi tuga nadigega taudi .
45002002	Ta esi tamwalatonina 'aene Yaubada 'ilobwenena be toguinuwa geyogeyoi nidi 'ida loinedi .
45002003	Ta gosegwao 'omi , 'abo mali tomota walo'aegiledi wanuwena 'aene Yaubada 'ina bwa'omatana geya'abo walobaloba . Nigeya ! 'Ida loinemi wate , manuna bubuna nidi 'omi tuga nadigega waguiguinuwedi .
45002004	Ta geya'abo Yaubada 'ina oboboma wa'awa'awa yage besobesoe , manuna 'i'atenuwa 'ole'oleyemi , ga manumi 'ie'alama'i'itanena , be 'aene 'imi to'umalinega 'ida giesana ilemi .
45002005	Ta 'omi wadeba pa'ala wawasae , 'enega 'abo tuta nina Yaubada 'ina loina palupaluna 'igieapwese , 'ida loina 'ai'ailimi ,
45002006	manuna tomota 'ebweuna 'ebweuna 'edaya 'ida e'isa tuga to'ase 'ida guinuwa nadigega .
45002007	Ta 'eguma 'aida guinuwa bobo'ana 'ena tuta yauna tae'alama'i'itana , be nadigega tuga taguiguinuwa be 'aene 'awabobo'ana be yawasi ataya tada loba Yaubada 'enega , ona'ai'aila ma'etamo yawasida miyamiya atayana 'ida 'ebwa'eda .
45002008	Ta sa'i , 'aidi tomota egewagewana 'aledi be 'eda bobo'ana siguitoyase , ta 'eda to'umalina simulimuliye , 'enega Yaubada 'ida gamwasowaledi be 'ida loinedi .
45002009	'Enega taudi guinuwa to'umalina 'ana toguinuwao mwau be 'elouya sinabwana sida loba , nugana me Yudia be muliyega sena maibo'adi tomoteninao .
45002010	Ta nadigega tuga taudi 'idi bubuna bobo'ana , Yaubada nugana me Yudia 'adi tupu be 'amayaba be 'idi gwausowala 'ida 'ebwa'edi , be muliyega sena maibo'adi .
45002011	Manuna Yaubada maibo'ada 'ida loineda leleleya .
45002012	Ta 'ina loina 'aene mali bodao Mosese 'ina loina nigeya simwalamwalatoni , tuwa tuga Yaubada 'ida loinedi 'idi to'umalinao manudi . Nadigega wate taudi me Yudia Mosese 'ina loina simwalatonina , be Yaubada 'ida loinedi 'idi to'umalinao manudi , Mosese 'ina loinao 'ediyega .
45002013	Ta nigeya 'aene loina 'ana nono namo 'enega Yaubada 'ida 'awa palupaluyeda , ta esi 'ina loina 'ana guinuwa 'enega .
45002014	Ta sa'i , taudi nigeya me Yudia , loina nina Mosese 'enega nigeya 'ediya , ta tuwa tuga taudimo 'idi nuwenuwega siguinuwa to'ase bobo'ana , nate tuga taudimo 'idi loina .
45002015	'Enega 'idi guinuwa 'ediyega tamwalamwalatoni 'aene 'atediya loina bobo'ana 'imiyami , ga 'enega taudimo 'idi bubuna simwalamwalatoni , 'aene 'aina tuta to'umalina , nai 'aina tuta bobo'ana .
45002016	Nadigega tuga tetela bobo'ana yaguguyaena 'emiya , 'aene bwa'omatana 'ana tutaya Yaubada Yesu Keliso 'ida loine , be tauna tomota 'idi nuwanuwa kwaikwaiyidi manudi 'ida 'awato'umaliyedi nai 'ida 'awabobo'anedi .
45002017	Ta 'omi ? Taumi watupumi ga wagwae , “ 'Abo'ama me Yudia , Yaubada 'ina loina 'i'ebwa'ema Mosese 'enega . ”
45002018	'Enega Yaubada 'ina nuwanuwa ni'atu wamwalamwalatoni , manuna loina nina ni'atu 'igiesinapumi , bubuna bobo'ana wawasae manuna .
45002019	'Enega taumi wa'awa tosinasinapuyemi 'aene tomata kebokeboyao 'adi toanuganao , ta taudi sena guguyoi 'ana tomiyanao wagiemaedanedi ,
45002020	ta toeuwauwa be toemwagemwageyao be gogama 'ediya waetoe'ita , 'aene 'omi Mosese 'ina loina 'enega mwalatoi 'ai'aila wa'ewena .
45002021	'Eguma 'ebweu yaita 'oyo tomota 'ediya 'ue'ita , ta mwa'adega 'oyo ? Ta 'eguma 'ediya 'ugwae , “ Geya'abo 'u'ipwa'ipwala , ” ta 'oyo , 'ebweu to'ipwala .
45002022	Ta wate 'abo 'ediya 'ugwae , “ Geya'abo 'uloyaloyawe , ” ta 'oyo wate 'ebweu toloyawe . Ta 'oyo 'ugwae , “ 'Abo'agu 'ebe bwagobwago kabokabo yaguitoyasedi , ” ta sa'i , 'ebe bwagobwago nidi 'idi anuwega 'u'ipwa'ipwala .
45002023	'Omi waona gagasa , ga wagwae , “ Mosese 'ina loina 'emaya 'imiyami , ” ta esi loina nina nigeya wamulimuliye , ga 'enega 'aina tomota 'ida Yaubada si'awa to'umaliyena .
45002024	Nadigega Buki Tabu 'ina simana 'igwae , “ 'Omi me Yudia , 'imi bubuna manuna , taudi nigeya me Yudia Yaubada si'awa to'umaliyena . ”
45002025	Ona'ai'aila , 'omi me Yudia Ebelaamo 'ina we'iwe'iyaya lodaba * bwalamiya 'imiyami . Ta 'abo Mosese 'ina loinao wamuliyedi , lodaba nina yage bobo'ana 'emiya , ta esi 'eguma loina nidi nigeya wamulimuliya 'ai'ailidi lodaba 'emiya 'ieyage besobeso .
45002026	Ta esi taudi nigeya me Yudia Ebelaamo 'ina lodaba nigeya bwaladiya 'imiyami , ta 'abo loina nidi si'amayabedi taudi nadigega tuga lodaba nina 'ediya 'imiyami .
45002027	'Enega 'omi me Yudia 'etamo taudi nigeya me Yudia sida bwa'omatami , manuna Mosese 'ina loinao be Ebelaamo 'ina lodaba nina 'emiya simiyami , ta nigeya loina nidi wamulimuliyedi , ta sa'i taudi nigeya me Yudia 'anabwa'ayoi nigeya Ebelaamo 'ina lodaba bwaladiya , ta esiya Mosese 'ina loinao simuliyedi .
45002028	Ta goma Yudia 'ai'aila 'aene lodaba nina nigeya yage apweapwesana bwaladiya , ta esi yage kwaikwaiyina 'atediya , Yaubada Yaluyaluwana 'enega , ta nigeya tomota 'ediyega . 'Enega taudi 'abo tomota nigeya si'awa'awa bobo'anedi , Yaubada esi 'ida 'awabobo'anedi .
45002029	
45003001	'Enega 'abo nadigega , to'ase sana 'ana bobo'ana 'abo'ada boda nida sieeseda me Yudia ? Ta wate to'ase 'ana bobo'ana 'abo Ebelaamo 'ina we'iwe'iyaya bwaladaya silodabena ?
45003002	Ona'ai'aila , yage bobo'adi yaudi 'edaya simiyami . Ta yage nugana nate Yaubada 'ina ona 'edaya 'isa'una .
45003003	Ta mwa'adega , 'abo 'aidi ni'atu Yaubada siguitoyasena , wanuwena 'aene Yaubada wate 'ida guitoyaseda aga ?
45003004	Nigeya sa'i . Ona'ai'aila , 'abo tomota maibo'ada kabokaboda , ta Yaubada tebweuna palupaluna , ga tauna manuna Buki Tabu 'isimana , 'igwae , “ 'Imu ona 'enega sida 'awa palupaluyeyo be 'enega 'imu etala 'enaya 'uda ewaiwai . ”
45003005	'Enega 'eguma 'ida bubuna to'umalina 'enega Yaubada 'ina bubuna bobo'ana 'igie apwesena , nai tada gwae , “ Geya'abo Yaubada 'iloiloineda 'ida bubuna to'umalina manuna , ” aga ? ( Ona'ai'aila , gete yaona besobeso 'atuwa nadigega 'aina tomota 'idi ona . )
45003006	Ta wada nuwa'i'isi 'aene Yaubada toloina palupaluna , 'enega bwa'omatana 'ana tutaya me bale'u maibo'ada loina palupalu 'enega 'ida loineda .
45003007	'Enega 'aina toekabokaboyao manugu sigwae , “ 'Imu loguguya 'ena 'ugwae 'aene 'igu kabo 'enega Yaubada 'ina bubuna palupaluna 'igie apwesena tomota 'ediya ga Yaubada situpuna , 'enega geya'abo Yaubada 'i'awa'awa to'umaliyegu . 'Enega 'abo'ama sawesawenaya yage to'umalina 'aguinuwe be 'enega yage bobo'ana 'ida apwesa . ” Taudi tomota nidi siona besobeso 'eguya ga 'ilobwenena be Yaubada 'ida loinedi .
45003008	
45003009	'Enega 'abo'ada me Yudia mwa'adega 'ida miya taudi nigeya me Yudia 'idi miya 'ibobo'ana sinena ? Nigeya ! Manuna ni'atu yae'iteda 'aene maibo'ada toto'umalida .
45003010	Nadigega Buki Tabu 'ina simana 'igwae , “ Nigeya 'ebweu yaita 'ina bubuna palupaluna .
45003011	Ta nigeya wate 'ebweu yaita Yaubada 'ida mwalatonina , nai nuwanuwana be 'ida mwalatoni . Nigeya sa'i !
45003012	Ona'ai'aila , tomota maibo'adi ni'atu sitauya gesi ga 'eda to'umalina 'ena siapwesa . Nigeya 'ebweu wate yaita 'ina bubuna bobo'ana . ”
45003013	“ Ta 'awadi 'atuwa 'ebweu 'ali'ali 'ege'egegena , be 'awadiyega yage to'umali wawasae ta kabokabodi siapweapwesama , ” “ Ta wate 'idi onao nadigega mwata bolausao 'ediyega tomota siloemwawasidi . ”
45003014	“ Ta onaupaupa to'umalidi 'awadiyega tuta yauyauna siapweapwesa . ”
45003015	“ Ona'ai'aila , tomota 'adi loemwawasa nuwadi 'i'ewena .
45003016	Ta 'abo to sena 'ena sitautauya , 'iabe yage maibo'ana sigie to'umaliyedi .
45003017	Nigeya 'ebweu wate guguya nai egosigosiyana 'ediya 'imiyami . ”
45003018	“ Ta wate nigeya Yaubada 'ana matauta 'ediya 'imiyami . ”
45003019	Ta ni'atu tamwalatonina 'aene Mosese 'ina loinao nate me Yudia 'ada loina , be 'enega geya'abo yaita 'ionaona limana tuta nina Yaubada 'ina bwa'omatana 'ena , manuna maibo'ada toto'umalida .
45003020	Yaubada 'ina 'awapalupalu nigeya Mosese 'ina loinao 'adi ematamatana 'enega tada lobena , manuna loina 'ina guinuwa nate 'ida to'umalinao 'isimasimana apwesedi .
45003021	'Enega gete tuga Yaubada 'ada 'awapalupalu 'igieapwesena , 'aene nigeya loina 'enega , ta esi mali 'eda 'enega . Ta 'eda nina ni'atu Mosese 'ina loina be palopitao sisimanena ,
45003022	'aene Yaubada maibo'ada 'ida 'awa palupaluyeda Yesu Keliso 'ana emisa 'enega , be geya'abo 'ebweu wate weyala 'ida miyami 'abo'ada me Yudia be taudi nigeya me Yudia gamwagamwanidaya .
45003023	Manuna maibo'ada toto'umalida , ga tamiya 'edasola Yaubada 'ina maedana 'enega ,
45003024	ta esi Yaubada 'i'atenuwa 'ole'oleyeda ta 'iobobomeda , ga Yesu Keliso 'enega 'ili'amida 'ida loegesiyao 'ediyega , 'enega Yaubada 'i'awa palupaluyeda .
45003025	Ona'ai'aila , Yaubada natuna 'itagwalena be 'aene 'ina mwawasega 'ida 'au'ewa limada Yaubada 'enaya be ma'eda tada egosigosiyana , nate 'abo Yesu taemise . Gete 'enega Yaubada 'ina bubuna bobo'ana 'ie'iteda , manuna lowaenei 'ida bubuna to'umalina manudi nigeya 'ie'ie'isa , ta esi 'ie'alama'i'itana ga 'ana laba Yesu Keliso 'ietunenama 'edaya .
45003026	'Enega gete tuga 'ina bubuna palupaluna 'ie'ie'itada 'aene tauna palupaluna , manuna Yesu 'ana toemisao 'i'awa palupaluyeda .
45003027	'Enega mwa'adega , 'ilobweneda taonatu'e yage gete manuna ? Nigeya sa'i ! Manuna 'ida emisa namo 'enega 'i'awa palupaluyeda , ta nigeya loina 'ana ematamatana 'enega .
45003028	'Enega nuwanuwa gete 'ana bwagila 'aene tomota 'ida emisega Yaubada sawesawenaya be 'i'awa palupaluyeda ta nigeya loina 'ana ematamatana 'enega .
45003029	Ta 'aene Yaubada me Yudia dimo 'idi Yaubada , be 'aene nigeya sena maibo'adi watei ? Nigeya ! Sena maibo'adi be 'abo'ada wate 'ida Yaubada ,
45003030	'ebweuna namo tuga . Tauna 'abo'ada me Yudia 'ida 'awa palupaluyeda 'ida emisa 'enega , be taudi nigeya me Yudia wate 'idi emisa 'enega 'i'awa palupaluyedi .
45003031	'Enega mwa'adega 'aene gete 'ana mwalatoi be loina taguitoyase ta emisa tagiyai aga ? Nigeya ! Ta esi 'ilobweneda loina ta'amayabe , be 'edaya 'ida sinabwa .
45004001	'Enega mwa'adega Ebelaamo manuna tada ona'esa ? Ona'ai'aila , Ebelaamo tauna gimitubuda , be tauna tuga nadigega 'abo'ada .
45004002	Ebelaamo tauna yage yaudi bobo'adi 'iguinuwedi , 'enega sawesawenaya be 'ina guinuwa bobo'adi manudi 'ida onatu'e , ta nigeya sawesawenaya be 'ionatu'e Yaubada matanaya , manuna Ebelaamo 'ina emisa namo manuna Yaubada Ebelaamo nina 'i'awa palupaluyena , ta nigeya 'ina guinuwa bobo'adi manudi .
45004003	Nadigega Buki Tabu 'igwae , “ Ebelaamo Yaubada 'iemisena , ga 'ina emisa manuna 'awapalupalu 'ilobena Yaubada 'enega . ”
45004004	Nadigega 'abo tai 'ipaisewa be 'ana maisa 'i'ewa , nate nigeya oboboma ta esi 'ina paisewa uwana .
45004005	Ta esi tanuwanuwa 'abo yaita nigeya tauna 'ina guinuwao 'ediyega 'iemisa be 'aene 'ina to'umalinao 'ida kweudi , ta esi Yaubada 'iemisena tauna 'ina emisa 'enega Yaubada 'ida 'awa palupaluye .
45004006	Ta lowaenei ni'atu Debida 'isimanedi taudi Yaubada 'i'awa bobo'anedi nigeya 'idi guinuwa 'enega , ta esi 'idi emisega , 'idi gwausowala manudi 'isimana apwesena , 'igwae ,
45004007	“ Togwausowala 'ai'aila taudi 'abo Yaubada 'idi to'umalinao maibo'adi 'inuwataudi ta 'ikweudi ,
45004008	be geya'abo wate 'i'awa'awa toto'umaliyedi . ”
45004009	Ta gwausowala nina manuna Debida 'ionaupaupa , mwa'adega 'aene 'abo'ada me Yudia damo , lodaba ta'ewena , manuda ? Nigeya ! Ta wate taudi nigeya me Yudia ma'edao . Manuna ni'atu Buki Tabu 'isimana 'aene , “ Ebelaamo 'ina emisa 'enega Yaubada 'i'awa bobo'anena . ”
45004010	Ta Yaubada Ebelaamo 'i'awa palupaluyena tuta nina 'etamo nigeya lodaba bwalanaya 'i'ewa'ewa .
45004011	Ta lodaba nina 'atuwa we'iwe'iyaya 'ebweu 'ie'iteda 'aene Ebelaamo 'ina emisega 'awapalupalu 'ilobena Yaubada 'enega , ga muliyega lodaba 'i'ewena . 'Enega taudi nigeya lodaba si'ewa'ewa ta esi siemisa , 'idi emisega Yaubada 'ida 'awapalupaluyedi , be taudi Ebelaamo natu'ai'ailinao .
45004012	Ta 'abo'ada wate Ebelaamo tamadai , 'abo lodaba ta'ewena , be nigeya 'aene lodaba tuga manuna , ta 'ida emisa esiya , nadigega tuga lowa Ebelaamo 'ina emisa 'enega , tuta nina nigeya lodaba 'i'ewa'ewa .
45004013	Ta Yaubada Ebelaamo 'iona upaupaena be ma ina susuyao bale'u maibo'ana sida loine . Ta 'ina onaupaupa gete nigeya 'aene 'ina ematamatana loina manuna 'enega , ta esi 'ina emisega , ga 'enega Yaubada 'i'awa palupaluyena .
45004014	Ona'ai'aila , Yaubada 'ina oboboma 'edaya nigeya 'aene loina 'ana ematamatana 'enega , ta esi 'ina onaupaupa 'edaya 'ana emisa manuna . 'Enega 'abo taona 'aene Yaubada 'iobobomeda loina 'ana ematamatana 'enega , nate ni'atu emisa tasinalina , ta wate Yaubada 'ina onaupaupa taeyage besobesoena .
45004015	Manuna loina 'enega Yaubada 'ina gamwasowala 'edaya 'iapwesa , manuna loina nina tale'oena . Ta esi 'eguma Mosese 'ina loinao geya'abo 'isa'usa'udi , geya'abo wate taetoto'umalina .
45004016	Gete 'enega tada mwalatoni 'aene emisa namo 'enega onaupaupa bobo'ana taloba , nate Yaubada 'ina oboboma tuga , ta nigeya 'ida guinuwa 'ana e'isa 'enega . Ta onaupaupa nina Ebelaamo tubunao maibo'ada ni'atu talobena , ta nigeya 'aene loina 'adi toematamatanao dimo , ta esi taudi 'idi emisa nadigega Ebelaamo 'ina emisa leleleya talobaloba , manuna Ebelaamo nina tauna tuga nadigega maibo'ada tamada .
45004017	Nadigega Buki Tabu 'ena 'igwae , “ Ni'atu yaeesemu 'aene 'oyo sena yauyaudi tamadiya . ” Be 'enega onaupaupa nina Yaubada Ebelaamo 'i'ebwa'enaya 'iemisena Yaubada matanaya . Tauna Yaubada nina tomwawasa 'adi togietoolo limana , ta wate to'ase nigeya siapweapwesa , 'iona be siapwesa .
45004018	Ta Ebelaamo onaupaupa nina 'aene tauna sena yaudi tamadi 'inuwayaina sinabwana be 'aene 'etamo 'ida apwesa . 'Anabwa'ayoi 'aina yage mwaudi 'ilobedi , ta tuga 'ie'alama'i'itana manuna Yaubada 'ieonena , “ 'Etamo tubumwao yaudi sida apwesa . ”
45004019	Ona'ai'aila , Ebelaamo ni'atu 'ana yakwala selabenaya be analedi 'iloba ga ni'atu oona maibo'ana sineneta , ta wate mwanena Sela megamegagalina , ta tuwa tuga Ebelaamo nigeya manudi 'inuwanuwa , ta esi 'ina emisa 'ena 'ituila sinabwana .
45004020	Ta 'ina emisa nina nigeya 'ipilipilisine ta esi Yaubada 'ina onaupaupa 'enaya 'igiyai'i'isina , ga 'ina emisega 'iewaiwai ga Ebelaamo Yaubada 'itupuna .
45004021	Manuna ni'atu 'iemisa 'ai'aila 'aene Yaubada 'ina onaupaupa nina sawesawenaya be 'iguinuwe .
45004022	'Enega Ebelaamo 'ina emisa gete manuna Yaubada 'i'awa palupaluyena .
45004023	Ta 'awapalupalu nina Buki Tabu 'ena nigeya Ebelaamo namo manuna ,
45004024	ta 'abo'ada wate manuda si'etoladina 'abo ma ida emisa Yaubada 'enaya , tauna 'ida 'Inapwana Yesu Keliso mwawasega 'igietoolo limena .
45004025	Ta 'abo'ada 'ida to'umalina manuna Yesu 'imwawasa , ga mwawasega Yaubada 'igietoolo limena be gete 'enega 'igie'esaseda ga 'i'awa palupaluyeda .
45005001	'Enega gete tugai 'ida emisega ni'atu Yaubada 'i'awa palupaluyeda ga Yaubada ma'edai taegosigosiyana , 'ida 'Inapwana Yesu Keliso 'enega .
45005002	Manuna Yesu 'ilemeda ga Yaubada 'ina oboboma 'iapwesa 'edaya ga 'ena tamiya bobo'ana . 'Enega tada nuwayai ma ida gwausowala Yaubada 'ina esaesa 'etamo 'i'ebwa'eda manuna .
45005003	Ta wate tada gwausowala tuta 'elouya 'ediya , manuna 'elouya nidi 'ediya , 'eguma tae'alama'i'itana ,
45005004	'iabe 'ediyega 'ida bubuna sida palupalu . Gote 'enega tanuwayaina 'aene ma'etamo Yaubada 'ida obobomeda .
45005005	Nuwayaina nina gete nigeya 'ebweu wate nuwamwau 'ena 'imiyami , manuna Yaubada Yaluyaluwana 'itagwalena 'edaya , be 'enega 'ina oboboma sinabwa wawasae 'enega 'ateda 'iloemaedi .
45005006	Manuna Keliso 'ina tuta 'ilobena ga 'imwawasa , ta esi 'abo'ada 'etamo 'ida nenetao simiyami , ga Keliso nina 'imwawasa 'ida to'umalinao manudi .
45005007	'Abo'ada tomota nigeya tuta yauna tatagwatagwaleda be tamwamwawasa gosedao palupaludi manudi , ta nai pu'epu'edimo sida pasima be 'aene simwamwawasa tobobo'adi manudi ,
45005008	ta 'abo'ada 'etamo toto'umalida ga Yaubada 'ina oboboma 'ie'itaena 'edaya , nate Keliso manuda 'imwawasa ,
45005009	ga lalanega 'igie'esaseda , ta wate sawesawenaya be 'i'etoseyeda Yaubada 'ina gamwasowala 'enega .
45005010	Ona'ai'aila , lowa Yaubada taetalauwalena ta gete tuga Natuna 'ina mwawasa 'enega ni'atu ma'eda tae'ebweu , be Natunana yawasina manuna 'i'etoseye 'ai'ailida .
45005011	Ta 'ebweu yage bobo'ana 'imiyami , nate Yaubada ma'eda tagwaugwausowala , manuna 'ida 'Inapwana Yesu Keliso tauna 'ime'eda ga Yaubada ma'edai taegosigosiyana limana .
45005012	Ta lowaenei bubuna to'umalina 'imai bale'uya 'ebweu tai 'enega , ta bubuna to'umalina nina mwawasa 'ime'ena , 'enega mwawasa 'isusaila tomota maibo'ada 'edaya , manuna maibo'ada tabubuna to'umalina .
45005013	Ta lowaenei Mosese 'ina loinao nigeya bale'uya simiyami ta to'umalina 'imiyami , ta esi Yaubada nigeya tomota 'i'awa'awa to'umaliyedi manuna nigeya 'ebweu wate loina 'ediya .
45005014	Ona'ai'aila , Adama 'ina tutega ga Mosese 'ina tuta 'enaya mwawasa 'iewaiwai wawasae tomota maibo'adi 'ediya . Adama 'ina to'umalina Yaubada 'ina loina 'ile'oena , ta 'aidi 'idi to'umalinao dumadumadi , nigeya nadigega Adama , ta tuwa tuga simwawasa . Ta Adama nina tauna tuga 'ebe'ita tai nina mulinega 'imeema manuna , tauna Yesu Keliso .
45005015	Manuna lowa Adama 'ina to'umalina 'enega mwawasa 'igieapwesena tomota yauyaudi 'ediya , ga muliyega Yaubada 'ina 'atenuwa'ole'ole 'enega 'ina oboboma 'igieapwesena tomota yauyaudi 'ediya , nate tai 'eluwena 'enega , tauna Yesu Keliso . Ta yage 'eluwa nidi nigeya sieleleleya , manuna to'umalina mwawasa 'igieapwesena tomota yauyaudi 'ediya , ta esi 'ebwayadaita 'iewaiwai sinena .
45005016	Manuna 'ebweu tai 'ina to'umalina 'enega tomota yaudi sietoto'umalina ga Yaubada 'i'awa to'umaliyedi , ta esi 'ina 'ebwayadaita bobo'ana 'enega tomota yaudi 'idi to'umalina 'inuwataudi ga 'i'awa bobo'anedi .
45005017	Ona'ai'aila , tai 'ebweuna namo 'ina to'umalina 'enega mwawasa 'iapwesa ga tomota maibo'adi 'igie to'umaliyedi . Ta esi tai 'eluwena 'ina guinuwa waiwai wawasae , tauna Yesu Keliso , Yaubada 'ina oboboma 'i'ebwaya daitena tomota yaudi manudi , be 'enega yaisigedi sitagwaledi 'enaya 'i'awa bobo'anedi , be yawasidi bobo'ana 'enega siloba .
45005018	'Enega tamwalamwalatoni 'aene 'ebweu tai 'ina to'umalina 'enega tomota maibo'adi sito'umalina . Nadigega tuga 'ebweu tai 'ina guinuwa palupaluna manuna tomota maibo'ada 'i'etoli'amida , be yawasida 'i'ebwa'eda .
45005019	Nadigega wate 'ebweu tai 'ina loinale'oa 'enega tomota maibo'adi sito'umalina , ta wate 'ebweu tai 'ina tagwalega tomota yaudi 'igie'esasedi .
45005020	Ona'ai'aila , tuta nina Mosese 'ina loina 'iapwesa , to'umalina sisinabwa , ta esi Yaubada 'ina 'ebwayadaita 'isinabwa wawasae .
45005021	'Enega tamwalatonina 'aene to'umalina uwana nate mwawasa 'iewaiwai tomota 'ediya , ta Yaubada 'ina 'ebwayadaita uwana 'iewaiwai wawasae , nate miya bobo'ana be yawasi ataya , 'ida 'Inapwana Yesu Keliso 'enega .
45006001	Mwa'adega ? To'ase 'ilobwenena , nai 'ida to'umalina 'ena tabubuna ataya be 'aene Yaubada 'ina 'ebwayadaita 'edaya 'ida sinabwa ?
45006002	Nigeya sa'i ! Manuna bubuna to'umalina ni'atu 'edega 'igumwala , 'enega nigeya sawesawenaya be 'edaya wate 'ida miyami .
45006003	Ta wada nuwa'i'isi 'aene 'eguma to tuta 'ena tabapitaiso Yesu Keliso 'ana esanega , Yesu nina 'ina mwawasa 'enaya tauna ma'edai taeleleleya ,
45006004	manuna 'ina bapitaiso 'enega , 'atuwa nadigega 'abo'ada be Yesu Keliso 'ida mwawasa , be 'ida sa'u'ali'ali , ta 'ida toololimana wate nadigega leleleya . Manuna Keliso nina Tamana 'ina waiwaiyega 'itoolo limana , 'abo'ada nadigega 'igietoolo limeda ga yawasida auwauna talobena .
45006005	Manuna 'abo 'ina mwawasa nina 'abo'ada nadigega tamwawasa , 'iabe wate tatoolo limana nadigega tauna mwawasega 'itoolo limana .
45006006	Ta wada nuwa'i'isi 'aene 'ida bubuna kadekadelina ni'atu kelose 'enaya 'iloemwawasina , be 'aene tauda 'ida loina 'igugumwala , be 'enega geya'abo wate bubuna to'umalina 'ina loina 'ena tamiyami ,
45006007	manuna 'abo to tuta 'ena tamwamwawasa , geya'abo wate to'umalina 'ina loina 'edaya 'imiyami .
45006008	Ta 'abo tanuwena 'aene Keliso ma'eda tamwawasaya , tada emisa 'aene ma'edai mayawasida tamiya ataya .
45006009	Manuna tamwalatonina Keliso ni'atu mwawasega 'itoolo limana be geya'abo wate 'imwawamwawasa limana , manuna mwawasa ni'atu 'iewaiwai sinena .
45006010	Keliso nina ma'ebweuna 'imwawasa 'ida to'umalina manuna , ga gete tuga mayawasina 'imiyami Yaubada 'enaya .
45006011	'Omi wate nadigega wada nuwa'i'isi 'aene Yesu Keliso ma'edai tamwawasaya , 'enega bubuna to'umalina 'edega 'ilosa'u , 'enega Yesu Keliso ma'edai Yaubada 'ena mayawasida tamiyami .
45006012	'Enega gete tuga geya'abo to'umalina bwalami 'iloiloinedi be 'aene 'imi yalakwaiyao wamulimuliyedi . Geya'abo sa'i !
45006013	Ta wate geya'abo 'ebweu welawela'ami watagwatagwale guinuwa to'umalina manudi , ta esi Yaubada 'ena wada tagwalemi manuna mwawasega 'igietoolo limemi , ga batuwa mayawasimi , be 'enega welawela'ami maibo'adi watagwaledi Yaubada 'ina guinuwa palupaluna manuna .
45006014	'Enega gete tugai to'umalina geya'abo 'iloiloinemi , manuna Yaubada 'ina 'atenuwa'ole'ole 'ena wamiyami , ta nigeya Mosese 'ina loina 'ena .
45006015	'Enega mwa'adega tada bubuna'esa ? Lowa loinao tale'oedi ta Yaubada 'ida to'umalinao 'inuwataudi , mwa'adega sawesawenaya be to'umalina tuga 'ena tamiyami ? Nigeya 'ai'aila !
45006016	Ta wada nuwa'i'isi 'aene 'abo yaita 'ina loina 'ena watagwalemi , tauna 'enana wamuliye . 'Abo to'umalina wamuliye mwawasa waloba , ta 'abo emisa wamuliye bubuna bobo'ana waloba .
45006017	Ta ona'ai'aila , 'omi lowa bubuna to'umalina 'ana toguinuwao , ta esi tetela bobo'ana wanononaya ga 'atemi watagwaledi 'enaya , ga 'enega 'imi to'umalina 'igumwala . Ta Yesu 'ili'amimi be 'aene 'omi bubuna palupaluna 'ana toguinuwao , 'enega tada lokagutoki sinabwana Yaubada 'enaya , yage gete manudi .
45006018	
45006019	Bale'u yagenao 'ediyega yae'itemi , manuna nuwami nigeya 'isabwasabwalena 'ai'aila . Lowa welawela'ami watagwaledi be 'aene sida bubuna to'umalina , be wate 'aene 'imi guinuwa to'umalina 'ida sinabwa 'ai'aila , 'enega gete tuga welawela'ami wada tagwaledi be sida bubuna palupaluna , be wate 'imi guinuwa 'ida bobo'ana 'ai'aila .
45006020	Manuna lowa 'omi to'umalina 'ana toguinuwao , ta nigeya bubuna palupaluna 'ana toguinuwao ,
45006021	'enega gete tuga 'imi to'umalina nidi manudi waomayamaya . Manuna nigeya 'ebweu wate e'isa bobo'ana 'ediyega walobaloba , ta esi 'ana e'isa nina mwawasa .
45006022	Ta gete tuga to'umalina nina 'ina loina 'enega ni'atu wagumwala , ga 'omi batuwa Yaubada 'ina toguinuwao , be 'enega e'isa bobo'ana waloba , nate bubuna bobo'ana be wate yawasi ataya .
45006023	Manuna to'umalina 'ana e'isa mwawasa , ta esi Yaubada 'ina oboboma 'ida 'Inapwana Yesu Keliso 'enega , nate yawasida ataya .
45007001	Gosegwao , ni'atu Mosese 'ina loina wamwalamwalatoni tai yawasina 'ina tauya manuna . Tuta nina 'abo tai 'imwamwawasa , geya'abo wate 'ina loina 'imiyami .
45007002	'Enega 'ebe'ita 'ebweu gete tada 'ita ai manuna . Manuna Mosese 'ina loina 'ena 'igwae 'aene waine mamwanena sida miyami 'ana laba mwawasa , ta esi tuta nina 'abo mwanena 'imwamwawasa geya'abo wate loina 'enega 'ilobaloba .
45007003	Ta 'abo waine nina mwanena 'imiyami be mali tai 'iai , nate ni'atu 'iloelata . Ta esi 'eguma mwanenana 'imwamwawasa be mali tai 'iai nate nigeya loelata , manuna gimi mwanena ni'atu 'ina loina 'enega 'igumwala .
45007004	E'ita gete 'ilobwene 'ai'ailimi , manuna gete tuga 'omi ni'atu Mosese 'ina loinega wagumwala , manuna Keliso oona ma'emi wamwawasa ga wate ma'emi mwawasega watoolo limana . Totoolo limana nina tauna 'ida 'Inapwana auwauna , be 'enega ma'edai Yaubada 'ina guinuwa 'ena tada gwaunuwa 'ai'aila .
45007005	Manuna 'abo'ada lowa tabubuna me bale'u nadigega , 'anabwa'ayoi Mosese 'ina loina 'edaya 'imiyami , ta tuwa tuga 'ida yalakwaiyao siewaiwai ga welawela'ada maibo'ana sibubuna to'umalina , 'enega 'ana e'isa taloba , mwawasa .
45007006	Ta esi gete tuga loina nina ni'atu 'edaya 'igumwala , manuna lowa loina nina 'enega 'atuwa 'iyonida ga tamwawasa Keliso ma'eda , 'enega Keliso nina 'ada yona 'ili'amina ga gete tuga sawesawedaya be taguinuwa 'ai'aila , manuna Yaubada Yaluyaluwana 'ina waiwai 'edaya 'imiyami , ta esi Mosese 'ina loina nina 'eto'etoladina nigeya 'ina waiwaimo be 'igie palupaluyeda .
45007007	'Enega mwa'adega taona'esa Mosese 'ina loina manuna ? 'Aene 'ina loina nidi to'umalidi , aga ? Nigeya ! Ta esi 'eguma loina nidi geya'abo siapweapwesa , geya'abo wate to'umalina siapweapwesa . Nadigega 'abo nigeya 'ebweu loina 'ina simana nadigega 'igwae , “ Geya'abo matagwegwe , ” geya'abo wate yamwalamwalatoni to'ase matagwegwe .
45007008	Loina gete 'enega 'igu to'umalina 'igiewaiwaiye , be yamatagwegwe yage yauna manudi , 'enega 'abo nigeya loina , geya'abo wate to'umalina .
45007009	'Abo'agu wate nadigega lowa mayawasigu yamiyami , nigeya 'ebweu wate loina 'eguya 'imiyami , ta tuta nina loina 'iapwesama ga to'umalina 'eguya 'iewaiwai ,
45007010	ga 'enega loina nina 'iloemwawasigu , manuna loina bobo'ana , yawasida manuna , ta esi 'abo'agu loina nina nigeya yamulimuliya 'ai'aili .
45007011	Manuna to'umalina nina 'ikaboegu ga loina 'enega 'iloemwawasigu .
45007012	Ta loina nina tamwalatonina 'aene 'esasena , ta wate 'etobodao maibo'adi 'esasedi ta palupaludi , ta wate maibo'adi bobo'adi .
45007013	Ta mwa'adega sana loina nina bobo'ana ta 'iloemwawasigu ? Ona'ai'aila , nigeya sawesawenaya be yage bobo'ana 'iloemwawasida , ta esi to'umalina 'ateguya loina bobo'ana 'ieyowena ga 'enega 'iloemwawasigu , 'enega tamwalatonina 'aene bubuna to'umali 'ai'ailina 'atedaya 'imiyami , ta loina 'enega tamwalamwalatoni 'aene to'umali wawasaena .
45007014	Mosese 'ina loina nina ni'atu tamwalatonina 'aene Yaubada Yaluyaluwana 'enega 'imai , ta esi 'abo'agu 'igu bubuna bale'u , 'enega yaetoguinuwa to'umalina 'enaya .
45007015	Ta sa'i nigeya yasinasinapuna to'ase 'alena yage nidi yaguiguinuwedi , manuna to'ase geya nuwagu 'iabe yaguinuwei , ta sa'i to'ase nuwanuwagu nigeya yada guinuwena .
45007016	Ta ona'ai'aila , Mosese 'ina loina nidi ni'atu ya'awa bobo'anedi , manuna to'umalina nina yaguiguinuwei nigeya 'ilobwelobwenegu ,
45007017	manuna nigeya 'abo'agu 'eguyega ta esi lotoona to'umalina 'ateguyega .
45007018	Yamwalatonina nigeya 'ebweu wate bubuna bobo'ana bwalaguya 'imiyami , manuna bubuna bobo'ana nuwanuwagu ta esi nigeya sawesaweguya be yaguinuwe .
45007019	Ta ona'ai'aila , nuwanuwagu be yabubuna bobo'ana ta sa'i nigeya nadigega yada bubuna'esa , manuna to'umalina nina geya nuwagu ta yaguiguinuwei .
45007020	Gete 'enega tamwalatonina to'umalina nina yaguinuwena nigeya 'eguyega , ta esi lotoona to'umalina 'ateguyega .
45007021	Yage getedi ni'atu sie'ita 'ai'ailigu 'aene to'ase bobo'ana nuwanuwagu be yaguinuwe , 'iabe to'umalina tuga yada guinuwe .
45007022	Manuna yage gete yalobena 'aene yaluyaluwagu nuwanuwana be Yaubada 'ina loina yaguinuwe ,
45007023	ta esi mali loinao 'ediyega welawela'agwao siloinegu . Tuta yauna lotoona to'umalina 'ateguya 'iewaiwai wawasae be 'igu nuwanuwa bobo'ana 'igieneneta , 'enega bwalagu 'iguiguinuwa to'umalina .
45007024	Nuwa'ole'olegu sa'i ! Manuna nigeya 'ebweu yaita sawesawenaya be bwalagu 'ina guinuwa to'umalina 'enega 'ida 'etoseyegu .
45007025	Ta esi yalokagutoki Yaubada 'enaya , manuna 'ida 'Inapwana Yesu Keliso 'enega 'i'etoseyegu . 'Enega 'igu miya gete nadigega 'abo'agu 'ateguya yatagwala 'ai'aila Yaubada 'ina loina 'enaya , ta sa'i bwalagu nuwanuwana loina to'umalina .
45008001	'Enega 'eguma Yesu Keliso ma'edai , nigeya sawesawenaya be Yaubada 'ina ona mwauna 'edaya 'isa'u .
45008002	Yesu Keliso ma'edai , 'enega Yaubada yaluyaluwanega to'umalina be mwawasa 'idi loina 'ediyega 'ili'amida , ga yawasi auwauna talobena .
45008003	Li'ama gete Mosese 'ina loina nigeya sawesawenaya , manuna bubuna tomota nenetana , ta esi Yaubada 'iguinuwena , manuna natu 'ai'ailina 'itagwalena ga 'imai bale'uya ga 'abo'ada toto'umalida bwalada 'i'otena , ga 'ida to'umalina manuna 'italiya ga to'umalina nina 'iewaiwai sinena ,
45008004	be gote 'enega Yaubada Yaluyaluwanega loina bobo'ana tamuliyedi , ta geya'abo bubuna tomota 'enega .
45008005	Manuna 'abo yaisigedi bubuna tomota simulimuliyedi taudimo manudi sinuwanuwa , be 'enega 'adi e'isa mwawasa siloba , ta yaisigedi 'abo Yaluyaluwa Tabuna simuliye , taudi Yaubada 'ina nuwanuwa siguiguinuwe , 'enega 'adi e'isa gwausowala be miya bobo'ana sida loba .
45008006	
45008007	Ta 'abo bubuna tomota tamuliye , nate ni'atu Yaubada taetaetalauwale , 'enega nigeya sawesawedaya be Yaubada 'ina loina tamuliye ,
45008008	'enega nigeya sawesawenaya 'igwausowala manuda .
45008009	Ta esi 'omi Yaubada yaluyaluwana 'iloiloinemi , manuna 'emiya 'imiyami , be 'enega taumimo 'imi nuwanuwa nigeya 'iloiloinemi . Manuna 'abo yaita nigeya Keliso yaluyaluwana 'ena 'imiyami , tauna nigeya Keliso 'ina boda .
45008010	Ta ona'ai'aila , ooda mwawamwawasidi bubuna to'umalinega , ta esi 'abo Keliso 'edaya 'imiyami , yaluyaluwada geya'abo simwawamwawasa , ta esi mayawasida 'ida miya bobo'ana , manuna ni'atu 'igiepaepaluyeda .
45008011	Ta Yaubada Yaluyaluwanana 'enega Yesu mwawasega 'igietoolo limena , 'abo 'emiya 'imiyami , Yaubada 'iabe wate Yaluyaluwana nina 'enega oomi mwawamwawasidi 'ediya yawasi auwauna 'ida 'ebwa'emi .
45008012	'Enega gosegwao , nigeya 'ilobwelobweneda be 'ida bubuna tomotai tamuliye ,
45008013	'abona nai tamwamwawasa . Ta esi 'eguma bubuna tomotai taguitoyase be Yaubada Yaluyaluwana tamuliye , 'iabe Yaluyaluwanana 'enega 'ida bubuna tomotai nina taloemwawasi , be 'enega yawasida bobo'ana taloba ,
45008014	ta wate Yaubada 'i'awa natuneda 'abo Yaluyaluwana tamuliye .
45008015	'Enega Yaubada nigeya tamatamataute , manuna ni'atu 'i'awa natuneda ga 'abo'ada nigeya nadigega 'ina topaisewao tuga , ta esi 'abo'ada ma ida 'atepatu ta'awatamane , tagwae , “ Aba ! Tamagu ! ”
45008016	Be wate yaluyaluwanana 'enega yaluyaluwada mwalatoi 'i'ebwa'edi , be 'enega tamwalamwalatoni 'aene 'abo'ada Yaubada natunao .
45008017	Be 'enega oboboma nidi natuna Yesu Keliso manuna 'isa'u bubuna , 'iabe Yesu ma'edai oboboma nina leleleya taloba Yaubada 'enega . Manuna 'abo Keliso ma'edai 'elouya taloba , ma'etamo wate ma'eda 'ida esaesa talobai .
45008018	Ta 'elouyao gete tuga talobalobadi yanuwena 'aene nigeya yage sinabwana , manuna miya bobo'ana nidi ma'etamo talobadi , bobo'ana wawasae ,
45008019	manuna Yaubada 'ina mwelumweluluwao maibo'adi siyamwayamwa be nuwanuwadi sinabwana be 'aene natunao nida 'ida gieapweseda be sida 'itada .
45008020	Ta Yaubada 'ina mwelumweluluwao nigeya to'umalidi , ta esi 'iloinedi be gete tuga sida eyage besobeso , ta esi mwelumweluluwa nidi ma idi emisa ,
45008021	manuna 'etamo Yaubada 'igieauwaudi be geya'abo sidaudaula , ta esi 'idi miya bobo'ana 'ida 'ebwa'edi , nadigega 'abo'ada natunao nida .
45008022	Ona'ai'aila , Yaubada 'ina mwelumweluluwao nidi tuta maibo'ana 'idi 'elouyao 'ediyega sisidasida , nadigega waine 'ina 'elouya enatuna 'enaya .
45008023	Ta 'abo'ada ni'atu Yaluyaluwa Tabuna lotoona bobo'ana gidalina tuga 'i'ebwa'eda be muliyega miya bobo'ana taloba 'ai'aili , 'enega gete tuga ma ida 'elouya tasidasida ta tayamwayamwa , be 'enega to tuta 'ena ooda 'ida gieauwau , be 'ida 'awanatuna 'ai'aileda .
45008024	Ona'ai'aila , 'etoseyana gete emisega talobaloba , manuna gete tuga ooda nigeya 'adi gieauwau talobaloba , 'enega ma ida emisa tada yamwayamwana 'ana laba 'ida emisa nina uwana taloba , be 'enega 'ida emisa 'ida losa'u .
45008025	Ta 'abo 'ida emisa uwana nigeya talobaloba , tuwa tuga ma ida 'alama'i'ita tada yamwayamwa 'ana laba talobai .
45008026	Yaluyaluwa Tabuna wate 'ida neneta 'ediyega 'ilemelemeda , manuna 'ida 'awanoi 'ediya nigeya tamwalamwalatoni mwa'adega tasidasida'esa , ta esi Yaluyaluwa Tabuna manuda 'ietaetapewa , ta ma 'enana 'isida waiwai Yaubada 'enaya .
45008027	Yaubada tauna 'ida nuwanuwa 'imwalamwalatoni , ta wate Yaluyaluwana 'ina nuwanuwa 'imwalamwalatoni , manuna Yaluyaluwanana Yaubada 'ina tomotaiyao nida manuda 'i'awa'awanoi , manuna Yaubada be yaluyaluwana ma'iyana 'idi nuwanuwa 'ebweuna .
45008028	Gete 'enega tamwalatonina 'aene 'abo Yaubada taobobome 'iabe to'ase be to'ase talobaloba maibo'ana 'igiepaepaludi , manuna tauna 'ina nuwanuwa nadigega ga 'ibwauyeda .
45008029	'Enega yaisigedi 'abo'ada 'ibwauyeda ni'atu 'iona upaupaeda be 'aene natunao , 'abo'ada tuga nadigega Natunana , 'enega tauna 'ada tomatuwa , ta 'abo'ada 'ana pwedeuyao .
45008030	Yaubada nina 'iesinuweda , 'enega 'ibwauyeda , ga 'i'awa palupaluyeda , ta wate 'ida 'ebemi esaesa 'i'ebwa'eda .
45008031	Ona'ai'aila , Yaubada 'ina oboboma manuna geya'abo tagwaegwae , manuna 'abo Yaubada ma'edai 'ilemeda , nigeya yaita sawesawenaya 'ilosaiyeda , nai 'igie to'umaliyeda .
45008032	Manuna Yaubada natu 'ai'ailina nigeya 'iegagale , ta esi maibo'ada manuda 'itagwalena ga 'i'ebwa'eda , 'enega yage maibo'ana wate 'iabe 'edaya 'ida 'ebwaya daisida .
45008033	'Enega nigeya sawesawenaya be 'ebweu yaita 'ie'ewada , manuna Yaubada nina ni'atu 'iesinuweda ga 'i'awa palupaluyeda .
45008034	Ga wate nigeya sawesawenaya be 'ebweu yaita 'ina ona mwauna 'edaya 'isa'u , manuna Yesu Keliso ni'atu manuda 'imwawasa ga mwawasega 'itoolo limana , 'enega gete tuga Yaubada 'atainaya 'imiyami , ta manuda 'isidasida .
45008035	'Enega nigeya 'ebweu to yage sawesawenaya be Keliso 'ina oboboma 'edega 'iabodebodedi , nadigega taudi mwau nidi talobadi , 'elouya be , wasegigi be , botana be , egomabeso be , esilae be , mwawasa be ,
45008036	manuna Buki Tabu 'ena onaupaupa 'ebweu 'igwae , “ 'Asiyata 'ebweuna 'ebweuna 'ediya 'imu guinuwa manuna 'ebe mwawasa 'ena 'atootoolo , 'atuwa nadigega sagali bawenao sabi loemwawasidi . ”
45008037	Ta esi yage maibo'adi getedi 'ediyega taewaiwai , manuna Yesu 'ina oboboma be 'ina lema 'edaya sinabwa wawasae .
45008038	Ni'atu yamwalatoi 'ai'ailina 'aene nigeya 'ebweu to yage sawesawenaya be Yaubada 'ina oboboma 'edega 'i'ewa yauledi , 'abo mayawasida nai mwawamwawasida , ta wate aniloseyao nai Taumudumudulele magosenao 'idi guinuwao 'ediyega , tuta gete 'enaya nai tuta 'imeemai 'ediya ,
45008039	nai toloinao galewaya nai bale'uya 'idi waiwaiyega . Manuna nigeya 'ebweu yaita sawesawenaya Yaubada 'ina oboboma nina , 'ida 'Inapwana Yesu Keliso 'enega , 'ida 'ewayaule 'edega .
45009001	Yasimana palupalu 'emiya 'aene 'igu susuyao me Isileli manudi nuwagu 'imwau wawasae , 'enega tuta yauna 'ategu 'iuyauya manudi . 'Igu simana gete Keliso be Yaluyaluwa Tabuna simwalamwalatoni 'aene ona 'ai'aila .
45009002	
45009003	Ta yanuwanuwa sinabwana 'igu susu nidi manudi be 'aene Yaubada 'ina oboboma nina 'i'ebwa'egu , nate Yesu Keliso , 'aene 'eguyega 'ida 'ewa be 'igu bodao nidi 'ida 'ebwa'edi , ta 'abo'agu yada miyaila Keliso 'enega , taudi manudi .
45009004	Ta ona'ai'aila , 'igu bodao nidi Yaubada lowa ni'atu 'i'awa natunedi , ga wate 'ina esaesa be 'ina onaupaupa be 'ina loina bobo'adi 'i'ebwa'edi , ta wate tapwalolo be yage bobo'adi manudi 'ionaupaupa
45009005	gimi 'inapwanao 'ediya , taudi nadigega Ebelaamo be , Aisake be , Yekobe be , ga muliyega 'idi boda nina 'enega Keliso 'iapwesa . Be yage gete manudi Yaubada tauna Toloetana sana tada tupuna tuta maibo'ana 'ediya . Eimeni .
45009006	Yaubada 'ina ona getedi geya'abo manudi tanuwanuwa 'aene ona 'eetete , ta esi ona getedi 'adi 'ai'aila siapwesa taudi me Isileli 'ai'aila 'ediya , taudi Yaubada 'ina bodao esiesinuwadimo , ta esi nigeya me Isileli maibo'adi 'ediya .
45009007	Ta ona'ai'aila , nigeya 'aene Ebelaamo 'ina susuyao maibo'ana Yaubada 'i'awa natunedi , manuna Yaubada ni'atu Ebelaamo 'ieonena , 'igwae , “ 'Imu susuyao Aisake natunao 'ediyega , ” ta esi nigeya Aisake tasina 'enega .
45009008	Ona gete 'ana mwalatoi ni'atu 'ie'ita 'ai'ailida 'aene Yaubada natunao nigeya Ebelaamo 'ina susu 'enega , ta esi taudi Yaubada 'iona upaupaedi .
45009009	Manuna lowa Yaubada Ebelaamo 'ena 'ionaupaupa , 'igwae , “ Ma'etamo tuta yaesinuwena 'ena , yailama be natuyo me'olotona ya'ebwa'eyo , mwaneyo Sela 'enega . ”
45009010	Ga wate nadigega tubumai nina Aisake 'ietai ga Libeka 'iaina , ga natunao didiluwaluwa gamwanaya ,
45009011	ta muliyega be Libeka 'ienatuna , Yaubada 'ieonena , 'igwae , “ 'Abo natumwao 'uenatunedi , megwamana 'ida etoloina tomatuwa 'ena . ” Taudi Yekobe be Iso . Gete 'enega tamwalatoi 'ai'ailina 'aene gogama nidi nigeya 'idi guinuwa bobo'ana nai to'umalina 'ediyega 'iesiesinuwedi , ta esi tauna 'ina onaupaupa 'enega , manuna Yaubada nigeya tomota 'idi guinuwega 'ida esinuwedi , ta esi taunamo 'ina nuwenuwega .
45009012	
45009013	Nadigega wate Yaubada 'isimana Buki Tabu 'enaya , 'igwae , “ Yekobe yaesinuwena ga yaobobomena , ta esi Iso yaguitoyasena . ”
45009014	'Enega mwa'adega tada ona'esa Yaubada 'ina guinuwa gete manuna , 'aene nigeya palupaluna , aga ? Nigeya !
45009015	Manuna Mosese 'ina loina 'enaya , Yaubada 'igwae , “ 'Abo yaita nuwanuwagu be yaobobome yada obobome tuga , ta wate 'abo yaita ya'atenuwa 'ole'oleye , yada leme tuga . ”
45009016	Gete 'enega 'ie'iteda 'aene Yaubada 'ina oboboma nigeya 'ida apwesa daita , tomota 'ida nuwanuwao nai 'ida guinuwao 'ediyega , ta esi tauna tuga 'ina 'atenuwa 'ole'oleyega .
45009017	Ta gete wate 'ebweu 'ebe'ita Pelo 'enega , manuna lowa Yaubada 'ina ona Pelo nina manuna , 'igwae , “ Ni'atu 'ebeloina ya'ebwa'emu be 'aene 'uda losaiyegu be 'enega 'igu waiwai 'uda 'ita , be gote 'enega 'agu esana 'ida sinabwa bale'u maibo'ana 'ena . ”
45009018	'Enega ona'ai'aila , 'abo Yaubada nuwanuwana be yaita 'iobobome 'ida obobome tuga , ta 'abo yaita nuwanuwana be 'igie debapa'ali , 'iabe 'ida debapa'ala .
45009019	Nai 'aimi yage gete manuna wanuwanuwa , 'aene 'eguma maibo'ada 'ida bubuna nina Yaubada 'ina nuwenuwega , to'ase sana manuna 'ie'ewada ?
45009020	Gosegwao , 'abo'ada geya'abo Yaubada gete nadigega talo'alo'aegile , 'atuwa nadigega 'ule 'ana to'abi , 'ebweu tuta tai nina 'ulena 'i'abidi , ga 'ebweu 'ule to'abi 'ieonena , 'igwae , “ To'ase 'alena nigeya 'u'abi'abigu gosiyagu nadigega ? ”
45009021	Ta sa'i to'abi 'ulena tauna 'ina guinuwa 'ida loine , 'abo nuwanuwana be bwa'a 'ebweuna 'enega 'ule 'eluwa 'i'abidi , 'ebweuna 'ana 'ita kausala , ta 'ebweu nigeya .
45009022	Yaubada wate nadigega 'ina guinuwa tauna 'iloina , manuna tuta yauna toto'umalidi 'ediya 'ie'alama'i'itana sinabwana , be 'enega 'idi to'umalinao geya'abo 'ida e'ie'isadi , ta sa'i nigeya sida ematamatana , 'enega 'inuwena 'aene 'ilobwenena be 'ida loinedi , be 'enega 'ina gamwasowala be 'ina waiwai sida 'ita .
45009023	Ta wate nuwanuwana be 'ina esaesao nidi lowa 'igibubudi 'abo'ada 'iobobomeda manuda , be 'aene 'ida e'itada .
45009024	'Enega boda 'eluwa 'ediyega 'ibwauyeda , me Yudia 'emega , ta 'omi nigeya me Yudia 'emiyega .
45009025	Nadigega palopita Osia 'ina buki 'ena 'isimanena , 'igwae , “ Tomota nidi taudi nigeya 'igu bodao yada bwauyedima be 'igu boda 'ena sida lugu , manuna lowa nigeya 'igu oboboma 'ena simiyami , ta gete tugai yaobobomedi .
45009026	Lowa Yaubada 'ieonedi , 'igwae , ‘ 'Omi nigeya 'igu bodao , ma'etamo ona nina 'ida sa'ugelasa be taudi sida eesedi , ‘ Yaubada miyamiya atayana natunao . ’ ”
45009027	Aisea wate nadigega me Isileli manudi 'isimana , 'igwae , “ Ma'etamo Isileli bodanao sida susaila 'atuwa kaukau le'awaya , ta esi 'ediyega 'iabe pu'epu'edimo Yaubada 'i'etoseyedi .
45009028	Manuna Yaubada nuwanuwana be me bale'u maibo'adi 'ida loina maniniyedi . ”
45009029	Nadigega wate Aisea 'ina simana 'igwae , “ Yaubada Toewaiwai sana , 'enega 'eguma nigeya 'edega 'ina bodao pu'epu'edi 'i'ate'atenuwa 'ole'oleyedi , 'iabe maibo'ada 'ipe'uda , nadigega Sodoma be Gomola maibo'adi 'iloemwawasidi . ”
45009030	Gete 'enega tamwalamwalatoni 'aene taudi nigeya me Yudia nigeya sitootoo be 'aene Yaubada 'ida 'awapalupaluyedi , ta esi 'idi emisa tuga 'enega 'awapalupalu silobena .
45009031	Ta esi me Isileli nidi sitootoo be loina 'ana muliya 'enega Yaubada 'ida 'awapalupaluyedi , ta sa'i sitooyogena .
45009032	Taudi situila 'idi guinuwa 'enaya , ta nigeya 'idi emisa 'ena , be 'aene Yaubada 'ida 'awapalupaluyedi . Nate 'idi loegesi be 'atuwa nadigega gulewa 'enaya sieseesetupedi .
45009033	Buki Tabu 'ena 'ebe esetupe gete manuna 'isimanena , 'igwae , “ Wa'ita'i'isimi manuna gulewa nina 'iabe Sayoni 'ena yasa'ui , be tomota yaudi 'ena siesetupedi be sibebe'u , ta 'abo yaisigedi tauna gulewa nina siemisei , geya'abo wate omayamaya silobaloba . ”
45010001	Ta gosegwao , ona'ai'aila 'igu bodao nidi manudi yanuwanuwa sinabwana be 'aene 'etoseyana sida loba , 'enega tuta yauna manudi yasidasida waiwai Yaubada 'ena .
45010002	Yamwalatonidi 'aene Yaubada manuna sietapewa sinabwana , ta esi nigeya 'ana 'eda 'ai'aila 'enega sitautauya .
45010003	'Eda nina siemwagemwageyena , 'enega taudimo 'idi nuwanuwa simuliyena , be 'enega Yaubada 'ida 'awapalupaluyedi , ta sa'i sitooyogena , manuna Yaubada 'ina nuwanuwa nina 'adi 'awapalupalu manuna nigeya siemiemise .
45010004	Manuna ni'atu Keliso 'ena Mosese 'ina loina 'ilosalowa , ga gete tugai tauna 'ina loina 'ie'alena , 'enega 'abo yaita Keliso 'iemise 'iabe 'ana 'awapalupalu 'ida loba Yaubada 'enega .
45010005	Gete nadigega Mosese 'iona'esa 'ada 'awapalupalu manuna , ga 'i'etoladina , 'igwae , “ 'Abo yaita loina maibo'ana 'imuliyedi , yawasina bobo'ana 'iloba , gete tuga be tuta simeema 'ediya . ”
45010006	Ta gete tuga 'abo'ada 'ida emisa 'aene Yaubada tauna 'iabe 'igie'esaseda , manuna yage gete manuna Buki Tabu 'ina simana 'ena 'igwae , “ Geya'abo 'ebweu yaita 'emiyega 'ida nuwanuwa be 'ida gwae , ‘ Yaita 'iabe 'itu'e galewaya ? ’ 'ana mwalatoi 'aene ‘ Yaita Keliso 'i'au'ewenama ? ’
45010007	Ta wate geya'abo yaita 'emiyega 'inuwanuwa be 'igwae , ‘ Yaita 'ida mwa'uta bale'u 'ubuninaya ? ’ 'ana mwalatoi 'aene ‘ Yaita Yesu mwawasega 'igietoolo limenama ? ’ ”
45010008	Ta esi Buki Tabu 'ina simana palupaluna 'igwae , “ Ona nina ni'atu selabemiya 'imiyami nate 'awamiya ta wate 'atemiya . ” Ona gete emisa manuna , 'enega 'emiya 'aloguloguguya ,
45010009	be 'enega Yaubada 'ida 'etoseyeda 'abo 'awadega tatagwala , tagwae , “ 'Igu 'Inapwana tauna Yesu ” , be 'atedega taemisa 'aene Yaubada Yesu mwawasega 'igietoolo limena .
45010010	Manuna 'atedega Yaubada taemisena ga 'enega 'igie'esaseda , 'enega taetosimana manuna , ga 'i'etoseyeda ,
45010011	nadigega Buki Tabu 'isimana , 'igwae , “ 'Abo yaisigedi siemisa , geya'abo omayamaya silobaloba , ”
45010012	Gete 'enega nigeya 'ebweu weyala 'edaya 'imiyami , 'abo'ama me Yudia be 'omi nigeya me Yudia gamwagamwanidaya , manuna maibo'ada tauna 'ida 'Inapwana , 'enega 'abo ta'awanoi 'enaya tauna 'ina esaesa 'ida 'ebwa'eda .
45010013	Manuna 'abo yaita 'Inapwana nina 'enaya 'isidasida , 'ida 'etoseye tuga .
45010014	Ta ona'ai'aila , tomota nigeya sawesawenaya be 'etoseyana manuna sisisida 'enaya , 'abo nigeya siemiemise . Nigeya siemiemise manuna nigeya 'Inapwana 'ina ona sida nonona . Ta nigeya sinoono manuna nigeya 'idi tologuguyamo .
45010015	Ta 'abo 'Inapwana tologuguyao 'ietunedi , be sitatauya 'ediya , 'iabe Yesu tetelina sinono , be siemise , be 'enega 'abo 'ana esanega sisidasida , 'ida 'etoseyedi . Manuna ni'atu Buki Tabu 'ena nadigega 'isimana'esa , 'igwae , “ Tologuguya nidi taudi tetela bobo'ana sime'ena 'edaya , manudi tada gwausowala . ”
45010016	Ta esi tomota maibo'adi nigeya siemiemisedi , manuna ni'atu Aisea 'isimana manudi , 'igwae , “ 'Inapwana ye , 'imu ona gete manuna nigeya siemiemisegu . ”
45010017	Ta 'eguma Keliso manuna taloguguya , 'iabe tomota 'aidi sinono be siemisa .
45010018	Ga mwa'adega me Yudia nidi ni'atu 'ina ona sinononaya , nai nigeya ? Na , ni'atu sinonona , manuna ni'atu Buki Tabu 'ena 'isimana , 'igwae , “ 'Idi loguguya ni'atu sena maibo'adi sinonona manuna bale'u maibo'ana 'enaya ona nina 'i'elelewana . ”
45010019	Ta mwa'adega ? Ona gete manuna me Isileli sinuwa sabwalenaya ? O , ni'atu simwalamwalatoni , manuna Yaubada 'ina ona lowa Mosese 'ena 'isimanena , 'igwae , “ 'Omi me Isileli , 'iabe 'igu guinuwa 'enega mali tomota mwagemwagedi wae'ipi'ipiyedi , ta wate 'iabe wagamwasowaledi , manuna taudi 'aene nigeya 'igu boda 'ai'ailao . ”
45010020	Ga Aisea nina wate Yaubada 'ina ona manuna 'iona waiwai , 'igwae , “ Tomotai nidi , taudi nigeya si'ebe'ebesegu , nai nigeya sienaenaidegu , ni'atu 'ediya yaapwesa . ”
45010021	Ta wate 'ina ona pa'alina me Isileli manudi 'igwae , “ Tuta maibo'ana 'ediya yabwaubwau be 'aene sida mai 'eguya , ta esi siguitoyasegu , manuna taudi tuga adelidi tologwautoyasa . ”
45011001	Ta mwa'adega , ona'ai'aila Yaubada 'ina tomotaiyao me Isileli 'ie'idi'idiyediya ? Nigeya ! Manuna 'abo'agu 'ebweu goma Isileli susu Beniamina 'enega , ta 'ima susu sinabwana 'ana esana Ebelaamo .
45011002	'Enega yamwalatonina 'aene 'abo'ama Yaubada 'ina tomotaiyao nima 'igimi esinuwema be 'ina bodao , 'enega geya'abo 'ie'idi'idiyema . Lowaenei Ilaitiya me Isileli 'ilomugiyedi Yaubada 'ena , ta 'ina ona nina Buki Tabu 'ena 'igwae ,
45011003	“ 'Inapwana , ni'atu 'imu palopitao maibo'adi siloemwawasidi ga wate 'imu 'ebe taliya sigie to'umaliyena , ga 'abo'agu namo gete yatupwa , ta gete tuga wate nuwanuwadi be 'aene sida loemwawasigu . ”
45011004	Ga Yaubada 'igwae , “ Nigeya 'aene tebweuyo 'umiyami , ta esi 'igu bodao site sebeni tausani wate simiyami , taudi Baala 'enega yaabodebodedi , ga nigeya 'ena sida bwagobwago . ”
45011005	Wate nadigega gete tuga Yaubada ni'atu 'ina bodao me Yudia mamo pu'epu'ema 'ina obobomega 'iesinuwema , be 'abo'ama gete 'atupwa ga 'amiyami .
45011006	'Etoseyana gete 'alobena nigeya 'aene 'ima guinuwao 'ediyega , ta esi Yaubada 'ina oboboma 'enega , manuna 'abo oboboma ma 'ana e'isa nate nigeya oboboma 'ai'aila .
45011007	Gete 'alena 'enega me Isileli maibo'adi 'etoseyana nina si'ebesa yogenena , ta esi 'abo'ama pu'epu'emamo Yaubada 'ina bodao esiesinuwama 'etoseyana nina 'alobena , manuna me Isileli nidi maibo'adi debadeba pa'alidi , ga nigeya silobaloba .
45011008	Ga Buki Tabu wate nadigega 'isimana , 'igwae , “ Lowaenei ga batuwa Yaubada 'igie nuwaowanedi , 'enega matadi 'igiekebodi ta wate tenadi 'igietunidi .
45011009	Ga Debida wate nadigega 'ina simana 'igwae , “ 'Ilobwenedi be 'idi sagaliyao 'ediya 'adi loina sida loba , be nadigega sikwa 'ediyega si'onadi , ta wate 'atuwa sa'e 'ediya sibebe'u .
45011010	Ta wate 'ilobwenedi be sida mata kebokebo be geya'abo to'ase si'ita'ita , ta wate tuta yauna 'adi 'aa'aala 'ediyega gwaudi sida kopu ataya . ”
45011011	'Enega taudi me Yudia nidi siesetupedi , mwa'adega 'adi loina ? 'Aene ni'atu sibe'u ataya be geya'abo sitoolo limana , aga ? Nigeya ! Ma'etamo sida toololimana . 'Enega wada nuwa'i'isi 'aene 'omi nigeya me Yudia 'etoseyana walobena be me Isileli nidi sida e'ipi'ipiyemi .
45011012	Ta 'omi nigeya me Yudia 'etoseyana bobo'ana walobena manuna taudi me Yudia ni'atu sibe'u , ta esi 'eguma sitoolo limana nate 'ebe gwausowala sinabwana maibo'ada 'edaya .
45011013	'Igu ona gete 'omi nigeya me Yudia manumi . Manuna 'abo'agu Yesu Keliso 'ebweu 'ana tosimana sena apwesa 'ediya ta 'igu paisewa gete manuna yaonatu'e ,
45011014	be 'enega me Yudia , 'omi nigeya me Yudia sida e'ipi'ipiyemi , be 'idi e'ipi'ipi nina 'enega 'ida giesana iledi , be 'etoseyana siloba Yaubada 'enega .
45011015	Ta ona'ai'aila , Yaubada me Yudia 'iguitoyasedi be 'aene 'omi nigeya me Yudia Yaubada 'iegosigosiyanemi , be 'enega to tuta 'ena 'abo me Yudia nidi sisanaila , yage bobo'ana 'ida apwesa , be 'ana 'ita 'atuwa nadigega taudi mwawasega sitoolo limana .
45011016	Ta tubudina Ebelaamo , tauna Yaubada 'ina tai , 'enega taudi wate Yaubada 'ina tomotaiyao . 'Enega 'ebe'ita gete 'ebweu yada 'ebwa'emi : 'Abo mweya wa'ita be bobo'ana , nate ni'atu wasinapuna 'aene ma'etamo sesoi bobo'ana . Nadigega wate 'abo kaiwe 'alena wa'ita bobo'ana , ni'atu wasinapuna 'aene nalinao wate bobo'adi ,
45011017	ga taudi me Yudia nidi 'atuwa nadigega Yaubada 'ina kaiwe , manuna nalinao 'aidi 'ilasedi ga 'omi 'emiyega 'ielopa'eludiya , manuna 'omi mali kaiwe nalinao ta esi 'i'ewemi ga 'ina kaiwe 'ena 'itubwemi , 'enega 'ina kaiwe nina 'ana bwasiyega wanumanuma , nate Yaubada 'ina oboboma tuta yauna walobaloba .
45011018	Ta esi oboboma nina 'emiya geya'abo manuna wanuwanuwatu'e , manuna nali nigeya sawesawenaya be 'ale 'iloine , ta esi 'ale 'ilobwenena be nali 'iloinedi .
45011019	Manuna 'abo wanuwatu'e be wagwae , “ Yaubada 'ina kaiwe nalinao ni'atu 'ilasedi ga 'abo'ama 'emega 'ilopa'eludi .
45011020	Nate ona'ai'aila . Ta esi wada nuwa'i'isi 'aene naliyao nidi 'ilasedi , manuna nigeya siemiemise , ta esi 'omi 'imi emisa 'enega yawasimi bobo'ana walobena . 'Enega 'ilobwenemi be Yaubada wada mataute ta geya'abo wanuwanuwatu'e ,
45011021	'abona nai Yaubada 'ina kaiwe nali 'ai'ailinao ni'atu 'ilasedi 'ediyega 'omi 'ida elopa'eluyemi , ta wate 'omi 'ida lasa yaulemi .
45011022	E'ita gete 'ie'iteda 'aene Yaubada 'ina oboboma be 'ina loina pa'alina ta'italobena , manuna tobe'u 'ediya loina pa'alina 'isa'udi , ta esi 'omi 'iobobomemi , ta 'abo 'ina oboboma waebesinei , 'omi wate 'ida lasa yaulemi .
45011023	Ta 'abo me Yudia nidi sinuwa'ebuni be siemisa lima , 'iabe Yaubada 'ida tubwelimadi , manuna Yaubada sawesawenaya be nadigega 'ida guinuwa .
45011024	Ta 'omi nigeya me Yudia wada nuwa'i'isi 'aene lowa 'omi mali kaiwe nalinao , ga nigeya Yaubada 'ina kaiwe nalinao 'ena wamiyami , ta esi 'ina guinuwa 'ebe nuwaowana sinabwana 'emiya 'iguinuwena , manuna 'ina kaiwe 'ena 'itubwemi , 'enega me Yudia nidi , taudi Yaubada 'ina kaiwe nali 'ai'ailinao , nadigega Yaubada sawesawenaya be 'itubwe limadi 'ina kaiwe nina 'enaya .
45011025	Gosegwao , nuwanuwagu be 'ebweu yage kwaikwaiyina me Isileli manudi yada simana apwese 'emiya be 'aene geya'abo wanuwanuwatu'e , ta esi yage gete wada mwalamwalatoni 'aene ma'etamo me Isileli ma idi debapa'ala sida miyami 'ana laba 'omi nigeya me Yudia esiesinuwami maibo'ami 'etoseyana wa'ewa ,
45011026	be 'enega me Isileli maibo'adi 'etoseyana siloba . Manuna Buki Tabu 'ena 'isimana 'igwae , “ To'etoseyana nina goma Sayoni 'ida apwesa be Yekobe 'ina susuyao 'idi to'umalina 'ediyega 'ida 'ewayaule .
45011027	Be tuta nina 'abo 'idi to'umalina ya'ewayaule , 'iabe onaupaupa bobo'ana ya'ebwa'edi . ”
45011028	Ta ona'ai'aila , gete tuga me Yudia Yaubada sietalauwalena , manuna 'ina tetela bobo'ana siguitoyasena , 'enega 'omi nigeya me Yudia 'etoseyana walobena , ta esi wada nuwa'i'isi 'aene me Isileli nidi Yaubada 'iobobomedi , manuna lowaenei tubudiyao Yaubada 'iesinuwedi 'aene 'ina bodao ,
45011029	'enega nigeya sawesawenaya be 'ina bubuna be 'ina esinuwa , nai 'ina oboboma 'ediyega 'isa'ugelasa .
45011030	Ta 'omi nigeya me Yudia lowa Yaubada nigeya wamulimuliyena , ta gete tuga Yaubada 'ina 'atenuwa'ole'ole walobena , manuna me Isileli Yaubada siguitoyasena .
45011031	Wate nadigega taudi ma'etamo Yaubada 'ina 'atenuwa'ole'ole sida loba , nadigega 'omi tuta gete walobena ,
45011032	manuna tologwautoyasa maibo'ada gete nadigega Yaubada 'ibubuna'eseda be 'aene 'ina 'atenuwa'ole'ole 'ida e'itada .
45011033	Yaubada 'ina loina be 'ina mwalatoi sinabwa wawasae manudi geya'abo tagwaegwae , ta 'abo'ada nigeya 'ebweu yaita sawesawenaya be Yaubada 'ina nuwanuwa be 'ina guinuwao 'isinapudi .
45011034	Ona'ai'aila , 'ina mwalatoi sinabwa wawasae , 'enega nigeya sawesawedaya be taatao be 'aene tae'ita 'enaya 'ebweu to yage nai manuna .
45011035	Ta wate nigeya sawesawedaya be 'ana lowaga tasa'u be 'aene 'edaya 'ida yotula limana .
45011036	Manuna tauna yage maibo'ana 'adi tobubu , ga tauna wate 'ina waiwaiyega yage maibo'ana tauna manuna 'ibubudi . 'Enega Yaubada nina tada tupu atae . Eimeni .
45012001	Tasigwao , wada nuwa'i'isi 'aene Yaubada 'ina 'atenuwa'ole'ole 'edaya sinabwa wawasae , 'enega gete 'igu loguguya 'emiya be 'aene tuta mayawasimi wada taliyaemi Yaubada 'enaya , manuna Yaubada nuwanuwana be oomi maibo'ana wada tagwaledi 'ina guinuwa 'enaya . Gete tapwalolo 'ai'aila Yaubada matanaya 'abo nadigega waguinuwa'esa .
45012002	Ta geya'abo bubuna bale'u 'ediya watagwatagwalemi , ta esi oomi maibo'ana wada tagwaledi Yaubada 'enaya , be 'enega Yaubada 'imi nuwanuwao 'ida gieauwaudi , be tauna 'ina nuwena bobo'adi , be gwaugwausowalidi , ta palupaludi wada mwalatonidi .
45012003	'Abo'agu Yaubada 'enega 'atenuwa'ole'ole yalobena , 'enega 'ilobwenegu wate yada loguguya 'emiya be 'aene geya'abo wanuwanuwatu'e , ta esi ma imi mwalatoi wada nuwanuwa 'ai'aila , manuna 'ida emisa maibo'ana talobena Yaubada 'ina eguyai 'enega .
45012004	Ta ooda 'ebweuna namo tuga , ta esi welawela'adao 'idi guinuwao dumadumadi be dumadumadi .
45012005	Ta 'abo'ada wate nadigega Yesu Keliso welawela'anao , ta 'idi guinuwa dumadumadi , ta esi maibo'ada Keliso 'ena taeboda 'ebweuna , ta taelemalema .
45012006	'Ebweuna 'ebweuna 'abo'ada 'ida mwalatoi be 'ida waiwai Yaubada 'i'ebwa'eda , ta wate 'aidi 'adi egueguyai dumadumana 'i'ebwa'edi . Manuna 'abo yaita 'emiyega ma ina emisa be wate ma ina mwalatoi guguya manuna , ni'atu 'ana lobwene 'ai'aila be nadigega 'ida guinuwa .
45012007	Ta 'abo yaita 'ietolema , 'ina guinuwa 'ida guinuwa tuga . Ta 'abo yaita e'ita 'imwalamwalatoni , nadigega 'ida e'ita tuga .
45012008	Ta 'abo yaita etaetapewana be gosenao tuta yauna 'igiewaiwaiyedi , nadigega 'ida guinuwa'esa . Ta 'abo yaita tuta yauna 'i'ebwa'ebwaya daita , ma ina 'atetagwala 'ida guinuwa nadigega . Ta 'abo toanuganao paisewa 'ilobwenedi , sida paisewa tuga . Ta wate 'abo yaita 'ina 'atenuwa 'ole'oleyega gosenao 'ilemelemedi , ma ina gwausowala 'ida guinuwa .
45012009	Wada oboboma 'ai'aila ta to'umalina wada guitoyase , ta esi bubuna bobo'ana wada giyai .
45012010	Gosemiyao wada oboboma 'ai'ailedi be wada 'amayabedi ,
45012011	ta geya'abo Yaubada 'ina guinuwa 'ena waloogwautoyasa , ta esi ma imi 'atetagwala wada guinuwa .
45012012	Ta wanuwayai 'aene ma'etamo Yaubada 'ina lema 'iapwesa 'edaya be manuna wada gwausowala , 'enega 'imi miyamwau 'ediya wada sidasida Yaubada 'enaya ma imi 'alama'i'itana .
45012013	Ta 'abo tasimiyao mwau 'ediya 'iapwesa , 'imi gwegweyega wada lemedi , be wada bwauyedi 'imi anuwaya .
45012014	Ta 'abo yaisigedi siguitoyasemi geya'abo waba'eba'edi , ta esi wada onaobobomedi .
45012015	Ta 'abo togwausowalao wa'itadi , ma'emiyao wada egwausowala . Wate nadigega 'abo todedoi wa'itadi , ma'emiyao wada dedoi ,
45012016	be 'enega maibo'ami wada eoboobobomemi . Ta geya'abo wanuwanuwatu'e nai watootoo be waetoloina , ta esi taudi nigeya 'adi esanamo wada egosigosiyanedi .
45012017	Ta 'abo yaisigedi sietalauwalemi , geya'abo bubuna to'umalina 'enega wae'ie'isa 'ediya , ta esi wada e'isadi bubuna nidi tomota maibo'adi si'awa bobo'anedi 'ediyega .
45012018	Ta wate wada toowaiwai be bubuna bobo'ana 'enega miya siwalowa manuna wada e'ita tomota maibo'adi 'ediya .
45012019	Ta geya'abo toto'umalidi 'ediya waetoetoloina be 'aene 'idi to'umalinao wae'isadi , manuna yage getedi Yaubada tauna 'ana toloina , manuna Buki Tabu 'ena ni'atu 'isimana , 'igwae , “ Tebweugu tomota 'idi to'umalina manuna yada loina ” . Gete nadigega 'ida 'Inapwana 'ina ona .
45012020	Ta 'abo 'ami talauwalao sibobotana , masula wada 'ebwa'edi , nai 'abo tona'adi 'iyayapasa , bwasi wada 'ebwa'edi , be 'enega 'idi to'umalinao nidi 'ediyega siomayamaya be sida nuwa'ebuni .
45012021	'Enega geya'abo to'umalina watagwatagwale be 'emiya 'iewaiwai , ta 'omi esi wada ewaiwaisine 'imi bubuna bobo'ana 'ediyega .
45013001	Maibo'ada 'ilobweneda be 'ida toloinao tada 'amayabedi , manuna 'idi 'ebe toolo nina Yaubada 'i'ebwa'edi . Manuna 'abo 'idi 'ebe toolo nina nigeya Yaubada 'enega , nigeya sawesawediya be 'edaya sietoloina .
45013002	'Enega 'abo yaita toloinao nidi 'isinalidi , ni'atu nate Yaubada 'ina guinuwa 'isinalina , 'enega e'isa to'umalina 'ida loba .
45013003	Ta toloinao nidi nigeya 'idi paisewa be 'aene tobobo'adi 'ediya sigiematauta , ta esi toto'umalidi 'ediya . 'Enega 'eguma geya nuwami be toloinao wada matautedi , 'ilobwenena wada bubuna palupaluna , be 'enega toloinao nidi sida 'awabobo'anemi .
45013004	Manuna taudi Yaubada 'ina toguinuwao 'iaseyedi sabi lememi . Ta 'eguma wabubuna to'umalina , 'iabe wamatauta , manuna taudi toloinao be siloinemi . Manuna ni'atu Yaubada 'idi 'ebe toolo 'i'ebwa'edi be 'aene loina sida sa'u toto'umalidi 'ediya .
45013005	'Enega 'ilobwenena be toloinao tada 'amayabedi , 'abo loina tamatautena , ta wate 'abo bubuna bobo'ana nuwanuwada .
45013006	Wate 'ilobwenena be 'ida takisi tada 'ebwa'edi , manuna taudi Yaubada 'iesinuwedi ga 'ida bobo'ana manuna sipaipaisewa .
45013007	'Enega takisi maibo'adi 'ediya tada tagwala be 'ana to'ewao 'ediya tada takisi , ta wate toloinao nidi be 'inapwanao tada 'amayabedi , be manudi tada gwausowala .
45013008	'Ami lowagao wada yotuli egumwalidi , ta 'ami lowaga eobooboboma nigeya sawesawenaya be wayotuli egumwali , manuna 'abo gosedao taobobomedi , loinao maibo'adi ni'atu taguiguinuwedi ,
45013009	loina nidi nadigega geya'abo loelata be , geya'abo loemwawasa be , geya'abo 'ipwala be , geya'abo matagwegwe be , ta wate loinao 'aidi simiyami , ta esi loina nidi 'adi bwagila gete nadigega 'igwae , “ Gosemwao 'uda obobomedi nadigega tauyo 'amu oboboma . ”
45013010	Ta 'abo loina gete 'umuliyena , Mosese 'ina loinao maibo'adi ni'atu 'uguinuwedi , manuna 'abo yaita oboboma 'atenaya 'imiyami , geya'abo wate gosenao 'igiegie to'umaliyedi .
45013011	'Enega gete tugai 'ilobwene 'ai'ailimi be nadigega wada guinuwa'esa , manuna tuta 'iabe 'igugumwala . Yesu ni'atu waemisena , 'enega geya'abo wa'eno'eno , ta esi wada yaweyawe , manuna tuta gidalina namo 'ena be 'ada To'etoseyana nina 'iapwesama .
45013012	Ta ona'ai'aila , ni'atu be tomwa 'iulisi , 'enega gete tuga guguyoi 'ana guinuwa tapilisine be maedana 'ana guinuwa taguinuwe .
45013013	'Enega tada 'ita'i'isida be geya'abo bwasi waiwaidi tanumanumadi be taekaekabaleya , be geya'abo taloeloelata , ta wate geya'abo taegewagewana be talosalosaiya .
45013014	Ta esi 'ilobweneda be 'ida 'Inapwana Yesu Keliso 'ina bubunega tada bubuna , be geya'abo bubuna bale'u manuna tanuwanuwa .
45014001	Ta 'aina tomota 'idi emisa nenetadi , nigeya waiwaidi , 'enega 'ilobwenena be 'ediya tada tagwala be ma'edao taeboda 'ebweuna , ta geya'abo ma'edao taegewagewana .
45014002	Manuna 'idi nuwanuwa nigeya palupaluna , be 'enega 'aidi tomota sigwae , “ Masula maibo'ana 'ilobweneda be ta'enidi , ” ta 'aidi 'idi emisa nenetadi sigwae , “ Yobai esiyona geya'abo tae'ani . ”
45014003	'Ilobwenena be taudi yobai esiyona sie'ani geya'abo gosediyao silo'alo'aegiledi , taudi nigeya yobai esiyona sida 'enina , be esiyo 'ana toedidigula nidi geya'abo wate gosediyao taudi esiyo sie'ani silo'alo'aegiledi , manuna Yaubada ni'atu 'iesinuwedi be 'aene natunao ,
45014004	ta wate tauna 'ina toguinuwao , 'enega tauna tuga 'adi to'ita'i'ita , ta 'oyo nigeya . Manuna tauna 'ina 'ebeloina be 'i'awa bobo'anedi nai nigeya , ta wate sawesawenaya be 'ida giewaiwaiyedi , be 'enega geya'abo neneta silobaloba .
45014005	'Aina tomota wate nadigega 'idi nuwanuwa , 'aene 'aina 'asiyata dimo 'asiyata sinabwadi , ta esi 'aina gosediyao 'idi nuwanuwa 'aene 'asiyata maibo'ana leleleya tuga . 'Abo yage getedi nadigega talobadi , 'ilobweneda be 'ebweuna 'ebweuna taudamo , 'abo to'ase tamwalatonina 'aene bobo'ana , tada muliye ,
45014006	manuna 'abo yaita 'asiyata 'aina 'inuwedi 'aene 'asiyata sinabwadi , nate tauna sa'i 'ina nuwanuwa be 'aene gote 'enega Yaubada 'i'amayabe . Wate nadigega 'abo yaita masula maibo'ana 'ie'enidi , nate tauna sa'i 'ina nuwanuwa be 'enega Yaubada 'i'amayabe , 'enega masula nidi manudi 'ilokagutoki Yaubada 'enaya . Wate nadigega 'abo yaita 'aina masula 'ediyega 'iedidigula , tauna sa'i wate 'ina nuwanuwa be 'enega Yaubada 'i'amayabe ma ina lokagutoki .
45014007	Ga ona'ai'aila , nigeya sawesawedaya be tauda taloineda , nai wate yawasida be 'ida mwawasa manudi taloine .
45014008	'Ida 'Inapwana tauna yawasida maibo'ana be 'ida mwawasa 'adi toloina .
45014009	Gete 'alena 'enega Keliso 'imwawasa ga 'itoolo limana , be 'enega 'aene tomwawasao be 'abo'ada mayawasida maibo'ada 'edaya 'ida etoloina .
45014010	'Enega wanuwa'i'isi be geya'abo tasimiyao walo'alo'aegiledi , manuna 'etamo maibo'ada Yaubada matanaya tatoolo be 'enega tauna 'ida loineda ,
45014011	nadigega Buki Tabu 'ina simana 'igwae , “ Ona'ai'aila , 'abo'agu miyamiya atayagu , 'enega tomota maibo'adi mataguya sibwabwago , ta wate sida 'awa'inapwanegu . ”
45014012	Manuna 'abo'ada 'ebweuna 'ebweuna tauda 'ida bubuna tada simanedi Yaubada 'enaya .
45014013	'Enega gosedao geya'abo ta'awa'awa to'umaliyedi , ta esi tauda 'ida bubuna be 'ida guinuwao tada 'ita'i'isidi , be 'enega geya'abo 'ebweu gosedai tagiegiebe'uye 'idi edidigula 'ediyega .
45014014	Ta ona'ai'aila , 'ida 'Inapwana Yesu ni'atu 'igienuwa sabwalenigu ga yamwalatonina 'aene nigeya 'ebweu masula 'eto'etobodana 'imiyami , ta esi 'abo 'ebweu tomota 'inuwena 'aene 'aina masula 'eto'etobodadi , 'etoboda nidi tauna tuga manuna .
45014015	Nai 'abo 'aidi gosedao sinuwanuwa 'aene esiyo yage 'eto'etobodana , be 'abo esiyo nina 'u'e'ani 'iabe tomotai nidi sinuwanuwamwau . Ta esi 'uda nuwa'i'isi 'aene tomotai nidi manudi Keliso 'imwawasa , 'enega geya'abo yage nina 'eto'etobodana matadiya 'u'e'ani 'abona nai 'ugienenetadi .
45014016	Ta 'e'ai nina 'emuya 'aene bobo'ana , ta esi mali tomota 'ediya nigeya , be 'abo si'itayo 'u'e'ai 'iabe si'awa to'umaliyeyo .
45014017	Ta esi wada nuwa'i'isi 'aene Yaubada 'ina 'ebeloina nigeya masula be bwasi manudi , ta esi bubuna bobo'ana be nuwasiwalowa be gwausowala , Yaluyaluwa Tabuna 'enega , manudi .
45014018	Be 'abo bubuna nidi gete 'ediyega Keliso 'ina guinuwa taguiguinuwe , 'iabe Yaubada manuda 'igwausowala , ta wate tomota si'awa bobo'aneda .
45014019	'Enega 'ilobweneda be 'ida 'ebe masi nuwasiwalowa , be 'enega 'ebweuna 'ebweuna 'enaya tada elemalema .
45014020	Ta esi geya'abo 'ami 'e'ai 'enega Yaubada 'ina guinuwa wagiegie to'umaliye , manuna masula maibo'adi bobo'adi , ta 'abo 'aina masula 'ediyega gosedai tagiebe'uye , masula nina geya'abo wate tae'ani .
45014021	'Enega gete tugai 'ilobweneda be yage nidi manudi gosedao siedidigula , esiyo nai oine , geya'abo tagitogitoodi , 'abona nai tagiebe'uyedi .
45014022	Ni'atu 'imi guinuwao waemisedi 'aene bobo'adi Yaubada matanaya , ta esi 'abo geya'abo gosemiyao wagiegie be'uyedi nate 'ebe gwausowala sinabwana 'emiya .
45014023	Ta wate 'abo ma ida enuwanaluwa masula nidi ta'a'ani , nate ni'atu taloegesi Yaubada matanaya , manuna nigeya taemiemisa . Ga ni'atu tamwalamwalatoni 'aene 'abo to'ase taguinuwe , ta nigeya ma ida emisa , nate loegesi .
45015001	Yaisigedi 'abo'ada 'ida emisa waiwaina , 'ilobweneda be gosedao taudi 'idi emisa nenetadi tada lemedi , ta geya'abo taudamo manuda tanuwanuwa .
45015002	'Enega 'ebweuna 'ebweuna 'ilobweneda be gosedao tada lemedi be 'enega 'idi emisa 'ida sinabwa .
45015003	Manuna Keliso wate nadigega nigeya taunamo manuna 'inuwanuwa , ta esi 'ana mwau nidi ni'atu Buki Tabu 'ena 'isimanena , 'igwae , “ Tomotai nidi taudi si'awa'awa to'umaliyemuya , 'abo'agu wate 'eguya ona nidi si'inanedi . ”
45015004	Ta wate 'aina 'ebe'itao yaudi Buki Tabu 'ena simiyami Yaubada 'ina lemao manudi , ta 'abo 'ebe'ita nidi taemisedi , tada e'alama'i'itana ma ida nuwayaina be 'aene ma'etamo 'etoseyana tada loba .
45015005	'Enega tanuwa'i'isi 'aene Yaubada tauna 'alama'i'ita be giepa'ala 'alena , 'enega tauna sawesawenaya be 'igiepa'alida be tada nuwanuwa 'ebweuna , nadigega Yesu Keliso 'ina nuwanuwa ,
45015006	be 'enega maibo'ada nuwanuwa 'ebweuna 'enega Yaubada tada tupu , tauna 'ida Yaubada , ta wate 'ida 'Inapwana Yesu Keliso tamana .
45015007	'Enega gosemiyao 'ebweuna 'ebweuna wada bwauyedi 'imi egosigosiyanao 'ediya , nadigega Yesu Keliso 'abo'ada 'iegosigosiyaneda , be 'imi egosigosiyana bobo'ana 'enega Yaubada 'ana tupu 'ida sinabwa .
45015008	Ta wada nuwa'i'isi 'aene Keliso wate me Yudia 'ediya 'ietoguinuwa , be 'enega Yaubada 'ina onaupaupa nina gimi 'inapwanao 'ediya 'ana 'ai'aila 'ida apwesa ,
45015009	ta wate 'aene taudi nigeya me Yudia sena yauyaudi 'ediya simiyami , Yaubada sida tupu 'ina 'atenuwa'ole'ole 'ediya manuna . Manuna 'ebweu 'etoladi Buki Tabu 'ena 'igwae , “ Gete 'alena 'enega sena yauyaudi ma'egwao 'ada tupuyo , ta wate 'amu esana manuna 'ada wali tuputupu 'emuya . ”
45015010	Ta wate 'igwae , “ Sena maibo'ana 'ediya wamiyamiya , Yaubada 'ina tomotaiyao ma'emiyao wada egwausowala . ”
45015011	Ta wate 'igwae , “ 'Omi nigeya me Yudia , 'Inapwana nina wada tupu , ta wate maibo'ami wada 'awabobo'ane . ”
45015012	Wate nadigega Aisea 'ina buki 'ena 'igwae , “ 'Iabe Desi 'ina boda 'enega 'ebweu tai 'imama be sena maibo'ana 'ediya 'ietoloina , be taudi nigeya me Yudia sida emise 'aene tauna 'ida 'etoseyedi . ”
45015013	Ta ona'ai'aila , Yaubada namo ma 'ana emisa , manuna taunamo 'enega lema bobo'adi talobalobadi , 'enega nuwanuwagu be ma imi gwausowala wada emisa 'aene 'imi miya sida bobo'ana , ta wate Yaluyaluwa Tabuna 'ina waiwaiyega 'imi emisao nidi 'ida giesinabwa 'ai'ailidi .
45015014	Gosegwao , ni'atu yamwalatoi 'ai'ailimi 'aene 'omi tomota bobo'ami ta sinasinapumi , 'enega sawesawemiya be 'ebweuna 'ebweuna 'enaya wada e'ita .
45015015	Ta ma igu 'atepatu 'imi leta gete ya'etoladinawa be 'enega 'aina yage wada nuwa'i'isidi , manuna 'igu paisewa gete Yaubada 'i'ebwa'egu ,
45015016	be 'aene Yesu Keliso manuna yada etosimana 'omi nigeya me Yudia 'emiya . 'Igu paisewa gete 'ena 'atuwa nadigega taliya yaguiguinuwe be 'enega Yesu tetelina wada nono , be muliyega yada 'ebwayaemi Yaubada 'enaya , manuna Yaluyaluwa Tabuna ni'atu 'igie'esasemi ga Yaubada manumi 'igwausowala sinabwana .
45015017	Ona'ai'aila , ma igu gwausowala Yaubada 'ina guinuwa yaguiguinuwe , manuna Yesu Keliso ma'iyagu 'apaipaisewa .
45015018	'Enega 'abo'agu namo 'igu paisewa manudi gete tuga yasimasimanedi 'emiya , ta nigeya wate mali tomota 'idi paisewa manudi . Ta yasimana palupalu 'emiya 'igu loguguyao sena apwesaya 'ediya sinonodi , ga simuliyedi , manuna Yesu Keliso 'ina waiwai 'eguya 'imiyami ,
45015019	ta wate 'igu guinuwao waiwaidi ta 'ebe nuwaowana si'itedi , manuna Yaluyaluwa Tabuna 'ina waiwaiyega Keliso tetelina yaguguya sakowasiyena Yelusalemega ga 'ana laba yamai Ililikami 'enaya .
45015020	Manuna nuwanuwagu be sena auwaudi namo 'ediya yada gimi loguguya , taudi sena nidi nigeya Keliso tetelina sinoono , manuna geya nuwagu be mali tologuguyao 'idi guinuwa yaloeposeyane .
45015021	Manuna Buki Tabu 'ina simana 'igwae , “ Yaisigedi taudi To'etoseyana nina tetelina nigeya sida nonona , 'iabe sinono , be tauna manuna sida nuwasabwalena . ”
45015022	Gete 'alena 'enega nigeya yada ayausimi . Ta ona'ai'aila , yakwala yau wawasae 'ediya nuwanuwagu be yayausimi , ta sa'i nigeya sawesaweguya . Ta ni'atu gete 'igu paisewao nidi ni'atu yalosalonidi ,
45015023	
45015024	'enega nai gete tuga yada gimiyausimi , be tupwana ma'emiya tada egwausowala , be muliyega waegelugu be yatatauya Sipeini .
45015025	Ta esi muliyega be yawawa 'emiya , nuwanuwagu be nugana yatatauya Yelusalema be toekalesiyao 'adi lema , nate me Esia 'idi 'ebwayadaita , yada 'ebwa'edi .
45015026	Manuna me Masidonia be me Gilisi nidi nuwanuwadi be 'idi 'ebwayadaita nina yada 'ebwaya toekalesiyao gomagomabesodi Yelusalema 'enaya 'ediya ,
45015027	manuna taudimo gete nadigega 'idi nuwanuwa . Ona'ai'aila , 'ilobwenena be me Yelusalema 'adi lema sida loba me Esia 'ediyega , manuna nugana me Yelusalema 'ediyega Keliso tetelina me Esia nidi sinonona , yaluyaluwadi 'adi lema manuna , 'enega taudi sa'i bale'u gwegwenao si'ebwa'ebwaya me Yelusalema 'ediya .
45015028	'Enega gete namo 'igu paisewa nina yada losaloni , nate 'ebwayadaita nina gete me Yelusalema yada 'ebwa'edi , be muliyega yawawa 'emiya be yayausimi , be 'enega 'emiyega yada gelu limana be yatatauya Sipeini 'ena .
45015029	Ta yanuwayaina 'aene 'igu ayausa 'emiya bobo'ana , manuna Keliso 'ina oboboma sinabwana 'eguya 'imiyami , 'enega 'iabe taegwausowala leleleya .
45015030	Gosegwao , 'ida 'Inapwana Yesu Keliso 'ana esanega ta Yaluyaluwa Tabuna 'ina obobomega , 'emiya yasidasida waiwai be 'omi ma'egwao Yaubada 'ena tada sidasida ,
45015031	taudi Yesu 'ana toguitoyasao Yudia 'enaya manudi , be 'enega geya'abo sigiegie to'umaliyegu , be wate toekalesiyao nidi gomagomabesodi Yelusalema 'enaya manudi , be 'aene 'ebwayadaita getei yatautauye manuna sida gwausowala , ta geya'abo sida guiguitoyase ,
45015032	be 'enega 'abo Yaubada 'ina nuwena gete nadigega , 'iabe ma igu gwausowala yawawa 'emiya , be nada tupwana 'emiya yaeyawai'ata .
45015033	Yaubada ma'emi , tauna nuwasiwalowa 'alena . Eimeni .
45016001	Yada emataluwemi nuudai Pibe manuna , tauna 'asa Kenikilia 'idi ekalesiya 'enaya 'ilemelemedi ,
45016002	ta tuta nina 'abo 'iwawai 'emiya , nuwanuwagu be 'imi anuwaya wada bwauye , 'Inapwana 'ana esanega , manuna 'eda'eda gete nadigega Yaubada 'ina tomotaiyao 'ilobwenedi , be Pibe nina wada leme 'abo 'aina yage 'ediyega 'ikukupa , manuna tauna wate nadigega toekalesiyao yaudi 'iobobomedi , ta wate 'abo'agu nadigega 'ilemegu .
45016003	Ta wate 'igu oboboma Pilisila be Akuila 'ediya wada simane , taudi lowa ma'egwao Yesu Keliso manuna 'aetoguinuwa ,
45016004	ta wate yawasidi sitagwalena manugu tuta 'ebe esilae 'ediya . 'Enega manudi yalokagutoki sinabwana , ta nigeya 'aene taugumo 'igu lokagutoki , ta wate toekalesiyao sena apwesao 'ediyega .
45016005	Ta wate 'igu oboboma wada simane taudi toekalesiyao nidi sidelideli egogona Akuila nina 'ina anuwaya 'ediya . Ta 'igu oboboma wate wasimane gosiyagu Epinito 'enaya , tauna Yesu Keliso 'ana togimi emisa Esia 'ina 'ebe loinao 'enega .
45016006	Ta wate 'igu oboboma Meli 'enaya , tauna 'ietapewa sinabwana manumi .
45016007	'Igu oboboma wate gosegwao Anidaloniko be Dunia 'ediya , taudi me Yudia lowa ma'egwao deliya 'amiyami , siteluwa nidi ma 'adi 'amayaba Yesu 'ana tosimanao 'ediyega , manuna taudi togimi ekalesiya , ta muliyega 'abo'agu .
45016008	Ta wate 'igu oboboma gosiya 'ai'ailigu Amipilia 'enaya , tauna 'ida 'Inapwana 'ana toemisa 'ebweu .
45016009	Ta wate 'igu oboboma Ulibano 'enaya , tauna ma'eda Keliso manuna tapaipaisewa . Ta wate 'igu oboboma gosiyagu Sitakisi 'enaya .
45016010	Ta wate 'igu oboboma Apeli 'enaya , tauna Keliso 'ana toemisa 'ai'aila . Ta Alisitobulo ma ina bu'unao 'igu oboboma wate 'ediya ,
45016011	be wate Elodiani tauna goma Yudia , ta wate 'Inapwana 'ina bodao taudi Nakiso 'ina anuwaya simiyami .
45016012	'Igu oboboma wate Yesu 'ina toguinuwao taudi Talipina be Taliposa 'ediya . Ta wate gosiyagu Pelisi 'enaya , tauna 'ida 'Inapwana manuna 'ietapewa sinabwana .
45016013	Ta wate Lupuso 'enaya , tauna toguinuwa bobo'ana 'Inapwana manuna , be sinana wate 'enaya , tauna 'iobobomegu 'atuwa 'abo'agu natu'ai'ailina .
45016014	'Igu oboboma wate Asinikilito be Pilegoni be Elimi be Pataloba be Elimasi , be toekalesiyao nidi ma'ediyao wate 'ediya .
45016015	'Igu oboboma wate Pilologo be Dulia 'ediya , ta wate tai nina Neliusa ma nuuna 'ediya , be Olimipasi , be Yaubada 'ina tomotaiyao boda nidi ma'ediyao 'ediya .
45016016	'Enega 'ebweuna 'ebweuna gosemiyao egosigosiyana 'ai'ailega wada enimalotuna . Ta wate toekalesiyao maibo'adi sena yauyauna 'ediyega , 'idi oboboma 'omi toekalesiyao Loma 'enaya 'emiya .
45016017	Tasigwao , gete 'igu sida waiwai 'emiya be 'aene wada 'ita'ita'i'isimi taudi toweyalao 'ediyega , manuna e'ita nina lowa wa'ewenaya taudi geya nuwadi , 'enega si'awa'awa to'umaliyena , ta wate tomota 'idi emisa sigiegie nenetadi .
45016018	'Abo yaisigedi taudi 'idi guinuwa gete nadigega , taudi nigeya 'ida 'Inapwana Keliso manuna sida guinuwa , ta esi taudimo 'idi nuwanuwao tuga siguiguinuwedi , manuna 'idi ona dibidibi 'ediyega tomota taudi nigeya pa'alidi sikabokaboedi , ta silisilisi iledi .
45016019	Ta 'omi ni'atu tomota maibo'adi simwalatonimi 'aene tetela bobo'ana 'ana toematamatanao , 'enega manumi yagwausowala sinabwana . Ta wate nuwanuwagu be bubuna bobo'adi maibo'adi wada mwalatoi 'ai'ailidi , ta bubuna to'umalidi waguitoyasedi .
45016020	Ona'ai'aila , Yaubada tauna nuwasiwalowa 'alena , be sawesawenaya Seitani 'ida 'ausepale maniniye 'emiyega . 'Enega 'ida 'Inapwana Yesu Keliso 'ina oboboma 'emiya 'ida miyami .
45016021	Gete Timoti ma'iyagu 'ima oboboma 'iweewa , Timoti tauna ma'iyagu 'apaipaisewa , ta wate 'aidi gosemao me Yudia 'ediyega , taudi Lukio be Yesoni be Sosipateli .
45016022	'Abo'agu Telitiyasi leta gete ya'etoladina Paulo manuna , 'igu oboboma 'emiya 'ida 'Inapwana 'ana esanega .
45016023	Ta wate tai nina 'ina anuwaya 'amiyami , 'ana esana Geyo , 'ina oboboma 'emiya , anuwa getei toekalesiyao 'idi 'ebe deliegogona . Ta wate Elasito , tauna 'asa gete sinabwana 'ana mani 'ana to'ita'i'ita , be tasidai Kwatasi , site luwa nidi 'idi oboboma 'emiya .
45016025	'Enega gete tuga Yaubada tada tupuna , manuna tauna sawesawenaya be 'igiepa'alimi , 'abo'agu 'igu loguguya 'enega , nate Yesu Keliso tetelina 'enega . Tetela gete gimi tutaya kwaikwaiyina ,
45016026	ta esi gete tuga ni'atu 'igieapwesena 'edaya palopitao 'idi 'etoladiyao 'ediyega , ta wate Yaubada miyamiya atayana 'iloina be 'aene sena maibo'ana tomotediyao tetela gete sida mwalatoni , be 'enega sida emisa be sida muliye .
45016027	Yaubada tauna tebweuna Tosinasinapu 'ai'aila , 'enega Yesu Keliso 'ana esanega tada tupuna , tuta maibo'ana 'ediya . Eimeni .
46001001	'Abo'agu Yaubada 'iesinuwegu be 'aene Yesu Keliso tetelina 'ana tosimana , 'omi me Kolinita toekalesiyao 'imi leta gete tasidai Sositeni 'ilemegu ga ya'etoladinawa , manuna 'omi ni'atu Yesu Keliso 'igie'esasemi ga 'ina boda esiesinuwadi 'ediya waluguma ga wamiyami , taudi wate Yesu Keliso 'ana esanega ma'emiyao wa'awa'awanoi , taudi sena maibo'ana 'ediyega ma'edao 'ida 'Inapwana 'ebweuna tuga , tauna Keliso .
46001002	
46001003	Ta 'ida 'Inapwana nina Yesu Keliso be Tamada Yaubada 'idi 'atenuwa'ole'ole 'emiya 'enega wada miya gwausowala .
46001004	Ona'ai'aila , Yaubada 'i'atenuwa 'ole'oleyemi ga yage yauna bobo'adi 'i'ebwa'emi , nadigega 'imi ona bobo'adi be 'imi mwalatoi bobo'adi Yesu Keliso 'enega . 'Enega tuta yauyauna manumi yalokagutoki Yaubada 'enaya .
46001005	
46001006	Ta wate yalokalokagutokiyena manuna Keliso nina wa'awa'ai'ailena ga tetelina waemisena ,
46001007	ta wate Yaubada 'ina 'ebwaya bobo'adi maibo'adi 'emiya simiyami , tuta gete wayamwayamwa 'ida 'Inapwana Yesu Keliso 'ina apwesa limanama manuna .
46001008	Manuna tauna 'igiegie pa'alimi be 'ana laba 'asiyata nina 'iila limanama .
46001009	Ona'ai'aila Yaubada ma 'ana emisa sinabwana , manuna 'ibwauyemi ga natuna , tauna 'ida 'Inapwana Yesu Keliso , ma'emi waegosigosiyana .
46001010	Tasigwao , gete 'igu loguguya 'emiya 'ida 'Inapwana Yesu Keliso 'ana esanega be 'aene wanuwanuwa leleleya be waona leleleya , ta esi geya'abo waegewagewana nai waweyaweyalimi .
46001011	Manuna 'aidi Kiloe 'ina bodao ni'atu sieonegu 'imi egewagewana manudi .
46001012	Manuna 'aimi wagwae , “ 'Abo'ama Paulo 'ina boda , ” ta 'aimi wagwae , “ 'Abo'ama Apolosa 'ina boda , ” ta 'aimi wagwae , “ 'Abo'ama Pita 'ina boda , ” ta 'aimi wagwae , “ 'Abo'ama Keliso 'ina boda . ”
46001013	Geya'abo Keliso 'enega taweyaweyalida , manuna taunamo manumi sigiekelosena ga 'ana esanega wabapitaiso , ta nigeya 'agu esanega .
46001014	'Igu lokagutoki Yaubada 'enaya gete , manuna nigeya yaumi yagiegie bapitaisoemi . Nate namo Kilisipo be Geyo .
46001015	'Enega geya'abo waonaona be wagwaegwae , “ 'Abo'ama Paulo 'ina boda , manuna Paulo 'igiebapitaisoema . ”
46001016	Ona'ai'aila , taudi wate Sitipana 'ina susu yagiebapitaisoedi . Nai taudi namo .
46001017	Manuna 'igu guinuwa Keliso 'i'ebwa'egu tetela bobo'ana 'ana loguguya namo manuna , ta nigeya giebapitaiso . Ta wate loguguya nina nigeya 'igu sinasinapuyega , 'abona nai Keliso 'ina mwawasa kelose 'enaya tetelina yagienenetei .
46001018	Ona'ai'aila , kelose tetelina taudi yaluyaluwadi mwawamwawasidi si'awa kabokaboei , ta esi 'abo'ada taemisena 'aene Yaubada 'ina waiwai tetela nina 'ena 'imiyami , ga 'enega 'i'etoseyeda .
46001019	Gete manuna Buki Tabu 'ena 'isimana , 'igwae , “ Taudi tomwalatoiyao be tosinasinapuyao 'idi nuwanuwa yaguitoyasedi be yaloesawalidi . ”
46001020	'Enega mwa'adega taudi tosinasinapuyao ? nai taudi toe'itao ? nai taudi tologuguyao gete tuga bale'uya simiyami ? Ona'ai'aila , ni'atu Yaubada 'idi sinasinapuyao 'i'awa yage besobesoedi .
46001021	Manuna sinasinapu bale'u geya'abo sa'i 'enega Yaubada tamwalamwalatoni . Ta esi Yaubada 'ina nuwanuwa , ta 'ina tetela 'ana loguguya namo 'enega , 'ana toemisao 'abo'ada 'i'etoseyeda . Tetela nina me bale'u sieyage besobesoena ,
46001022	manuna me Yudia nuwanuwadi 'ebweu we'iwe'iyaya sida 'ita , ta taudi nigeya me Yudia sinasinapu si'ebe'ebesa ,
46001023	ta 'abo'ada esiya tetela nina taloguloguguyae , Keliso 'ina mwawasa kelose 'enaya namo manuna , ga 'enega me Yudia siguitoyasena , ta wate mali bodao tetela nina si'awa yage besobesoena .
46001024	Ta esi 'abo'ada Yaubada 'ana toemisao 'iesinuweda , boda Yudia be mali boda 'ediyega , ga Keliso 'enega Yaubada 'ina waiwai ta 'ina sinasinapu 'i'ebwa'eda .
46001025	Manuna to'ase Yaubada 'ina guinuwa nenetana nai gidalina , tomota 'abo'ada 'ida waiwai sinabwadi 'iewaiwai sinedi .
46001026	Ta tasigwao wanuwa'i'isi 'aene taudi Yaubada 'iesinuwedi 'emiyega yaudi nigeya bale'u 'ana tomwalatoiyao , nai 'ana toewaiwaiyao , nai 'ana 'inapwanao ,
46001027	ta esiya yaudi uwauwadi 'iesinuwedi , ga uwauwadi nidi bale'u 'ana tosinasinapuyao sigie omayamayaedi , ta wate bale'u 'ana tonenetao Yaubada 'iesinuwediya , ga taudi wate toewaiwaiyao siewaiwai sinedi .
46001028	Ta wate me bale'u Yaubada 'ina guinuwao si'awa yage besobesoedi , ta sa'i Yaubada 'ina guinuwao 'ediyega 'idi yage maibo'ana 'i'ausepaledi .
46001029	'Enega nigeya 'ebweu wate tomota sawesawenaya be 'ionalaga Yaubada matanaya .
46001030	Manuna Yaubada tauna 'ina guinuwega Yesu Keliso ma'eda tae'ebweu , 'enega Yaubada 'ina sinasinapu Yesu nina 'isa'u balenaya 'edaya , manuna Yesu tauna 'italiyaena manuda , ga 'enega 'igie'esaseda , ta 'igiepaepaluyeda .
46001031	Buki Tabu 'ina simana yage gete manuna 'igwae , “ 'Abo yaita nuwanuwana be 'ilotuputupu , 'ida 'Inapwana namo 'ida tupu . ”
46002001	Tasigwao , wanuwa'i'isi tuta nina lowa Yaubada tetelina yame'ena ga yasimanena 'emiya , nigeya 'aene 'abo'agu tosinasinapu sinabwana ,
46002002	ta esi nuwanuwagu be Yesu Keliso namo manuna yada loguguya 'emiya , tauna siloemwawasina kelose 'enaya .
46002003	'Enega 'igu apwesa 'emiya 'atuwa toneneta , ta ma igu dedela be ma igu 'atesa'ala ,
46002004	ta wate 'igu loguguya 'emiya nigeya ona waiwaidi nai mwalatoi 'ediyega , ta esi Yaluyaluwa Tabuna 'ina waiwaiyega .
46002005	'Enega 'igu loguguya nina wanonona ga waemisena 'aene nigeya tomota 'idi mwalatoi 'enega , ta esi Yaubada 'ina waiwaiyega .
46002006	Mwalatoi 'ai'aila Yaubada 'enega yasimasimana toemisa pa'alidi 'ediya , ta sa'i bale'u gete 'ana mwalatoi nai toloinao gete tuga 'idi mwalatoi sawasawalidi tuga ,
46002007	ta esi mwalatoi nina Yaubada 'enega lowa kwaikwaiyina , ta gete tuga ni'atu 'igie apwesenama . Manuna muliyega be bale'u 'imweluluina , nugana nuwanuwana be 'ida 'ebe gwausowala nina 'ida 'ebwa'eda .
46002008	Ta bale'u gete 'ana toloinao mwalatoi nina nigeya simwalamwalatoni , ta 'eguma nai sida gimi mwalatonina , geya'abo sa'i 'ida 'Inapwana galewega sida loeloemwawasi kelose 'enaya .
46002009	Ta esi 'ida gwausowala nina manuna Buki Tabu 'ina simana 'igwae , “ Geya'abo tagwaegwae Yaubada 'ana toobobomao 'adi lema bobo'ana manudi 'igibubuna , manuna gete tuga nigeya 'ebweu wate tomota 'i'ita'ita , nai 'inonono , be 'ida nuwa sabwalena lema nina bobo'ana wawasae . ”
46002010	Ta esi Yaluyaluwa Tabuna 'enega Yaubada mwalatoi nina ni'atu 'igieapwesena 'edaya , manuna Yaubada Yaluyaluwana yage maibo'ana 'imwalamwalatonidi , 'enega Yaubada 'ina nuwanuwa kwaikwaiyidi wate 'imwalatonidi .
46002011	Tada nuwa'i'isi 'abo'ada tomota , manuna 'abo yaita tai ma ina nuwanuwa kwaikwaiyina , tai nina tauna yaluyaluwana 'imwalamwalatoni . Nadigega wate Yaubada Yaluyaluwana taunamo 'ina nuwanuwa 'imwalamwalatoni .
46002012	Yaubada yaluyaluwana nigeya me bale'u yaluyaluwadi nadigega , ta esi Yaubada yaluyaluwana nina 'i'ebwa'eda , 'enega tanuwanuwa sabwalena 'ina obobomao 'edaya manudi .
46002013	'Enega 'ida ona nai 'ida e'ita nigeya me bale'u 'idi mwalatoi 'enega , ta esi Yaubada yaluyaluwanega , 'enega yaisigedi taudi yaluyaluwa nina 'ediya 'imiyami , sawesawediya be ona nidi sinonodi , ta wate simwalatonidi .
46002014	Ta esi 'abo nigeya , geya'abo sa'i simwalamwalatoni , manuna 'ediya 'aene yage kabakabaleya tuga . 'Enega nigeya sawesawediya be yage nidi simwalamwalatonidi , manuna Yaubada yaluyaluwana geya'abo 'igiegienuwa sabwalenidi .
46002015	Ta esi 'abo'ada yage maibo'adi tamwalamwalatonidi , to'ase bobo'ana ta to'ase to'umalina , 'enega nigeya 'ebweu yaita sawesawenaya be 'i'awa to'umaliyeda .
46002016	Ona'ai'aila , nigeya 'ebweu yaita Yaubada 'ina nuwanuwa 'imwalamwalatoni be 'aene 'ida e'itena , ta 'abo'ada esiya Keliso 'ina nuwanuwa 'enega tanuwanuwa .
46003001	Ta tasigwao , nigeya kapekapeyana be mwalatoi 'ai'aila yasimana 'emiya , manuna yaluyaluwami nigeya simatumatuwa , ta 'imi nuwanuwa ma'etamo tuga me bale'u 'idi nuwanuwa nadigega . Manuna 'omi wae'ale tuga Keliso 'ana emisa 'enaya , 'atuwa gogama gidalidi nadigega .
46003002	'Enega nigeya sawesawemiya be masula ya'ebwa'emi , ta susu namo 'enega yae'enimi , manuna lowaenei ga batuwa nigeya sawesawemiya masula wa'a'ani .
46003003	Ona'ai'aila , 'imi bubuna ma'etamo tuga me bale'u nadigega , manuna 'etamo waegewagewana be wae'ipi'ipi tuga ,
46003004	ta 'aimi wagwae , “ 'Abo'ama Paulo 'ina boda . ” Ta 'aimi wate wagwae , “ 'Abo'ama Apolosa 'ina boda . ” 'Imi ona getedi 'atuwa me bale'u 'idi ona .
46003005	Mwa'adega ga 'abo'agu be Apolosa manuma waegewagewana ? 'Abo'ama topaisewa tuga 'Inapwana manuna . 'Inapwana nina 'ima paisewa 'i'ebwa'emaya dumadumadi be dumadumadi 'aguinuwedi , ga 'enega 'omi Keliso waemisena .
46003006	'Abo'agu 'igu paisewa toasowa tuga , ta Apolosa to'ita'i'ita , ta Yaubada sa'i tauna 'ina waiwaiyega masula 'isusaila .
46003007	'Enega Yaubada taunamo tada tupu , ta 'abo'ama geya'abo . Manuna 'abo'ama toasowa be to'ita'i'ita .
46003008	'Enega ma'etamo 'ebweuna 'ebweuna 'ama maisa 'ada loba , nadigega 'ima etapewa 'ana sinabwa .
46003009	Gete tuga Yaubada ma'ema 'ina bagulaya 'apaipaisewa , ta 'ina bagula nina nate 'omi tomotai , ta wate 'omi Yaubada 'ina anuwa .
46003010	Manuna Yaubada nina 'i'atenuwa 'ole'oleyegu , ga 'iesinuwegu 'aene 'ina to'abi anuwa , 'enega 'ola yasa'u 'ai'ailidi be 'enega 'aidi wate topaisewao 'ola nidi 'ediya sida 'abi , ta 'ilobwenedi be sida 'abi 'ai'aila .
46003011	'Ida 'ola nina 'imiyami , tauna Yesu Keliso , 'enega nigeya sawesawenaya be mali 'ola tada etoolo ,
46003012	ta esi 'ola nina etaninaya 'ida mwadale tasa'udi . 'Aina tomota 'idi mwadale bobo'adi sime'eme'edi , nadigega gewana nai sagumo nai kasikasi , ta 'aidi 'idi mwadale nenetadi sime'eme'edi , nadigega keipoki nai malakwa nai mulumulu .
46003013	'Enega ma'etamo bwa'omatana 'ana 'asiyata 'enaya , 'ida 'Inapwana 'idi anuwao nidi 'idadadi be 'ida toodi , nai bobo'adi nai to'umalidi .
46003014	Be 'enega taudi si'abi bobo'ana 'adi pali sida 'ewa ,
46003015	ta taudi 'idi 'abi to'umalina 'idi anuwa nidi 'igabu yauledi , ta tomota daisidimo 'i'etoseyedi , ta geya'abo sa'i 'ebweu wate 'idi gwegwe 'itupwatupwa .
46003016	'Enega wada nuwa'i'isi 'aene 'abo'ada Yaubada 'ina Anuwa Tabu , manuna Yaubada Yaluyaluwana 'edaya 'imiyami .
46003017	'Enega 'abo yaisigedi Yaubada 'ina anuwa nina sigieto'umaliye , Yaubada wate 'ida gieto'umaliyedi , manuna 'ina anuwa 'esa'esasena ta taudi sigieto'umaliyena , ta 'ina anuwa nina 'abo'ada .
46003018	Geya'abo yaita 'oyo tauyo 'ukaboeyo 'aene 'oyo 'ebweu tosinasinapu , manuna 'abo bale'u gete 'ana sinasinapu namo 'umwalamwalatoni , 'ilobweneyo be mwalatoi nina 'uguitoyase , be 'enega mwalatoi 'ai'aila Yaubada 'enega 'uloba .
46003019	Manuna sinasinapu gete bale'u 'enega 'atuwa euwauwa Yaubada matanaya . Manuna Buki Tabu 'ena 'ina simana gete nadigega 'igwae , “ Yaubada tosinasinapuyao 'i'onedi , be siesilae taudi 'idi gomanega . ”
46003020	Ta wate 'igwae , “ 'Inapwana nina tosinasinapuyao 'imwalamwalatonidi 'aene sinuwanuwa besobeso . ”
46003021	'Enega geya'abo waonaona gagasa 'imi toanuganao nidi bale'uya manudi , manuna Keliso yage maibo'adi ni'atu 'i'ebwa'emi ,
46003022	nadigega 'abo'agu be Apolosa ta Pita watei , 'isa'uma 'ami tolemao , ta bale'u wate maibo'ana 'i'ebwa'emi , ta wate yawasimi be 'imi mwawasa , ta wate yage maibo'ana tuta gete 'enaya ta tuta simeema 'ediya 'i'ebwa'emi ,
46003023	manuna 'omi Keliso 'ina tomotaiyao , be Keliso nina Yaubada 'enega .
46004001	Ta esi 'abo'ama Keliso 'ina toguinuwao , manuna tetela nina Yaubada 'enega lowa kwaikwaiyina ta gete tuga ni'atu 'asimasimane 'emiya .
46004002	'Ima paisewa nina 'ena 'ilobwenena be 'ada paisewa bobo'ana .
46004003	'Igu paisewa gete manuna , 'abo wa'awa bobo'anegu nai wa'awa to'umaliyegu , 'imi nuwanuwa nidi nai mali tomota 'idi nuwanuwa manugu , nigeya yage sinabwana 'eguya .
46004004	Ta wate 'abo'agu 'igu nuwena 'aene 'igu paisewa nina bobo'ana , ta esi nigeya yamwalamwalatoni 'ai'aili , nai bobo'ana nai to'umalina . Yaubada namo 'imwalamwalatoni .
46004005	'Enega gete tuga geya'abo 'ebweu yaita gosenao 'ediya 'iesiesinuwa 'aene bobo'adi nai to'umalidi , manuna ma'etamo 'ida 'Inapwana 'imama be taunamo 'iloineda . Ta 'ina loina nina palupaluna , manuna 'ida nuwanuwa to'umalidi 'atedega Yaubada 'ida gieapwesedi be 'ida loineda , ta 'ida nuwanuwa bobo'adi wate 'ida gieapwesedi , be manudi 'ida 'awabobo'aneda .
46004006	'Ebe'ita gete 'abo'agu be Apolosa 'emega wada 'ita , be 'enega 'eda'eda bobo'ana geya'abo wapilipilisine , nai geya'abo waonaona gagasa 'imi toanuganao manudi , 'aene 'ebweu 'imi toanugana gosenao 'ibobo'ana sinedi .
46004007	'Enega geya'abo wanuwanuwatu'e be 'aene gosemiyao wabobo'ana sinedi , manuna to'ase bobo'ana 'emiya simiyami , maibo'ana Yaubada 'enega walobena , 'enega geya'abo waonaona gagasa .
46004008	'Ana 'ita nigeya bobo'ana manuna waonaona 'aene ni'atu waewaiwai , ga yage maibo'ana sawesawemiya , 'enega waelisowema . Ona'ai'aila , nuwanuwagu be wada ewaiwai be tapwalolo 'enega wada eesaesa , be 'enega 'omi be 'abo'ama tada eleleleya .
46004009	Ta esi gete tuga 'ana 'ita 'atuwa Yaubada 'ana tosimanao 'abo'ama miyamwau 'i'ebwa'ema , 'atuwa taudi yoniyonidi sabi loemwawasidi , ga 'enega aniloseyao be tomotaiyao be yage maibo'adi siduneduneyema ,
46004010	ta 'ama 'ita 'atuwa uwauwama Keliso manuna , ta sa'i 'omi 'ami 'ita 'atuwa taudi Keliso 'ana tosinasinapuyao , manuna 'abo'ama nenetama ta 'omi waiwaimi , be ma 'ami 'amayaba , ta 'abo'ama sa'i ma ima omayamaya .
46004011	Tuta yauyauna ma 'ama botana be ma 'ama tona'a yapasa , be nigeya 'ama 'oamamo , be nigeya 'ima anuwamo wate , 'enega 'ama 'ita 'atuwa 'amiyamiya nanaewa .
46004012	Tauma nimamega 'apaipaisewa , ta 'abo yaisigedi si'awa to'umaliyema ona obobomega 'ae'isadi , ta wate 'eguma sigie'elouyaema 'a'alama'i'ita tuga .
46004013	Ta wate 'abo sigamwasowalema ma ima nuwabobo'ana , 'aegosigosiyanedi . Ona'ai'aila , 'abo'ama 'atuwa sumwana , 'enega tomota siguiguitoyasema .
46004014	Ona gete ya'etoladinawa nigeya sabi gieomayamayaemi , ta esiya sabi giepaepalumi 'atuwa natu'ai'ailigwao 'omi .
46004015	Ona'ai'aila 'ami toe'itao yau wawasae , Keliso 'ina 'eda'eda manuna , ta tebweugumo tuga tamami , manuna tetela bobo'ana 'ana loguguya 'enega yame'emi Yesu Keliso 'enaya .
46004016	'Enega natugwao , yasida 'emiya be waetotowanegu .
46004017	'Enega natugu Timoti yaetunenawa be 'igu emisa Keliso 'ena manuna 'ida simana 'emiya , nadigega toekalesiyao yae'itedi 'asa maibo'adi 'ediya , be 'enega geya'abo wanuwanuwa pupule . Timoti nina yaobobomena ta yaemisena , manuna 'Inapwana 'ina guinuwa 'enaya 'ietapewa wawasae , ga gete tuga 'iweewai 'emiya .
46004018	Ta esi 'aidi 'emiyega sinuwena 'aene 'abo'agu geya'abo yaweewa , 'enega sinuwanuwatu'e be sigagasa .
46004019	Nigeya ! Ta esi 'abo 'ida 'Inapwana 'itatagwala , ma'etamo yalomanini be yawawa 'emiya , be taudi togagasa nidi yatoodi , nigeya 'aene 'idi onao namo 'ediyega , ta 'idi guinuwao wate ya'itadi , waiwaidi nai nenetadi .
46004020	Manuna Yaubada 'ina 'ebeloina solanaya 'ina tomotai nigeya siona namo , ta esi 'ina waiwaiyega sipaipaisewa .
46004021	'Enega mwa'adega 'imi nuwanuwa ? Ma igu loina pa'alina yawawai , nai ma igu oboboma be ma igu bubuna nuwanega yawawa ? Taumi waesinuwa .
46005001	'Imi to'umalina yanonona manuna 'ebweu tai 'emiyega tamana mwanena ma'iyana siloegesi . Loegesi nate to'umali wawasae . Taudi tomiya apwesa sena yauyauna 'ediya nigeya nadigega sida bubuna'esa .
46005002	'Enega geya'abo wanuwanuwatu'e , ta esi bubuna gete manuna wada dedoi , be tai nina to'umalina 'imi boda 'enega wada 'ausepale .
46005003	Gete tuga 'abo'agu yamiya 'edasolaya , ta esi 'igu nuwanuwa 'emiya 'imiyami , 'atuwa nadigega 'abo'agu ma'emi , 'enega toto'umalina nina 'ana loina 'emiya yasimanenawa , nate 'ida 'Inapwana Yesu 'ana esanega .
46005004	'Ana loina nina gete nadigega , deliegogona waguinuwe 'ida 'Inapwana Yesu 'ana esanega , ta 'igu nuwanuwa wate ma'emi , be 'Inapwana Yesu 'ina waiwaiyega ,
46005005	toto'umalina nina wa'ebwayae Seitani 'enaya be 'aene bwalana 'igieto'umaliye , be 'enega ma'etamo 'ida 'Inapwana 'ina 'asiyata 'enaya tai nina yaluyaluwana 'i'etoseye .
46005006	Ta geya'abo wanuwanuwatu'e , ta esi wada nuwa'i'isi 'aene 'abo to'umalina gidalina 'emiya 'imiyami , 'iabe maibo'ami 'igieto'umaliyemi .
46005007	'Enega to'umalina nina 'emiyega wa'ausepale be waeboda bobo'ana , manuna Keliso 'ina mwawasega 'igie'esasemi . Ta Keliso nina tauna 'atuwa 'ida Ataona masulina bawena , manuna ni'atu manuda siloemwawasina .
46005008	'Enega 'ida sagali nina tada guinuwe , nigeya ma ida bubuna kadekadelina ta to'umalina 'ediyega , ta esi ma ida bubuna bobo'ana ta palupaluna 'ediyega .
46005009	Lowa 'imi leta 'ebweu 'ena yasimana 'aene geya'abo toto'umalidi ma'emiyao waegosigosiyana ,
46005010	ta esi nigeya yaloiloina be 'aene toloyaweyao be tomatagwegweyao be to'ipwalao be tolonabwasuwao wae'idi'idiyedi , manuna bale'u gete 'enaya taudi nadigega yau wawasae , 'enega nigeya sawesawedaya taebesinedi .
46005011	Ta esi 'igu loina 'emiya gete tuga be 'abo yaita 'iekalesiya ta 'iloyawe , nai 'ilomatagwegwe , nai 'ilonabwasuwa , nai 'i'enapa'ala , nai bwasi waiwai 'inumanuma , nai 'i'ipwala , geya'abo waegosigosiyane nai ma'emi wa'e'ai .
46005012	Ta 'abo'agu 'igu 'ebeloina toekalesiyao dimo 'ediya , ta geya'abo mali bodao 'ediya .
46005013	Manuna taudi ma'etamo Yaubada 'iloinedi , ta esi toloyawe nina 'ebweu 'imi boda , 'enega 'ilobwenena be waloine , be 'emiyega wapa'i .
46006001	'Ebweu wate yage 'ebe omayamaya 'emiya 'imiyami , nate 'imi etala 'ediya toloinao nigeya totapwalolo 'ediya watautauya , ta esiya 'ilobwenemi toekalesiyao 'ediya watatauya .
46006002	Wada nuwa'i'isi 'aene 'abo'ada Yesu 'ana toemisao ma'etamo yage maibo'ana tada loinedi , 'enega sawesawemiya be yage gidalidi etala 'ediya wada loinedi .
46006003	Ma'etamo galewaya aniloseyao wate tada loinedi , 'enega gete tuga sawesawedaya be guinuwa bale'uya taloinedi .
46006004	'Enega geya'abo watautauya toloinao taudi nigeya siekaekalesiya 'ediya .
46006005	Nate yage 'ebe omayamaya . 'Enega 'abo yaita 'emiyega nuwanuwana be gosiyana ma'iyana sietala , 'ilobwenedi be 'ebweu tomwalatoi boda ekalesiya 'enega si'ebesa , be tauna etala nina manuna 'ida loina .
46006006	Ta esi 'omi 'imi guinuwa nigeya palupaludi , manuna taudi nigeya Keliso 'ana toemisao matadiya waetaetala .
46006007	'Omi toekalesiyao 'abo waetala , 'ana 'ita nigeya bobo'ana , ta 'eguma mwau 'emiya siapweapwesa , 'ilobwenemi be 'ami tokaboyao nidi wae'alama'i'itanedi ta geya'abo waetaetalaedi .
46006008	Ta esiya 'omi toekalesiyao tasimiyao ni'atu wakaboedi ta 'ediyega wa'ipwala .
46006009	'Enega 'imi bubuna nadigega manuna geya'abo Yaubada 'ina 'ebeloina 'ena walugulugu , manuna toto'umalidi maibo'adi Yaubada 'i'etobodedi , nadigega tolonabwasuwao be toloyaweyao be loelata nina waine dimo ma'ediyao siguiguinuwe be tai dimo ma'ediyao siguiguinuwe ,
46006010	be to'ipwalao be tolomatagwegweyao be tonuma bwasi waiwai be tolo'aegilao be tokaboyao .
46006011	Manuna 'aimi lowa wabubuna nadigega , ta esi gete tuga Yaubada ni'atu 'i'utumi ga wa'esasemi , manuna 'ida 'Inapwana Yesu Keliso 'ana esanega , ta Yaluyaluwa Tabuna 'ina guinuwega , ni'atu 'igiepaepalumi .
46006012	'Ebweu ona yanonona , manuna 'aina tomota sigwae , “ Bubuna maibo'ana kapekapeyana 'eguya . ” Ona'ai'aila sawesawedaya yage maibo'ana taguinuwedi , ta nate namo 'aina bubuna nigeya sida lemeda , manuna ma idi waiwai be sawesawenaya siyonida .
46006013	Wada nuwa'i'isi masula manuna . Ona'ai'aila , masula gamwada manuna , ta wate gamwada masula manuna , ta esi ma'etamo masula be gamwada Yaubada 'ida loesawalidi . Ta bwalada Yaubada 'i'ebwa'eda nigeya loelata manuna , ta tauna esiya manuna , be tauna 'abo'ada manuda ,
46006014	be wate tauna 'ina waiwaiyega mwawasega 'ida gietoolo limada , nadigega 'ida 'Inapwana Yesu mwawasega 'igietoolo limena .
46006015	Ooda nate Keliso welawela'anao , 'enega geya'abo yaita 'oyo tosogala ma'iyayo wabubuna geyogeyoi .
46006016	Manuna 'abo yaita tai tosogala ma'iyana siloegesi nate ni'atu sie'ebweu , nadigega Buki Tabu 'isimana tubwe gete manuna , 'igwae , “ Siteluwa sie'ebweu , 'atuwa tuga oodi 'ebweuna . ”
46006017	Ta esi 'abo 'ida 'Inapwana ma'iyayo wae'ebweu yaluyaluwami wate sie'ebweu .
46006018	'Enega 'ilobwenemi be loelata waguitoyase , manuna loelata nigeya nadigega mali bubuna to'umalidi . Ona'ai'aila , mali bubuna to'umalidi nigeya ooda sida gieto'umaliyedi , ta loelata esi ooda 'igiegie to'umaliyedi .
46006019	'Enega wada nuwa'i'isi 'aene ooda Yaluyaluwa Tabuna 'ina anuwa , manuna Yaluyaluwa Tabuna nina Yaubada 'enega 'imai ga soladaya 'imiyami , 'enega geya'abo tauda taloiloineda , ta esi Yaubada 'ida loineda .
46006020	Manuna ni'atu 'iemaisida , 'enega 'ilobweneda be ooda 'ediyega 'ana esana tada giesinabwa .
46007001	Nuwanuwa nina ai manuna ni'atu 'igu leta 'enaya wasimanena , 'enega 'abo'agu yaeonami 'aene bobo'ana tuga 'abo me'olotodi geya'abo siaiai .
46007002	Ta esi nigeya sawesawemiya be maibo'ami nadigega waguiguinuwa'esa , manuna yau wawasae taudi weweloedi siguiguinuwa besobeso . 'Enega nai 'ilobwenemi wa'eloai be 'enega 'ebweuna 'ebweuna mamwanena , be geya'abo guinuwa besobeso 'isinasinabwa 'emiya .
46007003	Be 'enega me'olotomi mwanemiyao 'idi nuwanuwa wada muliyedi . Wate nadigega 'omi mewainemi mwanemiyao 'idi nuwanuwa wada muliyedi .
46007004	Manuna 'abo waine 'iai , nigeya sawesawenaya be tauna oona 'iloine , ta esiya mwanenana me'olotona 'iloina . Wate tai , nigeya sawesawenaya be tauna oona 'iloine ta esiya mwanena mewainena 'ida loine .
46007005	Ta wate geya'abo wa'eno'eno dumaduma mwanemiyao 'ediyega . Nate namo 'abo siteluwa 'emiyega 'idi nuwanuwa leleleya be 'asiyata nigeya yauna 'ediya sida sidasida Yaubada 'enaya be muliyega wate sida 'enoluwa limana , ta geya'abo wamiyamiya dumaduma wawasae , 'abona nai yalakwaiyao 'emiya siapwesa be 'ediyega Seitani 'itoo be 'imi ai 'igieto'umaliyedi .
46007006	'Abo nuwanuwami be waaai , bobo'ana , ta geya'abo yaloiloinemi 'aene maibo'ami wada ai ,
46007007	manuna nuwanuwagu be 'aene geya'abo waaiai , nadigega 'abo'agu nigeya yaaiai , ta sa'i maibo'ada 'ida miya dumadumadi Yaubada ni'atu 'i'ebwa'eda , be 'aima 'amiyamiya weweloe ta ma ima gwausowala , ta 'aimi waaai .
46007008	'Enega 'omi weweloemi be kwabulao 'ami emataluwa gete , 'abo nigeya waaiai , nai bobo'ana be nadigega tuga wada miyami , 'abo'agu nadigega .
46007009	Ta 'abo nuwanuwami be waaai , bobo'ana , wada ai tuga , be 'enega geya'abo yalakwaiya 'igiegie to'umaliyemi .
46007010	Ta 'omi toai 'Inapwana 'ina loina yasimana 'emiya 'aene geya'abo wasa'isa'ila .
46007011	Ta 'abo yaita waine mwanena lowa 'isa'ilena 'ina 'eda 'eluwa bobo'adi simiyami , nate 'abo waine nina tebweuna 'imiyami be geya'abo 'iaiai limana , ta bobo'ana wate 'abo 'iila limana mwanena 'enaya . Ta tai mwanediyao geya'abo sisa'isa'iledi .
46007012	Gete wate 'aina nuwanuwa 'abo'agu 'eguyega , ta nigeya 'Inapwana 'ina loinega , nate 'abo yaita 'oyo me'olotoyo mwaneyo nigeya 'iemiemisa Yaubada 'enaya , ta 'ina nuwanuwa nadigega be ma'iyayo wamiyami tuga , geya'abo 'usa'isa'ile .
46007013	Wate nadigega 'abo 'ebweu waine 'oyo mwaneyo nigeya 'iemiemisa Yaubada 'enaya , ta nuwanuwana be ma'iyayo wamiyami tuga , geya'abo 'usa'isa'ile .
46007014	'Abo yaita tai nai waine 'abo mwanena nigeya 'iemiemisa Yaubada 'enaya , ta esi ma'iyana tuga simiyami , 'iabe toemisa nina mwanena 'igiebobo'ane , ta 'enega natudiyao sena 'esasena 'ena simimiya . Ta 'abo sisa'ila , 'iabe natudiyao simiya to'umali .
46007015	Ta 'abo yaita 'oyo mwaneyo nigeya Yaubada 'ena 'iemiemisa ta nuwanuwana be 'isa'ileyo , 'uda gisine ta geya'abo 'uegagale . Manuna Yaubada nuwanuwana be wamiya siwalowa , ta geya nuwana egewagewana .
46007016	'Oyo tai nai waine 'etamo mwa'adega , mwaneyo 'ugiesana ile'ese , 'abo 'ugiyai ? 'Iyaugwa ! Nigeya tamwalamwalatoni , aga ? ”
46007017	'Ida paisewa Yaubada ni'atu 'ieguyaiyena 'ebweuna 'ebweuna 'edaya , 'enega 'ebe paisewa nidi 'ediya tada miyami . Gete nadigega 'igu loina toekalesiyao sena maibo'ana 'ediya .
46007018	'Abo yaita 'oyo goma Yudia ta me Yudia 'ida we'iwe'iyaya lowa sidabena * bwalamuya ga muliyega Yesu Keliso 'ena 'uemisa , geya'abo 'unuwanuwa mwau me Yudia 'ida we'iwe'iyaya nina manuna . Ta wate 'abo nigeya we'iwe'iyaya nina 'emuya , geya'abo 'ulodalodaba ,
46007019	manuna lodaba nigeya yage sinabwana , ta yage sinabwana esiya Yaubada 'ina loinao 'adi ematamatana .
46007020	Geya'abo 'imi miya nai 'imi paisewa bale'uya manudi wanuwanuwa mwau , be 'aene nuwanuwami wasa'ugelasa .
46007021	'Abo yaita 'oyo 'ebweu tai sinabwana manuna 'uguiguinuwa tuta nina 'uekalesiya , geya'abo 'unuwanuwa mwau 'imu paisewa daita nina manuna , ta esi 'eguma 'imu taubada nina ma'etamo 'itagwaleyo be 'uila 'imu 'asaya , bobo'ana 'uda ila tuga .
46007022	Ona'ai'aila , topaisewao bale'uya 'abo Keliso 'ena siemisa , Yaubada sawesawenaya 'idi to'umalinao 'ediyega 'ili'amidi , ta wate tai sinabwadi 'abo Keliso 'ena siemisa , sida eto'ali'ei tauna manuna .
46007023	Manuna Keliso nina 'iemaisida ga 'abo'ada 'ina bodao . 'Enega geya'abo watagwatagwalemi mali taubadao 'ediya .
46007024	'Enega gosegwao , geya'abo 'imi 'ebemiya nina waguiguitoyasedi . 'Abo to'ase 'imi 'ebemiya tuta nina Yaubada 'ibwauyemi ga waekalesiya , 'ebemiya nidi tuga 'ediya wada miyami , Yaubada ma'emi .
46007025	Nigeya 'ebweu wate loina Yaubada 'i'ebwa'ebwa'egu gomagweineyao taudi nigeya siaiai manudi , ta esi 'iobobomegu ga nuwanuwa palupaluna 'i'ebwa'egu yage gete manuna .
46007026	'Enega tuta 'ebe esilae gete 'enaya 'ida 'ebemiya gete tuga 'ena tada miyami .
46007027	Ta 'abo yaita 'oyo 'uaiya , mamwaneyo wada miyami tuga . Ta 'abo yaita 'oyo nigeya 'uaiai , geya'abo wate waine 'u'ebe'ebese .
46007028	Ta 'abo yaisigedi ni'atu siai nate nigeya loegesi , ta esi aiai nidi 'idi paisewa sinabwana , 'enega nuwanuwagu be yagie kapekapeyanemi .
46007029	Manuna tuta mwauna bale'uya ni'atu 'iloselabena , 'enega 'omi aiai nimi 'ilobwenemi be wabubuna nadigega taudi nigeya siaiai .
46007030	Ta 'omi todedoi wada bubuna nadigega taudi nigeya sidedoi , ta wate 'omi togwausowala wada bubuna nadigega tonuwamwau . Nadigega wate 'omi toegimwane wada bubuna nadigega gomagomabesodi ,
46007031	be wate geya'abo bale'u gete yagenao manudi wanuwanuwa wawasae , manuna tuta gidalina be sisasawala be bale'u gete 'igugumwala .
46007032	'Enega nuwanuwagu be geya'abo yage bale'u manudi wanuwanuwa wawasae , ta esi wada bubuna nadigega taudi nigeya siaiai . Manuna taudi nigeya siaiai Yaubada 'ina guinuwa namo manuna sinuwanuwa sinabwana , ta nuwanuwadi be 'Inapwana sida giegwausowali .
46007033	Ta taudi aiai nidi bale'u yagenao nuwanuwadi be 'aene 'ediyega mwanediyao sigiegwausowalidi .
46007034	'Enega nigeya kapekapeyana be 'eda 'eluwa nidi 'ediyega sitautauya . Ta wate gomagweineyao be iine taudi nigeya siaiai , sawesawediya be Yaubada manuna sinuwanuwa sinabwana , be 'enega bwaladi ta yaluyaluwadi sida gie'esasedi , ta esi aiai nidi sinuwanuwa yage bale'u manudi be 'aene 'ediyega mwanediyao sigiegwausowalidi .
46007035	'Igu simana gete 'enega nigeya ai ya'eto'etobode , ta esi sabi lememi , be Yaubada 'ina guinuwa 'ediya wada guinuwa 'ai'aila , ta geya'abo mali yage manudi wanuwanuwa .
46007036	'Abo yaita tai natuna gomagweinena 'iegagale be geya'abo 'iaiai , ta esi 'abo natunana 'inuwamwau , manuna ni'atu 'iewaine ta nuwanuwana be 'ebweu tai ma'iyana siai , tamana 'ida tagwala tuga 'idi ai manuna , manuna ai nigeya yage to'umalina .
46007037	Ta esi 'abo tai 'inuwapa'ali be 'aene natunana geya'abo 'iaiai ta 'abo natunana sawesawenaya be 'i'alama'i'itana be geya'abo 'iaiai , ta wate 'abo nigeya yaita 'ediyega 'inuwanuwa mwau 'etoboda gete manuna , nate bobo'ana wawasae , 'abo gomagweine nina geya'abo 'iaiai .
46007038	'Enega 'abo yaita 'ina gomagweine 'itagwale be 'iai nate bobo'ana , ta 'abo 'iegagale nate bobo'ana wawasae .
46007039	Ta 'abo yaita waine aiai nina ni'atu mwanena ma'iyana sie'ebweu ta 'abo tai 'imwawasa , waine nina sawesawenaya be 'iai limana . Nate namo 'ilobwenena be Yaubada 'ina tai 'ebweuna ma'iyana siai .
46007040	Ta esi yanuwena 'aene 'abo waine nina tebweuna 'imiyami , be geya'abo 'iaiai limana , nate bobo'ana wawasae . Ta nai Yaubada Yaluyaluwana 'ina nuwanuwa gete nadigega .
46008001	'Ebweu wate enaida 'igu leta 'enaya ni'atu wasimanenaya , nate masula nidi tomota si'ebwa'ebwaya 'idi 'ebe bwagobwago gulewa nai kaiwe 'ediya . Yage nidi 'idi kabo wamwalamwalatoni , ta sa'i geya'abo wanuwanuwatu'e 'imi sinasinapu nina manuna , ta 'ilobwenemi be gosedao maibo'adi 'atemiyega wada obobomedi , manuna oboboma yage sinabwana , ta mwalatoi esi nigeya yage sinabwana .
46008002	'Enega 'abo tanuwena 'aene 'abo'ada tosinasinapu , nate nigeya tasinasinapu 'ai'aila ,
46008003	ta esiya 'abo Yaubada taobobome , 'abo'ada Yaubada 'imwalatonida 'aene bobo'ada .
46008004	'Enega mwa'adega masula nina tomota si'ebwa'ebwaya 'idi 'ebe emisa kabokaboyao 'ediya ? 'Ebe bwagobwago kabokaboyao getedi nigeya 'ebe emisa 'ai'aila , manuna Yaubada namo tebweuna 'imiyami , ta mali 'ebe emisao yage besobeso tuga .
46008005	Ta tomota yaudi sinuwena 'aene 'ebe emisao nai yaubadao yaudi galewaya ta bale'uya simiyami .
46008006	Ta 'abo'ada Yaubada taemise 'aene Tamada nina , ta tebweuna namo , ga yage maibo'adi 'ibubudi , ta wate 'abo'ada 'ibubuda , tauna manuna . Ta wate 'ida 'Inapwana taemisena 'aene tebweuna namo , Yesu Keliso , ta Keliso nina 'enega 'abo'ada Yaubada 'ibubuda , ta wate yage maibo'adi 'ibubudi .
46008007	'Abo'ada 'ida emisa pa'alina , ta sa'i 'aina toekalesiyao 'idi emisao nenetadi , manuna sienuwanaluwa 'aene mali 'ebe bwagobwago wate 'ebe emisa 'ai'aila , 'enega 'abo tomota nidi 'ebe emisa kabokaboyao 'adi masula si'a'ani 'iabe simatauta 'ediya .
46008008	Ta esi wada nuwa'i'isi 'aene nigeya masula 'enega Yaubada 'ida giebobo'aneda , manuna nigeya 'ebweu wate masula yaluyaluwada 'ida giebobo'anedi , nai 'ida gieto'umaliyedi .
46008009	'Enega masula maibo'ana sawesawenaya be ta'enidi ta esi wada nuwa'i'isi be geya'abo 'ami masula 'eto'etobodana 'ediyega toekalesiyao nenetadi wagiegie be'uyedi .
46008010	Manuna 'abo yaita 'oyo ma imu mwalatoi 'umwalamwalatoni 'aene mali 'ebe emisao nidi yage besobeso , ta nigeya 'ebweu 'idi waiwaimo , 'enega 'abo 'adi masula 'eto'etobodana 'u'a'ani , be tasiyo 'ebweuna ma ina emisa nenetana 'i'itayo , 'iabe tauna wate 'i'a'ani , ta esi ma ina matauta .
46008011	Ona'ai'aila , 'oyo ma imu mwalatoi , ta esi 'imu mwalatoi 'enega ma'etamo tasimuna nenetana 'ugieto'umaliye . 'Enega wada nuwa'i'isi 'aene Keliso 'imwawasa tasimina nenetana sabi 'etoseyena .
46008012	'Enega 'abo tasimina nenetana wagiebe'uye , nate 'imi loegesi Keliso 'enaya .
46008013	Ta 'abo'agu sa'i geya nuwagu be 'ebweu tasidai yagiebe'uye , 'enega masula nidi yaguitoyasa 'ai'ailidi , be geya'abo yalotolotoodi , 'abona nai 'ediyega tasidao yagie be'uyedi .
46009001	Geya'abo tomota sitootoo be siloinegu , nai silomulomugiyegu , ta esi wanuwa'i'isi 'aene 'abo'agu 'Inapwana Yesu 'ina toguinuwa 'ebweu , ga 'Inapwana nina ni'atu ya'itena , ga tetelina wate 'emiya yasimanena , ga waemisena ,
46009002	'enega wamwalatonigu 'abo'agu Yesu 'ana tosimana 'ai'aila . Ta 'aina tomota silomugiyegu 'abo'agu nigeya Yesu 'ana tosimana . Ta nigeya ! 'Omi wada nuwa'i'isi 'abo'agu 'igu loguguyega 'ida 'Inapwana 'enaya 'imi emisa wasa'una .
46009003	'Enega gete nadigega yada ona'esa 'agu tolomugiyao 'ediya ,
46009004	'aene 'abo'agu Keliso 'ana tosimana 'ai'ailao nadigega . Manuna taudi 'adi masula be 'adi bwasi wa'ebwa'ebwa'edi , 'enega 'ilobwenena be 'abo'agu wate nadigega wada 'ebwa'egu .
46009005	Ta wate taudi tosimanao nidi be 'ida 'Inapwana Yesu tasinao be Pita wate , 'idi sakowasi 'ediya mwanediyao si'au'ewedi ta wa'ita'i'isidi , 'enega 'abo'agu wate 'abo yada ai be mamwanegu 'ada sakosakowasi , 'ilobwenena be ma'iyagu wada 'ita'i'isima .
46009006	Ta 'abo'agu be Banaba nigeya sa'i 'emaya nadigega wada guinuwa'esa , manuna 'abo'ama tauma 'a'ita'i'isima 'ima guinuwa 'ana maisa 'ediyega .
46009007	'Ebweu enaida yada enaidemi be wada nuwanuwa manuna . Enaida nina gete : Tolosaiyao mane 'enega 'adi 'ita'i'ita silobalobadi ? Gabemani 'ediyega , nai taudimo tuga 'ediyega ? Wate 'ebweu 'igu enaida : 'Abo tai oine 'iasoi , ta sesoi 'ana tutaya , mwa'adega 'iabe uwana 'i'a'ani nai nigeya ? 'Ebweu wate 'igu enaida : Mwa'adega 'abo tai ma ina baweyao 'i'ita'i'isidimo tuga ta nigeya 'ebweu 'ida ununa 'ina sagali manuna , to'ase 'ina 'ita'i'ita 'ana bobo'ana ?
46009008	'Ebe'ita getedi 'ida 'asega ,
46009009	ta Mosese 'ina loina ma'iyana sieleleleya , 'igwae , “ 'Abo bulumakau witi solanaya 'ipaipaisewa , 'ilobwenena be witi nidi 'ediyega 'ida 'e'ai . ” Yaubada nigeya 'inuwanuwa sinabwana bulumakau manudi ,
46009010	ta esi 'ionaona 'ina topaisewao 'abo'ada manuda . 'Enega loina gete 'isa'una be 'ada emisa be 'aene 'ima paisewa 'ediyega 'ama masula 'ada loba , nadigega taudi todauna be wate tosesoi siemiemisa be masula nidi 'idi bagulega sida 'e'ai .
46009011	'Abo'ama wate nadigega yaluyaluwami 'adi masula ni'atu 'adaunina 'emiya , 'enega 'ilobwenemi be bwalama 'adi masula wa'ebwa'ema .
46009012	Manuna mali tosimanao wae'enidi , 'enega 'ilobwenemi be wada e'enima wate , ta tuwa tuga 'a'alama'i'itana sinabwana , manuna 'abona nai 'aoopa'ala 'emiya be Keliso tetelina wasinali .
46009013	Ta wate Anuwa Tabu 'ana topaisewao wada nuwa'i'isidi . Taudi tomota 'idi 'ebwayadaitao 'ediyega 'adi masula silobaloba , ta wate totaliyao 'adi masula manuna yobai nidi 'ebe taliya 'enaya siunuunudi 'ediyega si'ewa'ewadi .
46009014	Yaubada 'ina loina gete nadigega be 'aene Yesu Keliso tetelina 'ana tosimanao 'adi masula sida lobadi 'idi paisewao 'ediyega .
46009015	Ta esi nigeya yaeonami be wae'enigu , ta wate geya'abo 'imi leta gete ya'eto'etoladi be 'aene wae'enigu . Geya'abo yaonaona masula manuna . 'Abo botanega yamwamwawasa , gete bobo'ana , manuna geya nuwagu be 'ami masula ya'ewadi .
46009016	'Igu paisewa gete tetela bobo'ana 'ana simana manuna , ta nigeya 'aene paisewa gete 'enega 'agu tupu yada loba , manuna gete 'igu paisewa tuga , ga 'ilobwenegu be yada guinuwa . Ta 'eguma yaguitoyasa 'iabe mwau sinabwana 'eguya 'iapwesa .
46009017	Yaubada 'agu loina gete 'isa'una 'igu paisewa manuna ta nigeya 'abo'agu taugu 'igu nuwenuwega , 'enega geya'abo maisa ya'ewa'ewa paisewa nina manuna .
46009018	Nate namo yagwausowala tuga manuna tetela bobo'ana 'emiya ya'ebwayadaita , ta esi geya'abo yanuwanuwa e'isa manuna .
46009019	Ta wate geya'abo tomota 'agu loina sisa'usa'u , ta esi tomota yauyaudi manudi yaguiguinuwa be yada 'etoseyedi .
46009020	'Enega yabubuna me Yudia 'idi bubuna nadigega be 'enega 'aene me Yudia yada lemedi , ta taudi Mosese 'ina loina simuliyena , 'abo ma'egwao 'amiyami yabubuna taudi nadigega be 'aene yalemedi , ta esi 'ateguyega geya'abo loina nina 'enaya yatagwatagwala .
46009021	Ta wate taudi Mosese 'ina loina nigeya simwalamwalatoni , 'eguma ma'egwao 'amiyami , yabubuna taudi nadigega be 'aene yalemedi , ta esi geya'abo 'agu loina Keliso 'enega yale'oale'oa .
46009022	Ta wate 'abo taudi 'idi emisa nenetana ma'egwao 'amiyami , yabubuna taudi nadigega be 'aene yalemedi . 'Enega tomota maibo'adi ma'egwao manudi yatoo waiwai be yapanaitedi be 'enega 'aidi 'ediyega 'etoseyana sida loba Keliso 'enega .
46009023	'Igu paisewa gete tetela bobo'ana manuna , be 'aene 'omi ma'egwao 'etoseyana tada loba tetela nina 'enega .
46009024	Ta wada nuwa'i'isi 'abo epili 'enaya maibo'adi siepiepili , ta esi 'ebweuna namo 'ediyega 'inugana , 'enega 'ilobweneda be tatoo waiwai be tada nugana .
46009025	Ta yaisigedi taudi bale'uya sitoo waiwai , ta sie'alama'i'itana 'idi toona 'enega , be 'aene pali sawasawalina sida loba , ta esi 'abo'ada tatoo waiwai be pali miyamiya atayana galewega tada loba .
46009026	Gete manuna yapili waiwai , nai yaetapewa waiwai , ta geya'abo yaetaetapewa besobeso .
46009027	'Enega bwalagu yaloina pa'alena be 'enega geya'abo yada bubuna besobeso , 'abona nai 'igu loguguya mali tomota 'ediya mulinaya 'abo'agu yabebe'u .
46010001	Gosegwao tubudao wada nuwa'i'isidi 'aene lowaenei tuta nina sena mwatui daitaya sitautauya , ta pwana 'enega Yaubada 'ianuganedi , ga wate ola solanaya 'idi 'eda 'iguinuwena ga 'enega siabala mali esenaya .
46010002	'Enega pwana be ola 'ediyega 'idi bapitaiso silobena 'aene Mosese 'ana tomuliyao ,
46010003	ta wate 'adi masula be 'adi bwasi maibo'ana galewega silobena yaluyaluwadi manuna , ta 'adi bwasi si'ewa'ewa gulewa 'ebweu 'enega , ta gulewa nina galewega ma'edi sitautauya , 'ana esana Keliso .
46010004	
46010005	Ta esi Yaubada nigeya 'igwaugwausowala tubudao nidi manudi , 'enega mitawa nina 'enaya yaudi simwawasa , ga kokowadi nada siebesinedi .
46010006	Ta taudi 'ebe'ita 'edaya be 'aene geya'abo to'umalina manuna tanuwanuwa ,
46010007	ta wate geya'abo tabwagobwago mali 'ebe emisao 'ediya , nadigega taudi mitawaya siguinuwena . Buki Tabu 'ena taudi manudi 'isimana , 'igwae , “ Tomota nidi simiyatowa ga si'e'ai ta sinumanuma , ga muliyega sitoolo ga siguinuwa besobeso . ”
46010008	Ta wate siloeloelata , 'enega 'asiyata 'ebweuna 'enaya site tuweniti tili tausani 'ediyega Yaubada 'iloemwawasidi . Gete 'ebe'ita 'edaya be 'aene geya'abo taloeloelata .
46010009	Ta wate Yaubada 'ana 'oata'oata sisa'una ga mwata 'enega 'iloemwawasidi . Getei 'ie'iteda 'aene geya'abo 'abo'ada wate nadigega taguiguinuwa'esa .
46010010	Ta wate Yaubada silomugiyena , ga 'enega 'ebweu anilose 'ietunenama ga 'igieto'umaliyedi 'idi lomugi nidi manuna . 'Ebe'ita gete 'edaya be 'aene geya'abo talomulomugi .
46010011	'Ebe'ita nidi getedi maibo'adi Buki Tabu 'ena si'etoladidi be 'aene gete tuga 'abo'ada 'epata auwauda e'isa nidi mwaudi tada nuwa'i'isidi , be geya'abo loegesi nidi taguiguinuwedi .
46010012	'Enega 'abo yaita 'oyo 'unuwena 'aene ma imu waiwai 'utootoolo , 'uda 'ita'i'isiyo be geya'abo 'uneeneta ,
46010013	manuna 'ebe toona nidi 'ediyega Seitani 'itootoomi , maibo'ada wate 'itootooda nadigega , ta esi Yaubada 'ina loina 'isa'una be geya'abo Seitani 'itootoo wawasaeda , ta 'abo ta'alama'i'ita 'iabe 'eda bobo'ana 'ie'itada be 'enega 'ebe toona nidi taewaiwai sinedi .
46010014	Gosegwao , nuwanuwagu sinabwana be mali 'ebe emisao waguitoyasedi .
46010015	'Omi ma imi mwalatoi , 'enega 'igu ona gete manuna wada nuwanuwa sinabwana .
46010016	Manuna 'eguma sakalameni manuna talokagutoki Yaubada 'enaya be tanunuma , nate Keliso lalanega 'igiebobo'aneda be Keliso ma'eda tae'ebweuna . Nadigega beledi , 'abo tagitomwa be ta'a'ani , beledi nina 'enega Keliso ma'eda tae'ebweuna , manuna tauna oona tae'ani .
46010017	Beledi nina 'ebweuna 'enega maibo'ada ta'e'ai , 'enega Keliso oona 'enaya taeboda 'ebweuna .
46010018	Nadigega tuga me Isileli yauyaudi 'idi taliyao siunudi Yaubada manuna ga si'enidi , 'enega Yaubada ma'edi sieboda 'ebweuna .
46010019	Ona'ai'aila , masula nidi taudi tomiya apwesa si'ebwa'ebwaya mali 'ebe emisao 'ediya , ta wate 'idi 'ebe emisao nidi , nai kaiwe nai gulewa , yage besobeso tuga , ta nigeya 'idi waiwaimo .
46010020	Ta wate guinuwa nidi taudi tomiya apwesa yage nidi manudi siguiguinuwa , nigeya Yaubada manuna sinuwanuwa , ta esi Taumudumudulele magosenao manudi . 'Enega geya nuwagu be mali 'ebe emisao manudi waguiguinuwa , 'abona nai Taumudumudulele gosenao ma'emiyao waeboda 'ebweuna .
46010021	Nigeya 'ana 'ita bobo'ana 'eguma 'Inapwana 'ana keiga 'enega wanumanuma be 'ina 'ebe 'e'ai 'enega wa'e'ai ta wate Taumudumudulele 'ina guinuwa waguiguinuwedi ,
46010022	manuna 'Inapwana 'atena wagiegie dededoni . 'Inapwana nina Toewaiwai sana , 'enega geya'abo tagiegie gamwasowali , 'abona nai 'ipe'uda .
46010023	Yage maibo'adi sawesawedaya be taguinuwedi , ta 'aina yage geya'abo silemelemeda .
46010024	'Enega 'ilobweneda be guinuwa nidi taguinuwedi gosedao 'adi lema manuna , ta esi geya'abo 'abo'ada tauda 'ada lema manuna .
46010025	'Enega 'abo yobai esiyona mali tomota 'ediyega wagimwane , geya'abo waenaenaida esiyo nina manuna , ta esi wada 'ani tuga , be geya'abo wanuwanuwa to'umalina to'ase lowa masula nina 'ena siguinuwena .
46010026	Manuna bale'u maibo'ana ta wate yage maibo'ana bale'uya Yaubada 'ina 'ebe loinao .
46010027	Ta 'abo tomiya apwesa 'ebweu 'ibwauyeyo be 'utatauya 'ina anuwaya be 'amu masula 'isa'u manuyo , tuga 'u'a'ani , ta geya'abo 'uenaida to'ase lowa 'iguinuwena masula nina 'enaya , be 'enega geya'abo wanuwanuwa mwau manuna .
46010028	Ta esi 'abo yaita 'isimana masula nina manuna be 'emiya 'igwae , “ Taudi 'idi guinuwa Taumudumudulele manuna masula nate 'enega siguinuwena , ” geya'abo masula nina 'u'e'ani , 'abona nai tauna tosimana nina 'inuwamwau , nai 'imatauta , 'enega 'oyo wate 'uda nuwamwau ,
46010029	nigeya tauyo 'imu matauta 'enega , manuna 'oyo nigeya Taumudumudulele 'umatamataute , ta esi tosimana nina 'ina matautega . Ta 'aina tomota sigwae , “ Geya'abo 'agu loina wasa'usa'u taudi toneneta 'idi nuwanuwa manuna ,
46010030	ta wate geya'abo taudi silomulomugiyegu . 'Agu masula nina manuna ni'atu yalokagutoki Yaubada 'enaya , ta nigeya 'ebweu wate 'ana to'umalina 'eguya 'imiyami . ”
46010031	Taudi 'idi ona 'ana e'isa gete , 'aene 'ilobweneda be 'ida guinuwa maibo'ana , nai 'ida 'e'ai , nai 'ida numa , nai to'ase wate , 'ediyega Yaubada 'ana esana tagie sinabwa .
46010032	'Enega geya'abo mali tomota wagiegie nuwamwauyedi , nai me Yudia , nai taudi nigeya me Yudia , nai Yaubada 'ina toekalesiyao ,
46010033	nadigega 'abo'agu yatootoo be 'aene geya'abo taugu 'igu nuwenuwega yaguiguinuwa , ta esi to'ase tomota 'idi nuwanuwa nadigega yada guinuwe tuga , be sida gwausowala , be 'enega 'adi 'etoseyana sida loba Yaubada 'enega .
46011001	'Ilobwenemi be 'igu bubuna gete waetotowane , nadigega 'abo'agu Keliso 'ina bubuna yaetotowanena .
46011002	Kagutoki gosegwao , manuna e'itao nidi ya'ebwa'emi ni'atu wanuwa'i'isidi ta wagiyaidi .
46011003	'Enega nuwanuwagu be wada mwalatoni 'aene Keliso me'olotoda 'ida 'Inapwana , ta esi iine 'idi 'inapwanao nate mwanediyao , ta Keliso 'ina 'Inapwana Yaubada .
46011004	'Abo tai ma 'ana peyaula 'isidasida nai 'iloguloguguya nate 'ebe omayamaya 'ina 'Inapwana Keliso 'enaya .
46011005	Ta 'eguma waine madeba daisina 'isidasida nai 'iloguloguguya , nate wate 'ebe omayamaya 'ina 'inapwana , tauna mwanena , 'enaya . Ona'ai'aina , 'ana 'ita to'umalina nadigega 'abo 'uya'uyana maibo'ana kolikolina .
46011006	Manuna 'abo waine geya'abo debana 'i'au'aukabobo , 'uya'uyana wada 'upwa be 'iomayamaya debana kolikolina manuna , 'enega 'ida 'aukabobo be 'ana 'ita bobo'ana tapwalolo 'enaya .
46011007	Tapwalolo solanaya tai nigeya sawesawenaya be debana 'i'aubwasa , manuna tai 'ana 'ita Yaubada nadigega , ta wate 'ana tupu Yaubada 'ana tupu nadigega , ta waine 'ana tupu tai 'ana tupu nadigega .
46011008	Manuna nigeya gimitai waine 'enega 'iapweapwesa , ta esi waine tai 'enega 'iapwesama .
46011009	Ta wate Yaubada tai nigeya waine manuna 'imwelumwelului , ta esi waine tai manuna 'imweluluina .
46011010	'Enega iine 'ilobwenedi be debadi si'aukabobodi tapwalolo 'ana tuta 'enaya , be iine nidi 'idi ematamatana mwanediyao 'ediya aniloseyao sida 'ita .
46011011	Ta esi 'abo 'Inapwana 'ina 'eda tamulimuliye nigeya sawesawenaya be waine tebweuna 'iloiloina nai tai tebweuna 'iloiloina ,
46011012	manuna waine tai 'enega 'iapwesa ta tai waine 'enega 'itubuwa , ta maibo'ada Yaubada 'enega taapwesa .
46011013	'Enega wada nuwa'i'isi , 'abo waine madeba daisina 'isidasida Yaubada 'enaya , mwa'adega 'ana 'ita , bobo'ana nai to'umalina ? To'umalina aga ?
46011014	Maibo'ada bale'uya tamiyami , 'abo tai ta'ita 'uya'uyana dudulana , 'ana 'ita waine nadigega , nate 'ebe omayamaya ,
46011015	ta 'abo iine 'uya'uyadi dudulana nate 'adi 'ebe tupu , be wate debadi 'ana 'ebe 'aubwasa .
46011016	'Ada loina gete nadigega , ta nigeya 'ebweu wate mali loina toekalesiyao maibo'ada 'edaya , 'enega geya'abo 'ebweu yaita loina gete manuna 'ionaonaila .
46011017	'Ebweu wate 'imi bubuna manuna nigeya yagwaugwausowala , nate nigeya bobo'ana ,
46011018	manuna 'aina tomota sieonegu 'aene 'imi deliegogona 'ediya waweyaweyalimi mali boda be mali boda 'ediya , 'enega tupwana 'idi ona yaemisena .
46011019	Ta 'imi eweyaweyala 'ana bobo'ana nate 'aene yaisigedi taudi toekalesiya 'ai'ailao ta'inanadi .
46011020	Ta wate 'imi deliegogona 'ediya 'abo 'inapwana 'ina 'e'ai tabu wae'ani 'ana 'ita nigeya bobo'ana ,
46011021	manuna 'aimi taumi 'ami masula wa'e'ai , ta 'aidi gosemiyao ma 'adi botana , ta wate 'aimi wa'e'ai be wanumanuma sinabwana 'enega waekaekabaleya .
46011022	'Enega 'ilobwenemi be taumi 'imi anuwa 'ediya wa'e'ai be wanuma , ta geya'abo Yaubada 'ana tapwalolo wagiegie to'umaliye , ta wate taudi gomagomabesodi wagiegie omayamayaedi . Gete manuna geya'abo yatuputupumi .
46011023	'Ida 'Inapwana Yesu 'ina 'e'ai 'ana mwalatoi ni'atu 'ie'itegu ga 'abo'agu yae'itemi , nate boiboi nina Yudasa 'isipupuyena , Yesu nina beledi 'i'ewena ,
46011024	ta 'ilokagutoki Yaubada 'enaya ga 'igitomwena , ta 'igwae , “ Gete oogu 'omi 'ami 'etoseyana manuna . 'Enega gete nadigega wada guinuwa'esa 'agu 'ebe nuwa'i'ita manuna . ”
46011025	'Enega si'e'ai ga 'igumwala , ta keiga wate Yesu 'i'ewena , ta 'igwae , “ Keiga gete loina auwauna manuna , ta loina nina auwauna lalaguyega yagie apwesenama . 'Enega ma'etamo 'abo to tuta 'ediya wanumai wada nuwa'i'isigu . ”
46011026	'Enega beledi nina 'ana 'e'ai be keiga nina 'ana numa 'ediyega 'Inapwana 'ina mwawasa manuna tae'itae tuta maibo'ana , be 'ana laba 'iila limanama .
46011027	Ta 'abo yaita masula nina 'i'e'ai besobeso nai 'Inapwana 'ina keiga nina 'enega 'inuma besobeso , tai nina nate 'ina to'umalina , manuna 'ida 'Inapwana bwalana be lalana 'ediya 'iguinuwa besobeso .
46011028	'Enega 'abo nuwanuwada be 'Inapwana 'ina 'e'ai ta'a'ani , nugana 'ida bubuna manuna tada nuwanuwa , be wate tada giepaepaluda , be muliyega masula nina ta'a'ani , ta wate keiga nina 'enega tanunuma .
46011029	Manuna 'eguma yaita 'i'e'ai besobeso nai 'inuma besobeso , ta nigeya 'inuwanuwa Keliso bwalana manuna , ma'etamo 'ana loina 'ida loba .
46011030	Gete 'alena 'enega 'ami le'oasao be 'imi nenetao tupwana yaudi siapweapwesa 'emiya , ta wate 'aina 'ami bodao ni'atu sikwaiya .
46011031	'Enega 'ilobweneda be 'ida bubuna tauda tada giebobo'anedi , 'abona nai Yaubada 'ida loineda .
46011032	Ta esi 'abo tuta gete 'enaya Yaubada 'iloineda , nate 'igiepaepaluda , be 'enega ma'etamo bwa'omatana 'enaya geya'abo me bale'u ma'edao 'iloiloineda .
46011033	Gosegwao , 'abo tuta nina 'Inapwana 'ina 'e'ai wa'a'ani , gosemiyao wada yamwadi be si'e'ai nugana , be muliyega 'omi .
46011034	Ta 'abo yaita 'ibotanaya , 'ina anuwaya nada 'ida 'e'ai nugana , be 'enega geya'abo 'i'e'ai sinabwana tapwalolo solanaya , 'abona nai Yaubada 'igamwasowalemi 'imi tapwalolo 'ana 'ita to'umalina manuna . Nate namo , loina gete manuna . Ta esi 'aina 'ami loina wate simiyami , 'enega 'abo tuta nina yawawai 'emiya , loina nidi yada giepaepaludi 'emiya .
46012001	Gosegwao , nuwanuwagu be Yaubada 'ina eguyai yaluyaluwada manudi yali'ami be wada mwalatoni .
46012002	Manuna lowa sena guguyoi 'ena wamiyami ta mali 'ebe bwagobwagoyao 'ediya watagwatagwalemi , taudi nigeya sawesawenaya be siona , ta sikabokaboemi .
46012003	Ta esi gete tuga 'abo yaisigedi 'omi Yaubada Yaluyaluwana 'emiya 'imiyami , geya'abo Yesu walo'alo'aegile , ta esi wada 'awa'Inapwane , manuna nigeya 'ebweu yaita sawesawenaya be Yesu 'i'awa'Inapwane 'abo nigeya Yaluyaluwa Tabuna 'ena 'imiyami .
46012004	Yaluyaluwa Tabuna nina 'ebweuna namo , ta esi 'ina eguyai 'edaya dumadumana be dumadumana .
46012005	'Ida 'Inapwana nina wate 'ebweuna namo , ta esi 'ina paisewa taguiguinuwedi dumadumana be dumadumana ,
46012006	ta 'aledi 'ebweuna namo tuga , nate Yaubada , manuna tauna yage maibo'adi 'adi guinuwao 'igieapwesedi .
46012007	Ta Yaluyaluwa Tabuna 'ina eguyai 'ebweuna 'ebweuna 'edaya nate maibo'ada 'ada lema manuna ,
46012008	ta esi dumadumadi , manuna tomota 'ebweuna 'ana egueguyai mwalatoi , be 'ebweuna sinasinapu ,
46012009	be 'ebweuna emisa , be 'ebweuna gile'oasa ,
46012010	be 'ebweuna yage 'ebe nuwaowana 'ana guinuwa , be 'ebweuna loguguya , be 'ebweuna mali yaluyaluwao 'adi 'inana 'aene bobo'ana nai to'umalina , be 'ebweuna wate mali 'enana sawesawenaya be 'ediyega 'ioona , be 'ebweuna wate 'enana nidi 'ana gibui .
46012011	Egueguyai getedi yaluyaluwa Tabuna tauna 'iesinuwa , ga 'ieguyai 'ebweuna 'ebweuna 'edaya , ta 'i'ebwa'eda be nadigega tada guinuwa'esa .
46012012	'Abo'ada 'atuwa oo 'ebweuna manuna tamwalatonina 'aene oo 'ebweuna , ta welawela'anao yaudi . Oo nina nate Keliso ta welawela'anao nidi 'abo'ada .
46012013	Manuna maibo'ada ni'atu tabapitaiso , yaluyaluwa 'ebweuna 'enega , ga ni'atu taeboda 'ebweuna . 'Abo'ama me Yudia be 'omi mali senao 'ediyega , be tomiya mwau be tomiya bobo'ana , ta ni'atu maibo'ada taeboda 'ebweuna Yaluyaluwa Tabuna nina 'edaya 'imiyami 'enega .
46012014	Ona'ai'aila , oo welawela'anao nigeya 'ebweuna ta esi yaudi ta dumadumadi .
46012015	'Enega 'abo 'ae 'igwae , “ 'Abo'agu nigeya oo 'ina boda 'ena yamiyami , manuna 'abo'agu nigeya nima , ” 'ina ona nina getei nigeya ona 'ai'aila .
46012016	Wate nadigega 'abo tena 'igwae , “ 'Abo'agu nigeya oo 'ina boda , manuna 'abo'agu tena , ta nigeya mata , ” tena 'ina ona getei nigeya ona 'ai'aila ,
46012017	manuna 'abo mata daisinamo , nigeya kapekapeyana be 'ida nono , ta wate 'abo tena daisinamo nigeya kapekapeyana be maina 'imui ,
46012018	ta Yaubada gete nadigega 'inuwena ga welawela'ao maibo'adi 'idi guinuwa 'i'ebwa'edi .
46012019	Manuna 'abo welawela'a 'ebweuna namo , nate nigeya oo maibo'ana .
46012020	'Enega oo 'ebweuna namo 'ibubuna ta esi welawela'anao yaudi .
46012021	'Enega nigeya sawesawenaya be mata 'ioona nima 'enaya , be 'igwae , “ Geya nuwagu 'oyo . ” Ta wate nigeya sawesawenaya be deba 'ioona 'ae 'enaya , be 'igwae , “ Geya nuwagu 'oyo . ”
46012022	Ta 'aidi wate ooda welawela'anao 'adi 'ita 'atuwa nenetadi , ta esi 'idi paisewa sinabwana ooda 'ana lema manuna .
46012023	'Aina wate welawela'adao , geya'abo tatuputupudi nai manudi taomayamaya , ta esi ta'ita'i'isidi be ta'aubwasadi ,
46012024	ta nigeya welawela'adao maibo'adi 'adi 'ita'i'ita nadigega . Manuna Yaubada ooda 'imweluluina be 'aene welawela'anao nidi taudi nigeya 'adi tupumo tada 'ita'i'isi 'ai'ailidi .
46012025	Be 'enega geya'abo weyala 'iapweapwesa ooda welawela'anao 'ediyega . Ta esi maibo'adi sida eleleleya be maibo'adi sida elemalema 'ida guinuwao 'ediyega ,
46012026	manuna 'abo welawela'ada 'ebweuna 'iuuya ooda wate maibo'ana si'elouya . Wate 'abo welawela'ada 'ebweuna ma ina gwausowala ooda wate maibo'ana sigwausowala .
46012027	'Enega 'ebweuna 'ebweuna 'abo'ada Keliso welawela'anao ,
46012028	manuna 'ida guinuwao ekalesiya solanaya dumadumadi be dumadumadi , Yaubada 'ieguyaiyedi 'edaya , nugana taudi Keliso 'ana tosimanao , be muliyega Yaubada 'ina ona 'ana tologuguyao , muliyega toe'itao , be yage 'ebe nuwaowana 'adi toguinuwao , be togile'oasao , be tolemao , be toanuganao , be taudi mali 'enanao 'adi toonao .
46012029	Manuna nigeya sawesawenaya be maibo'ada paisewa 'ebweuna tuga 'ena taetoguinuwa Keliso manuna , nai taetosimana , nai taloguguya , nai tae'ita , nai yage 'ebe nuwaowana tagieapwesedi ,
46012030	nai togile'oasa , nai mali 'enana 'enega taona , nai mali 'enana be mali 'enana tagibui .
46012031	Guinuwa getedi maibo'adi Yaubada 'ieguyaiyena 'edaya , 'enega 'ilobwenemi be wada nuwanuwa egueguyai bobo'adi manudi , be wate 'eda bobo'ai'ailina yada e'itami , nate oboboma .
46013001	'Eguma 'igu onao bobo'adi , 'atuwa tologuguyao be aniloseyao 'idi ona , ta 'abo oboboma nigeya 'ateguya 'imiyami , 'igu loguguya nidi yage besobeso , 'atuwa sinaa siunuunu besobeso , nai yoguli simu'emu'e besobeso .
46013002	Ta wate 'eguma 'abo'agu Yaubada 'ina tosimana , be ma igu sinasinapu sinabwana bale'u be galewa manudi , nai 'eguma yaemisa 'ai'aila Yaubada 'enaya be 'enega yaona 'oya 'ediya , kapekapeyana sitatauya mali senaya , ta 'abo nigeya oboboma 'ateguya , 'abo'agu tuga tai besobeso .
46013003	Ta 'eguma 'igu gwegwe maibo'ana yaeguyaiye tomota 'ediya , be bwalagu wate yatagwale be sigabu 'idi taliya manuna , ta 'eguma nigeya oboboma 'ateguya 'imiyami , 'igu paisewa nidi uwadi geya'abo yalobaloba .
46013004	Ona'ai'aila , oboboma yage sinabwana , manuna 'eguma oboboma 'atedaya 'imiyami , sawesawedaya be tae'alama'i'itana be tomota ta'atenuwa 'ole'oleyedi , ta geya'abo tae'ipi'ipiyedi . Ta geya'abo wate tanuwanuwatu'e nai tagagasa ,
46013005	ta esiya gosedao ta'amayabedi , be geya'abo gamwasowala nai etalauwala 'edega si'ita'ita .
46013006	'Enega geya'abo bubuna to'umalina manuna tagwaugwausowala , ta esi bubuna palupaluna manuna tada gwausowala .
46013007	'Eguma oboboma 'atedaya 'imiyami , yage maibo'ana sawesawedaya , be tada emisa ataya ma ida nuwayaina 'ada lema Yaubada 'enega ma'etamo manuna , be tuta maibo'ana tada toolopa'ala .
46013008	'Enega oboboma geya'abo 'igumwagumwala , ta esi taudi Yaubada 'ana tosimanao ma'etamo 'idi onao sigugumwala . Nadigega taudi mali 'enana be mali 'enana 'ediyega sionaona , ma'etamo 'enadina 'igugumwala .
46013009	Manuna gete tuga 'ida sinasinapu tupwana namo tuga , 'enega 'ida guguya tupwana namo wate ,
46013010	ta tuta 'imeemai 'ediya sinasinapu auwauna maibo'ana 'iapwesama , be sinasinapu kadekadelina tanuwa pupule .
46013011	Nadigega 'abo'agu lowaenei gwama tuga , ta esi gete tuga ni'atu yaetai ga gogama 'idi onao be 'idi guinuwao be 'idi nuwanuwao ni'atu 'eguyega sigumwala .
46013012	Gete tugai 'ida mwalatoi nigeya sinabwana , 'atuwa ma'ama'ayau nadigega , nai kunuwadawada nadigega , ta esi ma'etamo be 'enega 'ana 'ai'aila 'ida apwesa 'edaya . Ta 'abo'agu sinasinapu tupwana namo yamwalamwalatoni , ta ma'etamo esiya maibo'ana yamwalatoni , nadigega gete tuga Yaubada 'imwalatoi 'ai'ailigu .
46013013	Yage sinabwadi 'etoi simiya ataya , nate emisa , be nuwayaina , be oboboma , ta maibo'adi 'ediyega oboboma 'isinabwa sinedi .
46014001	'Enega 'ilobweneda be tatoo waiwai be tada eobooboboma 'ai'aila , ta wate tada toowaiwai be Yaubada Yaluyaluwana 'ina egueguyai 'edaya tada lobadi , ta esi egueguyai 'ebweuna bobo'ana wawasae , nate loguguya Yaubada 'ina ona manuna .
46014002	Ta 'ebweu wate egueguyai nina tomota 'ediya , nate mali 'enanao 'adi tala manudi . 'Abo mali 'enana 'ediyega taonaona , nate sa'i Yaubada namo 'enaya taonaona , ta nigeya tomota 'ediya , 'enega ona nidi 'adi mwalatoi tomota 'ediya kwanikwanina , be gete Yaluyaluwa Tabuna 'ina waiwaiyega mwalatoi kwaikwaiyina taonaonaedi , 'enega tomota nigeya sida nuwasabwalena .
46014003	Ta 'eguma taloguguya tomota 'ediya , be 'ida ona 'enega sinuwa sabwalena , nate 'adi lema , 'atepatu be gwausowala manudi .
46014004	Ta 'abo yaita mali 'enana 'enega 'ionaona , nate taunamo tuga 'ilemelemei , ta esiya 'abo tologuguyao sioona toekalesiyao 'enadiyega nate maibo'adi 'adi lema .
46014005	'Abo'agu nuwanuwagu be maibo'ami mali 'enana 'ediyega wada onaona . Ta wate nuwanuwagu sinabwana be wada loguguya , manuna tologuguyao 'idi guinuwa yage sinabwana , ta ona mali 'enanao 'ediyega nigeya yage sinabwana , ta esi 'abo 'ebweu togibui 'imiyami be ona nidi tauna 'igibunidi , nate yage bobo'ana toekalesiyao 'adi lema manuna .
46014006	'Enega gosegwao wada nuwa'i'isi 'abo yawawai 'emiya , be mali 'enana 'enega yaonaona 'emiya , nai geya'abo lema 'enega walobaloba . Ta esi 'abo yawawai 'emiya be lotoona auwauna nai mwalatoi nai loguguya nai e'ita ya'ebwa'emi , gete 'ebe lema 'emiya .
46014007	Nadigega 'abo sinaa nai pate tomota siunu besobesodi , nigeya sawesawenaya be siwali bobo'ana .
46014008	Ta wate 'abo yaita yoguli 'imu'emu'e besobeso , gwane 'ana mwalatoi nigeya sana tamwalamwalatoni , nai losaiya manuna , nai to yage 'ana bwau manuna .
46014009	'Abo'ada wate nadigega , 'abo nigeya taonaona palupalu 'iabe geya'abo wate tomota 'ida ona nidi sinuwanuwa sabwalenidi , manuna 'ida ona nidi 'atuwa galala besobeso .
46014010	Ta ona'ai'aila , bale'uya 'enana yau wawasae simiyami , ga sena 'ebweuna 'ebweuna toni'asao taudi 'enadi simwalamwalatonidi .
46014011	'Enega 'abo mali senao 'enadi nigeya yamwalamwalatoni , 'abo'agu 'atuwa 'owaga yaemwagemwage , 'enega nigeya sawesaweguya be 'enadi yamwalatonidi . Ta taudi wate nigeya sawesawediya be 'igu ona simwalatoni .
46014012	Kagutoki gosegwao , ni'atu nuwanuwami be Yaubada Yaluyaluwana 'ina egueguyai 'emiya wada 'ewadi , 'enega 'ilobwenemi be wada too be 'ami egueguyai nidi 'ediyega toekalesiya wada giewaiwaiyedi .
46014013	'Enega 'abo yaita 'emiyega mali 'enana 'ediyega 'ionaona , 'ilobwenena be 'ida sidasida Yaubada 'enaya be mwalatoi 'ida loba , be 'enega 'ina ona 'ida gibui .
46014014	Manuna 'abo mali 'enana 'enega yasidasida , 'enana nina 'ana mwalatoi nigeya yamwalamwalatoni , manuna yaluyaluwagu namo 'isidasida , ta esi 'igu onao nidi nigeya yamwalamwalatonidi , to'ase manudi yaonaona .
46014015	Ta 'ilobwenegu be ma igu mwalatoi be wate yaluyaluwaguyega yada sidasida , ta yada wali tuputupu Yaubada 'enaya yaluyaluwaguyega ta wate ma igu mwalatoi .
46014016	'Abo yaita 'oyo yaluyaluwayo namo 'enega 'ulotuputupu , mali 'enanega , ta nigeya 'umwalamwalatoni , be gosemwao wate nigeya sinuwanuwa sabwalena , 'enega taudi geya'abo siloeimeni .
46014017	Lotuputupu nina bobo'ana , ta esi gosedao nigeya 'ida lemedi .
46014018	'Enega yalokagutoki Yaubada 'enaya manuna mali 'enana 'ediyega yaonaona wawasae ,
46014019	ta esi tapwalolo 'enaya , nuwanuwagu be ona nina yamwalatonina 'enega yada simana kukupana tuga , be tomota yada e'itadi . Ta geya nuwagu be mali 'enanao 'ediyega tapwalolo 'enaya yaonaona wawasae , manuna ona nidi tomota nigeya simwalamwalatoni .
46014020	Gosegwao , geya'abo 'imi nuwanuwa gogama nadigega , ta esi wada nuwanuwa tai sinabwadi nadigega . Ta geya'abo guinuwa to'umalina manudi wanuwanuwa be 'aene wamwalatonidi .
46014021	Manuna Buki Tabu solanaya Yaubada 'ina loina 'ebweuna 'imiyami , 'igwae , “ ‘ 'Owagao ma'etamo simamai be mali 'enanao 'ediyega 'igu bodao 'ediya 'igu ona sida simanedi , ta esi geya'abo sa'i 'igu onao nidi simulimuliyedi , ’ Yaubada 'ina ona gete nadigega . ”
46014022	Manuna mali 'enanao nidi dumadumadi 'ediyega taonaona , nate we'iwe'iyaya nigeya taudi toemisao manudi ta esiya taudi nigeya siemiemisa manudi . Ta Yaubada 'ina ona 'ana etosimana nate lema toemisao dimo manudi .
46014023	'Enega 'abo'ada toekalesiyao 'abo tapwalolo manuna tadeli egogonama be mali 'enanao 'ediyega taonaona , be 'aidi taudi nigeya Yesu 'ana toemisao silulugu be 'enada kwanikwanidi sinonodi , nai sida nuwanuwa 'aene taekabaleya , aga ?
46014024	Ta 'eguma maibo'ada Yaubada 'ina ona taguguyae be 'aidi taudi nigeya Yesu 'ana toemisao siluguma be guguya nidi 'enadiyega sinonodi , sida sinuwa'ebuni be si'awa'ai'aila ,
46014025	be 'enega 'idi yalakwaiya manudi sida nuwamwau ma idi omayamaya , ta Yaubada matanaya sida be'u sanamwa'uta be 'enaya sida bwagobwago be si'awa'ai'aile , be 'enega sida gwae , “ Ona'ai'aila , Yaubada ma'emi wamiyami . ”
46014026	Gosegwao , 'abo tapwalolo manuna walulugu , 'ebweu tai wali 'ida alalagasi , 'ebweuna 'ida e'ita , 'ebweuna lotoona auwauna 'ida simana apwese , be 'ebweuna mali 'enana 'enega 'ida ona , be 'ebweuna ona nina 'ida gibuni , be 'enega guinuwa nidi 'ediyega boda sida lemedi .
46014027	Ta 'abo mali 'enanao 'adi toonao simiyami , bobo'ana 'abo site luwa nai site toi , 'ebweuna 'ebweuna 'ediyega sioona . Ta wate togibuiyao sida miyami be ona nidi sida gibunidi .
46014028	Ta 'abo 'enana nidi nigeya 'adi togibunimo , geya'abo 'ebweu yaita mali 'enana 'enega 'ionaona apwesa lotapwalolo 'ana tutaya , ta esi taunamo 'enaya ta wate Yaubada 'enaya 'ida ona .
46014029	Ta wate tologuguyao 'eluwa nai 'etoi sida ona , be 'enega maibo'ami 'idi ona nidi wada nonodi , be manudi wada nuwanuwa .
46014030	Ta 'abo 'ebweuna tai tapwalolo solanaya 'imiyami be mwalatoi auwauna 'iloba , 'ida toolo be yage nina 'ida simana apwese , be tologuguya nina 'ida 'alaenono .
46014031	Ta maibo'ami sawesawemiya be 'ebweuna 'ebweuna nuwanuwa bobo'ana 'ediyega wada loguguyae , be wada giepa'alimi .
46014032	Ta tologuguyao yaluyaluwadi taudimo siloiloinedi ,
46014033	manuna Yaubada 'iloiloina palupaluyeda ta nigeya 'ikwanikwaniyeda , 'enega ma ida gwausowala tada lotapwalolo .
46014034	Ta iine 'omi , 'ilobwenemi be tapwalolo 'enaya wa'alaenono tuga be ona wanonodi . Manuna Buki Tabu 'enaya Mosese 'ina loina iine manudi gete nadigega , ta wate nadigega loina toekalesiyao manudi sena maibo'ana 'ediya .
46014035	Ta 'abo iine nuwanuwadi be to'ase sida mwalatoni , sawesawediya be 'idi anuwaya mwanediyao sida enaidedi be taudi sie'itadi . Manuna 'abo iine siona tapwalolo 'enaya , 'ebe omayamaya 'edaya .
46014036	Ta geya'abo wanuwanuwatu'e 'aene taumimo 'emiya Yaubada 'ina ona 'iapweapwesa , nai taumimo 'emiya 'imiyami .
46014037	Ta wate 'abo yaita 'inuwena 'aene tauna Yaubada Yaluyaluwana 'enaya ga 'ina mwalatoi 'i'ebwa'ena , nugana 'ida gimimwalatoni 'aene 'igu ona leta gete 'enaya yaetunenawa , nate Yaubada 'ina loina 'emiya .
46014038	Ta 'abo yaita ona nidi geya nuwana , tuwa tuga 'ina emwagemwage nina 'enaya 'ida miyami .
46014039	'Enega gosegwao , 'ilobwenemi be watoo waiwai be Yaubada 'ina ona wada simana apwese , ta mali 'enana 'adi onao manudi geya'abo wa'eto'etobode tapwalolo 'enaya .
46014040	Ta wate yage maibo'adi palupaludi ta bobo'adi 'imi tapwalolo 'ediya wada guinuwedi .
46015001	Gosegwao , tetela nina ni'atu yasimanena 'emiya , wanuwa'i'isi 'aene lowa 'atemi watagwalena tetela nina 'enaya , ga 'igiepa'alimi be 'enega 'ami 'etoseyana 'ena waloba , 'abo tetela nina wagiyai'i'isi . Ta 'abo nigeya wada giyai'i'isina , 'imi emisao nidi yage besobeso .
46015002	
46015003	Tetela gete 'alena ya'ita lobena 'enega yasimanena 'emiya 'aene Keliso 'ida to'umalinao manudi 'imwawasa , nadigega Buki Tabu 'ina simana ,
46015004	ga sisa'u 'ali'aliyena ta 'asiyata 'etonina 'enaya 'itoolo limana , nadigega wate Buki Tabu 'isimana .
46015005	'Itoolo limana ga Pita 'i'itena ta wate 'ana tosimanao site tuwelo si'itena .
46015006	'Ebweu tuta 'enaya gosedao wate site paibi analedi si'itena . Boda nidi 'ediyega yaudi gete tuga simiyami , ta 'aidi sikwaiya .
46015007	Yemesa wate 'i'itena , ga wate Keliso 'ana tosimanao maibo'adi si'itena .
46015008	Ga 'ebe losalowa 'abo'agu wate ya'itena , ta esi 'abo'agu 'igu tubuwa 'ebe nuwaowana , nigeya nadigega taudi 'idi tuta silobena ga situbuwa .
46015009	Ta wate 'abo'agu tai to'umaligu . Manuna Yaubada 'ana toemisao yagie'elouyaedi 'enega Keliso 'ana tosimanao maibo'adi sibobo'ana sinegu .
46015010	Ta esi Yaubada 'i'atenuwa 'ole'oleyegu ga 'ilemegu . 'Enega nigeya 'ilemalema daidaitegu , manuna ni'atu yaemisa 'ai'ailena ga tosimanao maibo'adi 'idi paisewa yapilisinena , nigeya taugu 'igu waiwaiyega , ta Yaubada esiya 'ina oboboma 'eguya 'enega .
46015011	'Enega tosimanao nidi 'emiya ni'atu siloguguya , ta 'abo'agu wate ni'atu 'emiya yaloguguya , ga ni'atu Keliso waemisena .
46015012	'Ima loguguya 'emiya 'asimanena 'aene Keliso mwawasega 'itoolo limana , ga waemisena . Ta to'ase manuna ga 'aimi waona 'aene tomota nigeya sawesawediya be mwawasega sitoolo limana ?
46015013	Manuna 'abo tomota geya'abo mwawasega sitootoolo limana , Keliso wate mwawasega geya'abo 'itootoolo limana ,
46015014	'enega 'ima loguguya nidi tuga yage besobeso , manuna Keliso waemisa yogenena .
46015015	Ta wate 'abo'ama Yaubada 'ana tosimanao 'akaboemi 'ima onao nidi 'ediyega , manuna 'agwae , “ Yaubada Keliso mwawasega 'igietoolo limena , ” ta sa'i tomwawasa nidi nigeya sida toolo limana .
46015016	'Enega Keliso wate geya'abo 'itootoolo limana .
46015017	Ga Keliso nina wate waemisa yogenena , ga 'enega 'imi to'umalinao 'etamo tuga 'emiya simiyami .
46015018	Ta nai wate 'ana mwalatoi 'aene gosedao nidi taudi lowa Keliso siemisena ga ni'atu simwawasa , gete tuga taudi mwa'o nai simiyami ?
46015019	Ta wate 'abo'ada Keliso 'ana toemisao nuwa'ole'oleda sa'i , 'abo Keliso 'ina lema 'edaya tuta gete bale'uya namo manuna , ta nigeya tuta 'imeema 'ida mwawasa mulinaya manuna .
46015020	Ta 'ana palupaluna esiya nate Keliso mwawasega 'igimitoolo limana , ga muliyega tokwaiyao maibo'adi .
46015021	Manuna tai 'ebweuna namo 'enega mwawasa 'iapwesama bale'uya , nate Adama , ga wate nadigega tai 'ebweuna 'ina guinuwega toololimana 'igieapwesena .
46015022	'Enega ni'atu tamwalatonina 'aene Adama 'ina to'umalina 'enega maibo'ada mwawasa 'edaya 'iapwesa , ta sa'i Keliso 'enega yawasida ataya talobena .
46015023	Ta yawasi ataya 'ina tauya gete nadigega , nugana Keliso 'itoolo limana be ma'etamo tuta nina 'iila limanama 'abo'ada yaisigedi 'ina bodao , wate tatoolo limana ,
46015024	be muliyega Keliso nina toloinao maibo'adi 'iewaiwai sinedi be welabanao be yaluyaluwa to'umalidi maibo'adi 'iewaiwai sinedi , be tuta 'ana 'ebe losalowa 'enaya Keliso 'ina loina 'ida 'ebwaya Tamana 'enaya .
46015025	Manuna Keliso nina 'iabe ma ina waiwai be 'ida loiloina 'ana laba 'ana talauwalao maibo'adi 'iewaiwai sinedi ,
46015026	ta 'ebe losalowa mwawasa 'ida ewaiwaisine be 'ida gumwala .
46015027	Manuna Yaubada loina maibo'ana Keliso 'i'ebwa'ena . Nate namo Keliso geya'abo To'ebwaya nina 'iloiloine .
46015028	'Enega ma'etamo tuta nina Keliso yage maibo'adi 'iloinedi , tauna 'itatagwala Tamana 'ina loina 'ena , manuna Tamanana Keliso 'ina loina maibo'ana 'ana to'ebwaya , 'enega Yaubada nina 'ida 'etoloetana sana .
46015029	Ta 'abo tomwawasao geya'abo sitootoolo limana , to'ase manuna tomota sibapitaiso tomwawasao nidi manudi ?
46015030	Ta wate mwa'adega 'abo'agu ? 'Abo geya'abo mwawasega yatootoolo limana , to'ase manuna 'ebe esilae 'ena tuta yauyauna yapaipaisewa Keliso manuna ?
46015031	Ona'ai'aila , 'asiyata 'ebweuna 'ebweuna 'ediya 'atuwa yamwawamwawasa , ta esi ma igu gwausowala 'omi 'imi toolopa'ala manuna , 'ida 'Inapwana Yesu Keliso 'enaya .
46015032	Ta wate lowa Epeso 'enaya tomota gamwagamwasowalidi bomitawa 'atuwa silosaiyegu , ta esi losaiya nina nigeya 'ana bobo'anamo 'eguya 'abo nigeya mwawasega yatootoolo limana . 'Enega 'aina tomota sigwae 'aene 'ilobweneda be tuta gete bale'uya tada egwausowala 'ida 'e'ai be 'ida numa 'ediyega , manuna 'iabe mwawasa 'ana tutaya geya'abo 'ebweu wate to'ase talobaloba .
46015033	Ta esi ona nidi nate kabo tuga , 'enega geya'abo 'ediyega sikabokaboemi , 'abona nai 'idi bubuna to'umalina waetotowanedi .
46015034	Nai 'aimi Yaubada waemwagemwageyena . Gete 'ebe omayamaya 'emiya , 'enega 'ilobwenemi be wada sinasinapu , be 'enega 'imi bubuna to'umalina wada losa'udi .
46015035	Ta 'aimi nigeya wanuwanuwa sabwalena toolo limana manuna , 'enega wagwae , “ Tokwaiya nidi to bwala 'enega sitoolo limana ? ”
46015036	'Enega 'ilobwenemi be wada sinasinapu 'aene 'eguma atuna taasoi be 'itatabwa ma'etamo atu nina 'idadaula .
46015037	Wamwalatonina 'aene 'eguma pesapesa nai 'ebweu atuna taasoi , bwala nina 'enega 'itatabwa , nigeya gimi atuna 'ana 'ita nadigega , ta esi dumadumana ,
46015038	manuna toloina tauna Yaubada , ga kaiwe be pwatula 'ebweuna 'ebweuna 'adi 'ita 'ina nuwanuwa nadigega , ga 'isa'udi .
46015039	Ta wate bwala Yaubada 'iloinena , tomota bwalada dumadumana , yobai bwaladi dumadumana , manuwa bwaladi dumadumana , ta iyana sa'i wate bwaladi dumadumana .
46015040	Be wate me galewa bwaladi dumadumana , ta me bale'u bwalada dumadumana , ta wate 'adi 'ebe tupu dumadumana 'abo'ada 'edega .
46015041	Ta wate sinala 'ana tupu dumadumana , ta nawalae 'ana tupu dumadumana , be kwadimao wate 'adi tupu dumadumadi .
46015042	'Ida toolo limana wate nadigega , bwalada daudaulidi sisa'usa'u 'ali'aliyedi , be ma'etamo 'eguma tatoolo limana bwalada geya'abo sidaudaula .
46015043	Ona'ai'aila , bwalada 'ebe omayamaya ta nenetadi sisa'usa'u 'ali'aliyedi ta bwalada galewega tatoolo limana , ta bwala nidi ma 'adi tupu ta ma idi waiwai ,
46015044	manuna bwala bale'u sisa'usa'u 'ali'aliyedi ta bwala galewa sitootoolo limana , manuna bwala bale'u dumadumana ta bwala galewa dumadumana .
46015045	Buki Tabu 'ina simana wate nadigega 'igwae , “ Tai nuganuganina , Adama , bwalana mayawasina , ” ta tai 'eluwena yaluyaluwana 'enega tomota yawasida 'i'ebwa'eda .
46015046	Tai yaluyaluwana nigeya 'iapwesa nugana , ta esi bwalana 'iapwesa nugana be yaluyaluwana muliyega .
46015047	Manuna gimitai Yaubada 'imweluluina bale'u 'enega , ta tai 'eluwena galewega 'imwa'utama .
46015048	Maibo'ada bale'uya tamiyami , 'ada 'ita me bale'u nadigega , be wate bwalada auwaudi galewega ta'ewadi , 'adi 'ita Keliso bwalana auwauna nadigega .
46015049	
46015050	Gosegwao wada nuwa'i'isi 'aene bwala bale'u nigeya sawesawenaya be galewaya silulugu , manuna bwala bale'u daudaulina ta bwala galewa geya'abo 'idaudaula .
46015051	Ta wate mwalatoi auwauna yae'itami 'aene geya'abo toekalesiyao maibo'ada tamwawamwawasa , ta esi 'aida ma'etamo mayawasida tamiyami be Yaubada bwalada 'ida sa'ugelasedi .
46015052	Manuna tuta 'ana 'ebe losalowa 'enaya yoguli 'ida mu'e sinabwana be Yaubada bwalada 'ida sa'ugelasa maniniyedi , be wate tokwaiyao mabwala auwaudi sida toolo limana , ta 'abo'ada mayawasida bwalada wate 'isa'u gelasedi .
46015053	Manuna Yaubada sawesawenaya bwala daudaulidi ta mwawamwawasidi 'isa'u gelasedi , be sieauwau ta miyamiya atayadi .
46015054	Be 'etamo tuta gote 'enaya Buki Tabu 'ana 'awa'ai'aila 'ida apwesa , nate 'igwae , “ 'Ida ewaiwai 'ai'aila be mwawasa 'igugumwala .
46015055	Manuna geya'abo mwawasa 'iewaiwai , ta esi mwawasa 'ina to'umalina 'edaya 'igugumwala . ”
46015056	Mwawasa 'ina waiwai 'iapwesama bubuna to'umalina 'enega , ta bubuna to'umalina Mosese 'ina loinao 'ediyega tamwalamwalatoni ,
46015057	ta 'ida 'Inapwana Yesu Keliso 'i'etoseyeda be to'umalina 'enega taewaiwai , 'enega Yaubada 'ena talokagutoki sinabwana .
46015058	Ta wate gosegwao yalokagutoki sinabwana 'emiya , be yaloguguyami be wada toolo pa'ala , be tuta yauyauna wada etapewa 'Inapwana 'ina paisewa 'enaya , manuna ma'etamo 'Inapwana 'ina paisewa nina 'enega uwana tada loba .
46016001	Ta 'ebweu wate yage , 'ebwayadaita Yaubada 'ina tomotaiyao Yelusalema 'enaya 'adi lema manuna . Lowa me Galetia 'idi 'ebwayadaita manuna yaeonedi , 'enega 'omi wate nadigega wada guinuwa'esa ,
46016002	nate Sabate 'ebweuna 'ebweuna 'ediya 'imi 'ebwayadaita maibo'ana wasa'usa'u . 'Eguma 'imi mani sinabwana 'ebwayadaita sinabwana , ta 'eguma 'imi mani gidalina 'imi 'ebwayadaita gidalina wate , be tuta nina yawawai , ni'atu 'imi 'ebwayadaita nina 'imiyami .
46016003	'Enega tuta nina yawawai 'emiya 'aidi gosemiyao wada esinuwedi be 'imi 'ebwayadaita nina sitauye Yelusalema 'enaya , be wate me Yelusalema nidi 'idi leta yada 'etoladi be 'ebwayadaita nina ma'iyana sida tauyedi .
46016004	'Eguma nuwanuwami , 'abo'agu wate taudi ma'egwao 'atatauya Yelusalema .
46016005	Gete tuga nuwanuwagu be yatatauya Masidonia be muliyega yawawa 'emiya ,
46016006	be nada yaeyawai'ata be tupwana yamiya'amana nai 'ana laba gogai 'ana tuta 'igugumwala , be 'enega waegelugu be to sena 'ena nuwanuwagu yatatauya .
46016007	Manuna geya nuwagu tuta kukupana namo ma'emi tada miyami , ta 'abo Yaubada 'itatagwala , 'enega tuta tupwana dudulana ma'emi nada tada miyami .
46016008	Gete tuga Epeso 'enaya yamiyami 'ana laba Ataona Sagalina 'igugumwala be muliyega yawawai .
46016009	Manuna 'asa gete 'enaya sawesawenaya be Yesu 'ina paisewa sinabwana yada guinuwe , 'anabwa'ayoi 'agu talauwalao yaudi simiyami .
46016010	Ta Timoti wate 'abo 'iwawa 'emiya wada bwauye 'imi anuwaya be waoboboma 'ai'aili , manuna tauna 'ida 'Inapwana manuna 'ipaipaisewa , 'abo'agu tuga nadigega .
46016011	Ta geya'abo yaita Timoti nina 'ie'idi'idiye , ta tuta nina 'iilama 'eguya wada leme be ma ina gwausowala 'ida ila limanama , manuna tauna ta 'aidi wate gosedao yayamwayamwadi .
46016012	Apolosa wate tauna tasidai 'ebweuna , ta lowa Apolosa nina yasidena be 'aene gosedao ma'enao siwawa 'emiya , ga 'iguitoyasa , ta 'aene 'eguma to tuta 'ena bobo'ana 'iwawai .
46016013	Gosegwao wa'ita'i'isimi , be ma imi emisa 'ai'aila wada toolopa'ala be wada ewaiwai ,
46016014	be wate 'imi guinuwao maibo'ana 'ediya wada eobooboboma .
46016015	Sitipana 'ina bodao wamwalatonidi 'aene taudi Keliso 'ana togimi emisao sena Akaya 'enaya , ta ni'atu sitagwaledi Yaubada 'ina tomotaiyao 'adi lema manuna ,
46016016	'enega yaemataluwemi be 'idi onao wada muliyedi , be yaisigedi wate ma'ediyao Keliso manuna sipaipaisewa taudi wate wada muliyedi .
46016017	Tuta gete yagwausowala sinabwana manuna Sitipana be Potuneto be Akeiko ni'atu simaiya , ga taudi 'atuwa 'omi 'ami lopa'eluyao ni'atu sigiegie gwausowaligu ,
46016018	nadigega 'omi lowa wate sigie gwausowalimi , 'enega gete tuga 'ada lotoona bobo'ana wawasae . Gete manuna tomotai nidi ma 'adi 'amayaba sinabwana , ta 'aidi wate taudi nadigega .
46016019	Toekalesiyao maibo'adi sena Esia 'enega 'idi lokagutoki 'iweewai 'emiya . Ta wate Akuila be Pilisila , be wate toekalesiyao taudi 'idi anuwaya silotalotapwalolo 'ida 'Inapwana 'ana esanega , 'idi oboboma 'emiya .
46016020	Toekalesiyao maibo'adi wate 'idi oboboma 'emiya . Gosemiyao obobomega wa'atubwailidi .
46016021	Gete 'igu lokagutoki 'emiya taugu nimaguyega ya'etoladina .
46016022	'Abo yaita nigeya 'Inapwana 'ioboobobomei 'ida miya mwau . 'Inapwana ye , nuwanuwagu be 'uda mai .
46016023	'Ida 'Inapwana Yesu nina 'ina oboboma 'emiya 'ida miyami .
46016024	Ta wate 'igu oboboma Yesu Keliso 'ana esanega 'iweewai maibo'ami 'emiya .
47001001	Kagutoki me Kolinita 'omi Yaubada 'ina toekalesiyao , be 'omi wate Yaubada 'ana toemisao sena Akaya maibo'ana solanaya , 'imi leta gete tasidai Timoti 'ilemegu ga 'a'etoladinawa , 'abo'agu Paulo 'eguyega , manuna Yaubada 'ina esinuwega yaetosimana Yesu Keliso manuna .
47001002	Tamada Yaubada be 'ida 'Inapwana Yesu Keliso 'idi obobomega wada miya gwausowala .
47001003	Yaubada , tauna 'ida 'Inapwana Yesu Keliso Tamana 'ena tada lokagutoki manuna tebweuna tauna nuwa'ole'ole 'alena ,
47001004	ta 'ima 'elouyao 'ediyega 'igie gwausowalima , be 'enega sawesawemaya taudi tomiya mwau wate 'ada giegwausowalidi , manuna 'ima 'ebe gwausowala nina Yaubada 'enega 'alobena sawesawenaya be 'asa'ubale 'ediya be taudi wate sida gwausowala .
47001005	Ona'ai'aila , Keliso 'ana 'elouyao 'abo'ama 'alotoodi ta 'enega Keliso 'ina gwausowala 'i'ebwa'ema , tauna 'ina gwausowala nadigega .
47001006	Ta 'eguma 'abo'ama 'elouya 'aloba , nate 'omi 'ami gie'atepatu be 'ami 'etoseyana manudi . Ta wate 'eguma 'ama 'ebe gie'atepatu 'aloba , nate 'omi 'imi 'atepatu manuna , 'eguma 'imi miyamwau nadigega 'abo'ama 'ima miyamwau , be wate 'eguma 'ediyega wae'alama'i'ita 'omi wada 'atepatu .
47001007	'Enega 'ima emisa 'omi manumi ni'atu 'iewaiwai , manuna 'amwalatonimi 'aene wa'elo'elouya 'abo'ama nadigega , be wate nadigega wada 'atepatu nadigega 'abo'ama .
47001008	Gosegwao , nuwanuwagu be wada mwalatoni 'ima 'elouyao manudi , tuta nina Esia 'ena 'amiyami , nate 'ima nuwamwau sinabwa wawasae 'enega 'anuwena 'aene 'iabe 'amwamwawasa .
47001009	'Ana 'ita 'atuwa 'ama talauwalao nidi 'iabe siloemwawasima , ta Yaubada sa'i sawesawenaya be tomwawasao 'igietoolodi , ga miyamwau nina 'alobena , be 'enega 'anuwayaina 'aene nigeya tauma 'ima waiwai , ta esi Yaubada 'ina waiwai 'i'etoseyema .
47001010	Ta ni'atu 'ebe esilae nina 'enega 'i'etoseyema , ta wate 'anuwayaina 'aene ma'etamo 'ida 'etoseyema tuta maibo'ana 'ediya .
47001011	'Omi wate 'imi sidesidega wada lemema be 'enega e'isa bobo'ana Yaubada 'enega 'ada loba , yauyauda 'ida sidasida 'ediyega , 'enega maibo'ada tada lokagutoki 'etoseyana nina 'alobena manuna .
47001012	'Ebweu yage manuna yagwausowala sinabwana , ta yanuwena ona'ai'aila 'ima bubuna 'esasena ta palupaluna tomota 'ediya , nigeya sinasinapu bale'u 'ediyega , ta esi Yaubada 'ina oboboma 'emaya 'enega , ta wate nadigega 'aguinuwa sinabwana 'emiya .
47001013	'Imi leta gete 'a'etoladinawa maibo'ana sawesawenaya wasawadi be wamwalatonidi , 'enega nuwanuwagu be wada nuwasabwaleni ,
47001014	nadigega tupwana ni'atu wamwalatonina , be 'enega ma'etamo 'Inapwana Yesu 'ina 'asiyata sinabwana 'enaya wada gwausowala 'abo'ama manuma , ta 'abo'ama sa'i 'ada gwausowala manumi .
47001015	'Omi yamwalatonimi 'imi emisa 'emaya , 'enega lowa nuwanuwagu be yayausimi maluwa be gwausowala waloba .
47001016	'Ebweuna 'igu 'adau Masidonia manuna 'ana tutaya , be 'eluwena 'aene Masidoniyega yailama 'emiya , be 'enega 'igu 'eda manuna walemegu be yatatauya Yudia .
47001017	Geya'abo wanuwena 'aene 'igu ona nina lowa manuna yaenuwanaluwa . Nigeya . Geya'abo yatagwatagwala kabokabo 'atuwa taudi bubuna bale'u 'ana tomuliyao nadigega .
47001018	Nadigega Yaubada 'ina ona 'ai'aila , 'abo'agu wate 'igu ona 'emiya ona 'ai'aila , ta geya'abo yatagwatagwala kabokabo .
47001019	Nadigega Yaubada Natuna Yesu Keliso , tauna manuna Silibenosi ta Timoti ma'egwao 'aloguguya 'emiya , Yesu nina nigeya 'ida tagwala kabokabo , ta esi tuta maibo'ana 'itagwala 'ai'ailena .
47001020	Manuna Yaubada 'ina onaoboboma maibo'adi 'itagwala Yesu namo 'enega . 'Enega Yesu nina 'ana esanega taloeimeni , ta Yaubada tatupuna .
47001021	'Ida miya bobo'ana Keliso ma'edai Yaubada 'i'ebwa'eda , 'omi be 'abo'ama , ta 'ida guinuwa 'i'ebwa'eda ,
47001022	ta 'ana 'ebe lo'inana 'edaya 'isa'una , tauna Yaluyaluwana 'atedaya , be 'enega tamwalatoni 'aene 'abo'ada 'ina tomotaiyao .
47001023	Gete Yaubada 'imwalatonina yaonaona 'ai'aila 'aene lowa nigeya yayausimi 'imi senaya Kolinita 'ena , manuna geya nuwagu be yaloina pa'alemi 'imi bubuna to'umalina manuna .
47001024	Nigeya 'aene 'aetoloina pa'alina 'emiya 'imi emisa be 'imi tapwalolo manudi , manuna ni'atu 'imi emisega watoolopa'ala , ta esi sabi lememi 'imi gwausowala manuna .
47002001	Ona'ai'aila , tuta nina lowa yanuwena 'aene geya'abo yayayausimi be ya'ena'ena pa'alimi be omayamaya ya'ebwa'ebwa'emi gosemina 'ina bubuna to'umalina manuna . Nate namo 'imi leta ya'etoladinawa .
47002002	'Enega yanuwena 'aene 'eguma 'igu onega yagienuwa mwauyemi , 'emiyega yaita 'igiegwausowaligu ?
47002003	Ta 'imi leta nina ya'etoladinawa 'igu 'elouya ma igu nuwamwau be ma igu dedoi be 'enega tuta 'abo yayausimi wada giegwausowaligu , ta geya'abo yanuwanuwa mwau , ta esi maibo'ami yaemisemi ta yanuwayaina 'aene 'abo'agu 'igu gwausowalega 'omi wate wada gwausowala . 'Enega 'imi leta nina ya'etoladinawa , nigeya 'aene yagienuwa mwauyemi , ta esi 'igu oboboma sinabwa wawasae 'emiya wada mwalamwalatoni .
47002004	
47002005	Ta gosemi to'umalina nina 'igienuwa mwauyegu tupwana namo , ta 'omi esi nuwamwau sinabwana 'i'ebwa'emi , ta geya nuwagu be ya'enapa'ali ,
47002006	manuna to'umalina 'ana e'isa 'ilobena maibo'ami 'emiyega , ni'atu sawesawenaya .
47002007	Geya'abo mwau sinabwa wawasae tasa'usa'u 'enaya , 'enega 'emiya yasida be 'ina to'umalina nina wada nuwatau be wagiegwausowala lima , be wate ma'emi waegosigosiyana limana .
47002008	
47002009	Gete manuna 'imi leta ya'etoladinawa be 'aene yatoomi , nai loina maibo'ana waematamatanedi , nai nigeya .
47002010	'Eguma yaita 'ina to'umalina wanuwatau 'abo'agu wate yanuwatau , ta to'ase 'abo'agu yanuwatauna nate 'omi 'imi bobo'ana manuna , Keliso matanaya ,
47002011	'abona nai Seitani 'iewaiwai 'edaya , manuna 'ina nuwanuwa to'umalina ni'atu tamwalatonina .
47002012	Lowa yatauya Tiloasi , Keliso tetelina sabi loguguyaena ga Yaubada 'eda bobo'ana 'igigegena , 'igu loguguya nina manuna ,
47002013	ta esi yanuwanuwa sinabwana manuna tasigu Taito nigeya yalobaloba . 'Enega me Tiloasi yapilisinedi ga yatauya Masidonia .
47002014	'Enega Yaubada 'ena yalokagutoki , manuna Keliso 'ina waiwaiyega tuta yauna 'igiegie waiwaiyema be 'ima guinuwao 'ediya Keliso 'ana mwalatoi sena maibo'ana 'ediya 'i'elelewana 'atuwa senina maina bobo'ana wawasae 'i'elelewana be tomota simuimui ,
47002015	nate Keliso 'ina guinuwa Yaubada 'ena ga manuna 'aloguguyaena , 'atuwa senina maina bobo'ana 'alelewanena taudi Yaubada 'i'etoseyedi 'ediya be taudi wate toesilae 'ediya .
47002016	Taudi toesilae 'ediya maina nina 'ana lotoona 'atuwa tomwawasa mwauluna , ta sa'i taudi Yaubada 'i'etoseyedi maina nina 'ana lotoona 'atuwa yawasi bobo'ana maina nadigega . 'Eisa tomota sawesawediya guinuwa gete ? Nigeya yauna .
47002017	Ta 'abo'ama nigeya nadigega tologuguya kabokabodi , taudi 'idi esaesa tuga manuna siloguguya , ta esi 'abo'ama ma 'ama emisa , nadigega Yaubada 'iloinema , 'enega tauna matanaya Keliso tetelina 'aonaona 'ai'aila .
47003001	'Abo'ama nigeya 'aonaona gagasa nadigega tomota nidi taudi nuwanuwadi 'idi leta 'emiyega nai taudi 'idi leta 'emiya 'igwaegwae 'aene taudi tobobo'adi .
47003002	Manuna 'omi tuga 'ima letao nidi , be tomota maibo'adi 'emiyega sida sawa , be 'aene 'imi bubuna bobo'ana sida 'ita , be 'enega 'ima guinuwa 'emiya sida mwalamwalatoni 'ibobo'ana ,
47003003	be gote 'enega wae'itadi 'aene 'omi tuga leta Keliso 'enega , Yaubada tauna mayawasina Yaluyaluwanega 'i'etoladina , nigeya 'ebe 'etoladi 'enega nai gulewa bababadi 'ediya , ta esi tomota 'atenaya , ta 'omi 'atuwa leta ga 'a'ebwayaemi tomota 'ediya .
47003004	Gete manuna Keliso 'ina lemega 'a'atepatu Yaubada matanaya .
47003005	Nigeya 'aene tauma manuma 'aonaona laga , be 'ada gwae , “ Tauma 'ima bobo'ana 'enega guinuwa 'aguinuwedi , ” ta esiya Yaubada namo 'igiewaiwaiyema ,
47003006	be sawesawemaya 'ina loina auwauna manuna 'aetoetoguinuwa . Loina nina auwauna nigeya 'eto'etoladina , ta esi Yaluyaluwa Tabuna 'enega , manuna loina 'eto'etoladina mwawasa 'i'ebwa'eda , ta sa'i loina nina Yaluyaluwa Tabuna 'enega yawasida 'i'ebwa'eda .
47003007	Ta loina kadekadelina mwawasa manuna , ta gulewa bababadi 'ediya si'etoladina , ga Yaubada Mosese 'i'ebwa'ena , maedana sinabwana solanaya , ga Mosese maninina 'enega maedana 'isae ga tupwana 'imiya'amana ta 'enega wate 'isawala , ta tuta nina Mosese manininaya 'isae me Isileli nigeya sawesawenaya be siduneye ,
47003008	'enega tamwalatoni 'aene loina auwauna Yaluyaluwa Tabuna 'enega 'ina maedana esaesa sinabwa wawasae .
47003009	Loina kadekadelina 'enega tomota bwa'omatana siloba , ta esi loina nina ma ina esaesa maemaedanina . Loina auwauna bubuna palupaluna 'i'ebwa'eda ta 'ina esaesa maedana wawasae .
47003010	Wate loina kadekadelina 'ina maedana 'ana 'ita 'atuwa sawasawalina , manuna loina auwauna 'ina maedana bobo'ana wawasae .
47003011	Loina kadekadelina nigeya 'ida miyaataya , ta esi maemaedanina , 'enega tamwalamwalatoni 'aene loina auwauna tauna miyamiya atayana ta maedana wawasae .
47003012	Tanuwayaina 'aene loina auwauna 'enega tada bobo'ana ataya , ga manuna ta'atepatu ,
47003013	ta Mosese nigeya nadigega 'abo'ada , manuna Mosese maninina maedanina 'iabe 'isasawala , ta 'itala bodebodena be 'aene me Isileli geya'abo si'ita'ita .
47003014	Ona'ai'aila me Isileli nidi debadi 'ipa'ala , lowaenei ga batuwa , manuna 'etamo tuga gete 'abo loina kadekadelina 'ana sawa sinono , nuwadi sitala bodebodedi 'idi debapa'alega , be geya'abo sinuwanuwa sabwalena , ta Keliso namo sawesawenaya talabodaboda nidi 'i'ewayauledi .
47003015	Ona'ai'aila , lowaenei ga batuwa , 'abo Mosese 'ina loinao sinonodi , nuwadi sitala bodebodedi be nigeya sinuwanuwa sabwalenidi ,
47003016	ta esi 'eguma 'ebweu yaita 'isanaila , be 'Inapwana 'ena 'iemisa , talabodaboda nina 'i'ewayaule .
47003017	Ta 'Inapwana tauna yaluyaluwa , ta 'Inapwana nina Yaluyaluwana 'ada toli'ama ,
47003018	'enega nigeya 'ebweu talabodaboda maninidaya 'imiyami , ta 'Inapwana 'ina esaesa maemaedanina 'ena tadunedune , ta tupwana be tupwana 'isa'usa'u gelaseda tauna 'ana 'ita maemaedanina nadigega . Guinuwa gete 'Inapwana 'enega , tauna yaluyaluwa tuga .
47004001	'Ima paisewa gete Yaubada 'ina 'atenuwa 'ole'oleyega 'i'ebwa'ema , 'enega geya'abo 'aneeneta .
47004002	Ni'atu bubuna to'umalidi nai kabokabodi 'aguitoyasedi , ta wate geya'abo Yaubada 'ina ona 'agibugibuni be 'aene e'ita kabokabona 'enega 'ae'ie'ita , ta esi e'ita 'ai'aila 'aonaona apwese , be tomota maibo'ami 'ima bubuna bobo'ana Yaubada matanaya wa'ita .
47004003	Ta 'eguma 'aina tomota 'ima e'itao nigeya simwalamwalatoni , taudimo esilae 'ina 'eda 'enega sitautauya .
47004004	Taudi nigeya siemiemisa , manuna bale'u gete 'ina 'inapwana ni'atu 'igiekebodi , be 'enega maedana geya'abo si'ita'ita , nate Keliso 'ina esaesa tetelina , tauna 'ana 'ita Yaubada nadigega .
47004005	'Ima loguguya nigeya 'abo'ama manuma , ta esi Yesu Keliso tauna 'Inapwana manuna , ta 'abo'ama 'imi toguinuwao tuga Yesu manuna .
47004006	Manuna Yaubada nina 'igwae , “ Guguyoi 'ena maedana 'ida sae , ” be Yaubada 'atemaya 'isaesae , 'enega tauna 'ina maedana Keliso manininaya 'a'ita'ita .
47004007	'Ima esaesa galewega bwalama nenetadi 'ediya 'imiyami , 'atuwa gwegwe esaesa 'ule kadekadelina solanaya , 'enega tomota simwalatonima 'aene 'ima waiwai sinabwana nigeya tauma 'emega , ta esi Yaubada 'enega .
47004008	Tomota 'ama mwau yaudi si'ebwa'ema ta sa'i nigeya sawesawediya be sigie to'umaliyema , 'enega 'ima nuwanuwa yauna ta esi nigeya 'abe'ube'u .
47004009	'Ama mwau tomota si'ebwa'ema , ta Keliso sa'i 'etamo ma'emai 'amiyami . Wate siunuunuma ta esi nigeya siloeloemwawasima .
47004010	Tuta maibo'ana 'ediya 'ana 'ita 'atuwa bwalama simwawamwawasa , nadigega Yesu 'imwawasa , be 'enega tomota Yesu yawasina 'emaya 'ipaipaisewa sida 'ita .
47004011	Ona'ai'aila mayawasima tuta gete bale'uya , ta Yesu manuna tuta maibo'ana 'ediya talauwalao siloeloemwawasima , ta sa'i Yesu yawasina bwalama nenetadi solanaya 'ietaetapewa .
47004012	'Atuwa nadigega mwawasa solamaya 'iguiguinuwa be 'enega 'omi solamiya yawasi bobo'ana 'ida guinuwa .
47004013	Lowa 'ebweuna tai 'i'etoladina , 'igwae , “ 'Abo'agu yaemisena , 'enega yaona apwesena . ” 'Abo'ama wate 'ima emisa tauna nadigega , ga 'enega 'ima emisega 'asimasimana ,
47004014	ta Yaubada 'amwalatonina 'aene 'ida 'Inapwana Yesu mwawasega 'igietoolo limena , be 'abo'ama wate Yesu ma'emai 'ida gietoolo limema , be 'omi wate ma'emao 'ida 'au'ewada tauna matanaya .
47004015	Gete maibo'ana 'omi manumi , be 'enega Yaubada 'ina oboboma 'i'elelewana tomota yauyaudi 'ediya , taudi ma'edao tada lokagutoki sinabwana , be wate Yaubada 'ana tupu be 'ina esaesa sida sinabwa 'ai'aila .
47004016	'Enega geya'abo 'aneeneta . 'Anabwa'ayoi bwalada sineneneta , ta tuwa tuga soladaya taeauwau 'asiyata 'ebweuna 'ebweuna 'ediya .
47004017	'Elouya nidi gete tuga kapekapeyadi be tuta kukupana namo 'ediya talobalobadi , ta esi sigiewaiwaiyeda be 'aene 'ida esaesa bobo'ana wawasae ta miyamiya atayana ma'etamo ta'ewa .
47004018	Manuna 'ida 'ebe masi yage nidi nigeya ta'ita'itadi 'ediya . Ona'ai'aila , yage nidi ta'ita'itadi sawasawalidi tuga , ta esi yage nidi nigeya ta'ita'ita taudi yage miyamiya atayadi .
47005001	Bwalada 'atuwa 'ida anuwa bale'uya , ta tamwalatonina 'abo 'ieligei , 'ida anuwa auwauna galewaya tada loba , nigeya tomota nimadiyega siguinuwena , ta esi miyamiya atayana tauna Yaubada 'enega .
47005002	Gete tuga bale'uya ma ida nuwamwau tayamwayamwa , nuwanuwada 'ida anuwa galewaya tada 'ewa ,
47005003	'atuwa 'ada 'oama auwauna ta bobo'ana ta'ote , be geya'abo tabubugewa .
47005004	Ona'ai'aila , ma'etamo anuwa bale'u 'ena tamiyami ma ida 'elouyao be ma ida nuwanuwa yauna tuga , ta nigeya 'aene 'ada 'oamao taalolodi ta esi 'aene 'ada 'oama auwauna ta'ote , be 'enega bwalada sawasawalidi sida sa'ugelasa yawasida auwauna 'enaya .
47005005	Gete maibo'ana Yaubada 'igibubuna be 'i'ebwa'eda ta we'iwe'iyaya 'i'ebwa'eda be 'enega 'ana 'ai'aila tamwalamwalatoni , nate Yaluyaluwa Tabuna .
47005006	'Enega tuta maibo'ana 'ediya ta'ate'atepatu , ta tamwalatonina 'aene 'abo 'ida anuwa bale'u 'ena tamiyami nate nigeya 'Inapwana 'ina senaya ,
47005007	manuna 'ida emisa 'enega tatautauya ta nigeya duneyega .
47005008	'Enega ta'atepatu , ta nuwanuwada bwalada tapilisinedi be 'Inapwana 'ina senaya taapwesa .
47005009	Ta 'eguma bwaladaya tamiyami , nai 'eguma bwalada tapilisinedi , 'ida 'ebe masi tuga to'ase 'Inapwana nina nuwanuwana .
47005010	Manuna ma'etamo 'abo tuta nina Keliso 'ina 'ebemi esaesa 'ena 'imiyatowa sabi loineda , maibo'ada 'ada e'isa 'enega tada loba , nai bobo'ana nai to'umalina , nadigega 'ida guinuwao bada bale'uya .
47005011	Gete manuna tauna 'Inapwana nina 'amatautena ga tomota 'ediya 'aloguguya . Yaubada 'ima bubuna 'imwalamwalatoni ta yanuwayaina 'omi wate wamwalamwalatonima 'aene bobo'ama .
47005012	Nigeya 'a'awa'awa bobo'anema tauma 'ima onao gete 'ediyega , ta esi taudi sinuwanuwa eesaesa manuna , ta nigeya 'atedi manuna , 'eguma 'idi ona wae'isa wada e'itadi 'aene 'abo'ama 'ima bubuna bobo'ana .
47005013	'Eguma 'ima ona gete 'atuwa ona uwauwa nate Yaubada manuna , ta esi 'eguma 'ima ona palupaluna nate 'omi manumi .
47005014	Keliso 'ina obobomega 'aonaona , manuna tauna tuga 'ama toloina . Ona'ai'aila , tauna maibo'ada manuda 'imwawasa , 'enega maibo'ada 'atuwa tomwawasa .
47005015	Ta 'ina mwawasa maibo'ada manuda 'alena 'aene ma'etamo mayawasida , nigeya tauda 'ida guinuwao sabi guinuwedi , ta esi Keliso manuna , tauna manuda 'imwawasa ga wate 'itoolo limana .
47005016	Lowa , 'igu nuwanuwa 'aene Keliso tauna tai to'umalina ta esi ni'atu yanuwa'ebuni , 'enega geya'abo taesiesinuwa tomota 'ediya 'aene bobo'adi nai to'umalidi , nate me bale'u 'idi nuwanuwa nadigega ,
47005017	ta esi wanuwa'i'isi 'aene 'abo yaita Keliso 'enaya 'imiyami , tauna 'ietomota auwauna . 'Ina bubuna kadekadelina ni'atu 'igumwala , ta auwauna sa'i ni'atu 'iapwesama .
47005018	Oboboma gete Yaubada 'enega , tauna Yaubada nina Keliso 'ina guinuwega 'i'au'eweda tauna 'enaya , ga ma'edai taegosigosiyana limana , ta wate 'ida guinuwa 'i'ebwa'eda be tomota tada me'edi egosigosiyana nina 'enaya .
47005019	Ona'ai'aila , Yaubada 'atuwa Keliso solanaya 'imiyami ga me bale'u 'i'au'eweda tauna 'enaya sabi egosigosiyana limana , ta 'ida loegesiyao 'inuwataudi be geya'abo 'ie'ie'isadi , 'enega egosigosiyana limana tetelina 'i'ebwa'eda , be tasimasimana tomota 'ediya .
47005020	'Abo'ama Keliso 'ana tosimanao ga Yaubada 'emega 'iloguguya 'emiya , ta Keliso manuna 'asidemi be Yaubada 'ena wada egosigosiyana limana .
47005021	Yaubada nina 'abo'ada manuda Keliso 'iloinena , tauna nigeya 'ebweu wate 'ina to'umalinamo , ta Yaubada 'itagwalena be Keliso nina 'atuwa tai to'umalina , be tauna 'enega 'abo'ada Yaubada 'ina bubuna palupaluna tada lowa'elu .
47006001	'Enega tauna ma'emai 'apaipaisewa , ga 'emiya 'asida be geya'abo Yaubada 'ina oboboma waeyage besobesoe ,
47006002	manuna 'igwae , “ Tuta bobo'ana 'enaya 'enayo yanonona , 'enega 'etoseyana 'ana 'asiyata 'enaya yalemeyo . ” Ona'ai'aila , batuwa tuta bobo'ana be 'aene 'ami 'etoseyana wada loba .
47006003	'Etoseyana gete tomota maibo'adi manudi . Geya nuwama be 'ebweu yaita 'ilomulomugiyema 'ima guinuwao manudi . Nigeya 'ebweu wate 'ebe 'etoboda 'asa'usa'u ,
47006004	ta esi 'ima guinuwao maibo'ana bobo'ana Yaubada manuna , be 'ediyega wada 'awabobo'anema . 'Ima guinuwa getedi : 'alama'i'ita sinabwana , 'elouya , miyamwau , esilae ,
47006005	sapi , 'ebeyona , saiya , paisewa , yawemasala , botana ,
47006006	bubuna 'esasena , mwalatoi , 'atenuwa'ole'ole , eobooboboma , Yaluyaluwa Tabuna 'atedaya , oboboma 'ai'aila ,
47006007	be ona 'ai'aila , ta wate Yaubada 'ina waiwai 'emaya , gete 'ima gwegwe saiya 'ataimega be gegeumimega , nate 'ima bubuna palupaluna .
47006008	'Aina tuta tomota si'awa bobo'anema ta 'aina tuta si'awa to'umaliyema . Ona'ai'aila si'awa kabokaboema , ta esi nigeya 'akabokabo .
47006009	Wate tomota nigeya simwalamwalatonima ta Yaubada esi 'imwalamwalatonima . 'Abo'ama 'atuwa mwawamwawasima ta esi ma yawasima bobo'ana . Sigie to'umaliyema ta nigeya siloeloemwawasima .
47006010	'Abo'ama ma ima nuwamwau ta esi 'atemaya 'agwaugwausowala . 'Abo'ama 'atuwa gomabeso ta esi esaesa 'aegueguyai tomota yaudi 'ediya . Nigeya wate 'ima gwegwemo , ta esiya yage maibo'ana 'emaya simiyami .
47006011	Gosegwao me Kolinita 'omi , 'agu lotoona maibo'ana ni'atu yasimana apwesena 'emiya ,
47006012	ga 'ateguyega yaobobomemi , ta esi nigeya wada gwausowala 'eguya .
47006013	'Enega natugwao , 'ilobwenena be 'atemiyega wada obobomegu .
47006014	Geya'abo watubwetubwemi taudi nigeya siemiemisa Keliso 'ena ma'emiyao , manuna nigeya sawesawenaya bubuna bobo'ana be to'umalina ma'ebweuna waguiguinuwa . Wate nigeya sawesawenaya maedana be guguyoi ma'iyana siegosigosiyana .
47006015	Wate nigeya sawesawenaya Keliso be Seitani ma'iyana siegosigosiyana . 'Eguma Keliso 'ena 'uemisaya , nigeya sawesawenaya tomota taudi nigeya siemiemisa ma'emwao waguinuwa leleleya .
47006016	Wate nigeya sawesawenaya mali 'ebe emisao wasa'u luguyedi Yaubada 'ina anuwa solanaya , ta Yaubada tauna mayawasina ga 'ina anuwa 'abo'ada , ta 'igwae , “ ‘ 'Abo'agu taudi 'ediya yada e'asa be soladiya yada adadana , be 'abo'agu 'idi Yaubada ta taudi 'igu tomotaiyao . ’
47006017	'Enega Yaubada wate 'igwae , ‘ Mali boda 'ediyega wada apwesa be wapilisinedi , be geya'abo yage baibailidi wagitogitoodi , be yada 'au'ewami 'igu senaya ,
47006018	ta 'eguya wada 'awatamana , be 'omi natugwao me'olotomi ta natugwao mewainemi . ’ Gete Yaubada Toewaiwai sana 'ina ona . ”
47007001	Gosegwao , Yaubada 'ina onaoboboma getedi tada nonodi be ooda be yaluyaluwada tagie'esasedi yage baibailidi 'ediyega , be ta'esasa 'ai'aila ma ida 'amayaba Yaubada 'ena .
47007002	Gosegwao wada yalema , manuna 'ima bubuna 'emiya maibo'ana bobo'ana . Nigeya 'ebweu wate nuwami 'ada gieto'umaliyena , nai 'ada giekwaniyena , nai 'ada kaboemi .
47007003	'Igu ona gete nigeya sabi 'enapa'alimi , manuna ni'atu nuwama wa'ewena , nadigega lowa yaeonemi be 'aene 'omi ma'egwao tada miya mwawamwawasa .
47007004	Ni'atu manumi yagwaugwausowala ta yatupumi , ga 'igu nuwanuwa ni'atu 'ibobo'ana manumi . Gete tuga 'amiya mwau , ta tuwa tuga manumi yagwausowala sinabwana .
47007005	Lowa 'amai Masidonia , nigeya 'ebweu wate 'ebe eyawai'ata 'alobalobai , ta sa'i wate miyamwau maibo'ana , nate losaiya sena yaudi 'ediya be matauta 'atemaya .
47007006	Ta Yaubada , tauna tonuwamwau 'adi togiegwausowala , 'abo'ama 'igiegwausowalema yage 'eluwa 'ediyega , nate Taito 'ina mai 'enega ,
47007007	ta wate tetelimi 'enega , manuna Taito 'ieonegu , 'igwae , “ Me Kolinita nidi nuwanuwadi be 'utatauya sabi ayausidi . Ta ni'atu 'imu ona manuna sitagwaledi ga 'idi to'umalina 'enega sinuwa'ebuni ma idi dedoi . Gete ya'itena ga yagwausowala sinabwana . ”
47007008	Lowa 'imi leta ya'etoladina , ga 'igienuwa mwauyemi , ga 'abo'agu wate manuna yanuwamwau , ta gete tuga geya'abo yanuwanuwa mwau leta nina manuna , manuna 'omi 'imi nuwamwau tuta gidalina namo 'enaya .
47007009	'Enega 'abo'agu yagwausowala , nigeya 'imi nuwamwau manuna , ta esi manuna 'imi nuwamwau 'enega wanuwa'ebuni 'imi to'umalinao 'ediyega . 'Imi nuwamwau nina walotoonaya 'aene Yaubada 'enega 'imai , ta nigeya 'ebweu wate 'emiya to'umalina yaguiguinuwe .
47007010	Ona'ai'aila , nuwamwau Yaubada 'enega yage bobo'ana , ta 'igienuwa 'ebunida , be 'enega 'etoseyana taloba . 'Enega geya'abo nuwamwau nina taguiguitoyasei . Ta esi mali nuwamwau bale'u 'enega ma'etamo 'iloemwawasida .
47007011	Ona'ai'aila , 'imi nuwamwau gete 'enega Yaubada 'ilememi , ga waetaetapewa , ta waewaiwai be 'imi bubuna 'ida bobo'ana maibo'ana , 'enega to'umalina nina manuna wagamwasowala ta wamatauta , ta nuwanuwami be yawawai 'emiya , ta wate waewaiwai ga to'umalina nina wae'isena . Yage maibo'adi 'ediyega 'imi guinuwa bobo'ana wae'itaena .
47007012	'Imi leta lowa ya'etoladina nigeya gosemi toguinuwa to'umalina namo manuna , ta nigeya tauna 'ana togieto'umali manuna , ta esi 'omi maibo'ami manumi , be 'aene Yaubada matanaya 'imi etapewa wae'itae 'igu ona 'ana ematamatana manuna .
47007013	'Enega ni'atu 'agwausowala sinabwana . Wate Taito 'ina gwausowala 'abo'ama 'ima gwausowala 'iloeposeyanena , manuna Taito nina 'imi bubuna bobo'ana 'enega 'iuyawana .
47007014	Lowa Taito 'imiyami ta yatuputupumi , ga Taito matanega ni'atu 'i'itena , 'enega nigeya wate 'ebe omayamaya 'eguya . Ta esi 'igu ona maibo'ana 'omi manumi 'ana 'ai'aila ni'atu 'iapwesa .
47007015	Taito ni'atu 'imi ematamatana maibo'ana 'inuwa'i'isina , tuta nina tauna 'ena watagwalemi ma imi 'atesa'ala , 'enega nuwana wa'ewa 'ai'ailina .
47007016	Ta 'abo'agu wate yagwaugwausowala 'imi bubuna bobo'ana maibo'ana manuna .
47008001	Gosegwao , nuwanuwama be toekalesiyao Masidonia solanaya wada mwalatonidi 'aene Yaubada 'ienuwa sa'uyedi ga 'ebwayadaita bobo'ana sisa'una .
47008002	Taudi gomagomabesodi nadigega 'atuwa 'ebe toona silobena 'idi miya 'ana mwau 'enega , ta tuwa tuga ma idi gwausowala 'ebwayadaita bobo'ana wawasae sisa'una .
47008003	Yaona 'ai'aila me Masidonia nidi 'atedi sitagwaledi ga 'idi yageyao si'ebwaya daitedi ma 'ana loeposeyana ,
47008004	ta sisidasida waiwai 'emaya be 'abo kapekapeyana sida 'ebwayadaita Yelusalema 'ana toekalesiyao 'adi lema manuna .
47008005	'Abo'ama 'ima nuwanuwa nadigega be sida 'ebwayadaita , ta ona'ai'aila 'idi 'ebwayadaita nina sinabwa wawasae , manuna 'Inapwana 'ena sitagwaledi nugana , 'enega wate sitagwaledi 'emaya nadigega Yaubada 'ina nuwanuwa .
47008006	'Enega Taito 'aeonena , 'agwae , “ Lowa 'ue'ale ga me Kolinita 'ulemediya 'idi 'ebwayadaita 'ana guinuwa manuna , 'enega 'ulemedi wate be silosaloni . ”
47008007	'Omi ni'atu wabubuna bobo'ana 'imi guinuwa yauna 'ediyega , nate emisa be simana be mwalatoi be etapewa be wate 'imi oboboma 'emaya , 'enega 'ilobwenemi be 'ebwayadaita bobo'ana wate wada guinuwe .
47008008	Gete 'igu ona tuga ta nigeya 'aene yaloiloinemi , ta manuna 'aina toekalesiyao yamwalatonidi sietaetapewa 'ebwayadaita manuna , 'enega 'ebe toona gete yasa'una be ta'ita nai waeobooboboma 'ai'aila , nai nigeya .
47008009	'Omi 'ida 'Inapwana Yesu Keliso 'ina oboboma wamwalatonina , tauna 'ina esaesa sinabwana 'ipilisinena ga 'iegomabeso sabi 'etoseyemi , be 'aene 'ina egomabeso 'enega 'omi wada eesaesa .
47008010	'Enega nuwanuwa ya'ebwa'emi . Yakwala 'igumwala nuwanuwami ga wae'ale be wa'ebwayadaita , 'enega 'ilobwenena be walosaloni .
47008011	Lowa waetapewa ga wae'alena , 'enega batuwa wate 'imi 'atetagwalega to'ase 'emiya simiyami 'ediyega 'ebwayadaita nina wada losaloni .
47008012	Geya'abo waonaona be wagwae , “ Nigeya 'ebweu yage 'emaya be 'enega 'ada 'ebwayadaita . ” Tuwa tuga wada etapewa be to'ase 'emiya 'imiyami 'ediyega wada 'ebwayadaita , be Yaubada wada giegwausowali .
47008013	Gete nigeya 'aene 'omi 'imi 'ebwayadaita 'ana mwau sinabwana ta mali 'asa 'idi 'ebwayadaita 'ana mwau gidalina ,
47008014	ta esiya leleleya tuga . 'Eguma gete tuga 'imi gwegwe yauna , sawesawenaya be mali 'asa walemedi 'idi miyamwau 'ediyega , be 'abo to tuta taudi 'idi gwegwe yauna sida lememi wate , 'abo wamiyamwau . 'Enega wada eleleleya .
47008015	'Ebweu ona 'imiyami Buki Tabu 'ena 'igwae , “ Taudi siegogona sinabwana nigeya 'adi masula 'ana tupwamo , ta taudi siegogona gidalina 'adi masula tuga sawesawediya . ”
47008016	Yaubada 'ena yalokalokagutoki , manuna Taito 'ina nuwanuwa sinabwana ni'atu 'i'ebwa'ena , be tauna 'ida lememi , nadigega 'abo'ama wate 'ima nuwanuwa .
47008017	'Enega tuta nina 'aeonena be 'iayausimi , 'itagwala 'ai'ailena manuna nate tauna 'ina nuwanuwa sinabwana .
47008018	'Enega wate tasidai 'ebweu Taito ma'iyana 'aetunediwa , tauna tologuguya 'ebweu tetela bobo'ana manuna , ta 'ana esana sinabwana toekalesiyao 'ediya ,
47008019	ta wate toekalesiyao 'ina paisewa si'ebwa'ena , be tauna ma'emai 'asakosakowasi 'ebwayadaita manuna sabi lememi , be 'enega tomota Yaubada sida tupui .
47008020	Geya nuwama be 'ebweu yaita 'ida lomugiyema 'ima 'ewa 'ebwayadaita gete sinabwana manuna ,
47008021	ta esi nuwanuwama be tuta yauyauna 'ediya 'ada guinuwa palupalu Yaubada matanaya , ta wate tomota matadiya .
47008022	Tasida wate 'ebweu ma'edi 'aetunenawa , tauna 'amwalatonina 'aene toemisa 'ai'aila 'ina guinuwa yauna 'ediyega , ta gete tuga 'omi 'imi bubuna bobo'ana ni'atu 'inonona ga 'iemisena , 'enega nuwanuwana sinabwana 'iayausimi sabi lememi wate .
47008023	Taito wamwalatonina 'aene ma'iyagu 'aguiguinuwa leleleya 'ami lema manuna , ta tasidao nidi taudi toekalesiyao manudi siguiguinuwa , ga manuna tomota Keliso situpuna .
47008024	'Enega 'ilobwenemi be tasidao nidi waoboboma 'ai'ailidi , be 'ima tuputupu 'imi oboboma manuna sida emise , be wate boda ekalesiya yaudi sida 'awabobo'anemi .
47009001	Geya'abo leta 'enega yaemaemataluwemi 'imi 'ebwayadaita toekalesiyao manudi , manuna ni'atu wamwalamwalatoni ,
47009002	ta wate yamwalatonimi 'aene 'ebwayadaita nina manuna wagwausowala , 'enega 'omi ya'awa bobo'anemi me Masidonia 'ediya , yagwae , “ Sena Akaya 'ena taudi me Kolinita ni'atu sietapewa ga 'idi 'ebwayadaita sigibubuna yakwala 'igumwala 'enaya . ” 'Enega yaudi 'ediyega wate nadigega siguinuwa'esa .
47009003	Geya nuwagu be 'igu tupu manumi tomota sida 'awakabokaboegu , 'enega tasidao nidi yaetunediwa sabi lememi be 'imi 'ebwayadaita nina wagibubu , nadigega 'imi etapewa yasimanena 'ediya .
47009004	'Abo ma'etamo 'aina me Masidonia ma'egwao 'aweewa be si'italobami 'imi 'ebwayadaita nigeya wagibugibubuna , gete 'ebe omayamaya 'eguya ta wate 'emiya , 'igu gimisimana nina manuna .
47009005	'Enega yanuwena 'aene 'ilobwenena be tasidao nidi sida wai nugana sabi lememi 'imi 'ebwayadaita nina waona upaupaena 'ana gibubu manuna , be 'abo'agu tuta muliyega wate yawawai . Manuna geya'abo lo'aeetuetune 'enega wa'ebwa'ebwaya daita , ta esi 'atetagwalega .
47009006	'Ebwayadaita 'ana nuwanuwa nadigega bagula . Tauna 'idauna gidalina 'isesoi gidalina , ta tauna 'idauna sinabwana 'isesoi sinabwana .
47009007	'Enega 'omi 'ebweuna 'ebweuna tauna 'ina nuwena 'enega 'i'ebwaya daita , nigeya 'aene lo'ae etuetuneyega nai 'i'imega , ta esi 'atetagwalega , be gete manuna Yaubada 'ida gwausowala sinabwana .
47009008	Ta Yaubada nina sawesawenaya be oboboma maibo'ana 'ida 'etosiwa 'emiya , be tuta yauyauna yage maibo'ana sawesawemiya ma 'ana tupwa sinabwana 'ebwayadaita manudi .
47009009	'Ebweu ona 'eto'etoladina Buki Tabu 'ena Yaubada manuna 'igwae , “ Obobomao 'ilelewanedi togomabeso mali sena be mali sena 'ediya , tauna 'ibubuna palupaluna , ataya be ataya . ”
47009010	Tauna ewana be masula 'adi To'ebwaya 'imi yageyao 'ida 'ebwa'emi be sida sinabwa 'ai'aila , be 'imi bubuna bobo'ana 'enega sesoi sinabwana wada loba ,
47009011	be 'imi esaesa 'enega sawesawemiya gwegwe sinabwana wada egueguyaiyedi , be wate 'imi 'ebwayadaita nina 'abo'ama 'ada 'ebwaya togomabeso 'ediya , be 'enega taudi sida lokagutoki sinabwana Yaubada 'ena .
47009012	'Imi 'ebwayadaita gete 'enega toekalesiyao gomagomabesodi 'adi lema silobaloba , ta wate Yaubada 'ana tupu sinabwana 'ida apwesa .
47009013	Ta togomabeso nidi sida gwausowala 'adi lema be mali boda wate 'adi lema bobo'adi 'emiyega manuna , be wate 'imi ematamatana Keliso tetelina 'enaya manuna sida ona'ai'aila , be wate Yaubada sida tupu ,
47009014	be wate ma idi nuwa'ewa 'idi sidasida manumi 'ediyega Yaubada sida lokagutokiye 'ina oboboma 'atemiya 'isa'una manuna .
47009015	Ona'ai'aila , Yaubada 'ena tada lokagutoki 'ina oboboma sinabwa wawasae manuna .
47010001	'Abo'agu Paulo taugu yasidasida 'emiya , 'atuwa Keliso 'ina bubuna nuwana 'enega , manuna 'omi wagwae , “ Paulo 'ina bubuna nuwana 'eguma ma'edai tada onaona , ta esi 'edasolega 'i'ena pa'alida . ”
47010002	'Enega yasida 'emiya be wabubuna palupalu , 'abona nai 'igu wai 'emiya 'enaya ya'ena pa'alimi nadigega 'iabe ya'ena pa'alidi taudi sigwae , “ Paulo tauna 'ina nuwanuwa 'iguiguinuwa nadigega me bale'u 'idi guinuwa tuga . ”
47010003	Ona'ai'aila bale'uya tamiyami , ta esi 'ida guinuwa nigeya me bale'u nadigega .
47010004	Wate 'ida gwegwe nigeya me bale'u 'idi gwegwe saiya nadigega , ta esi 'ida gwegwe dumadumana be 'ediyega Seitani 'ina 'ebeloinao taewaiwai sinedi , Yaubada 'ina waiwaiyega .
47010005	'Ida gwegwe nidi 'ediyega sawesawedaya taewaiwaisine bubuna to'umalina , egewagewana be onalaga , nate yage nidi Yaubada 'ana emisa si'etobodena , ta esi tomota 'idi nuwanuwao tagibunidi be Keliso 'ina ona sida ematamatanedi .
47010006	'Enega 'abo tuta nina waematamatana 'ai'aila , taudi tologwautoyasa 'adi loina 'edega sida loba .
47010007	'Omi tomota 'adi 'ita namo 'ena wadunedune , ta to'ase 'atediya nigeya wamwalamwalatoni . 'Abo yaita 'ionalaga 'aene tauna Keliso 'ina boda , 'ida nuwa'i'isima 'aene 'abo'ama wate Keliso 'ina bodao ,
47010008	ga loina Yaubada 'i'ebwa'ema sabi lememi ta esi nigeya sabi gieto'umaliyemi , be 'abo yaonalaga wawasae 'igu loina nina manuna geya'abo wate 'ebe omayamaya yalobaloba .
47010009	Geya'abo leta waiwaidi 'ediyega yagiegie matautemi ,
47010010	nadigega 'aina tomota sigwae , “ Paulo 'ina leta 'ediyega 'i'ena pa'alida ta esi 'eguma matadaya 'ionaona 'ana 'ita nenetana tuga , ta 'ina ona nigeya bobo'ana . ”
47010011	'Enega toona nidi sida nuwa'i'isi 'aene to'ase 'edasolega 'igu leta 'ediyega yaonaona yada guinuwa tuga , 'abo to tuta yaweewai 'emiya .
47010012	Geya'abo yaeonami be yagwae , “ 'Abo'agu Paulo 'igu bubuna bobo'ana , ” nadigega 'aina tomota sigwae , “ 'Abo'ama 'ima bubuna gosemao 'idi bubuna 'ibobo'ana sinena . ” 'Idi ona nidi 'atuwa uwauwadi sionaona .
47010013	Ta 'abo'agu geya'abo yaonaona laga yage yauna manudi , nate namo 'igu paisewa nina Yaubada 'i'ebwa'eguya manuna yada onalaga , ta 'igu paisewa nina 'aina 'asa 'ediya be 'omi wate 'emiya .
47010014	'Enega sawesaweguya be 'emiya yaloina . Ona'ai'aila , 'omi 'igu 'ebeloina solanaya , manuna 'abo'agu tetela bobo'ana Keliso manuna yagimi me'ena 'emiya .
47010015	Nigeya 'aene mali tomota 'idi paisewa 'emiya manuna yaonaona laga , taugu tuga 'igu paisewa manuna , ta yanuwayaina 'aene 'abo 'imi emisa 'isinabwa 'igu paisewa 'emiya wate 'ida sinabwa wawasae ,
47010016	'enega taudi wate sena 'edasola 'ediya tetela bobo'ana yada loguguyae , ta geya'abo yaonaona laga , 'eguma yapaipaisewa tuga taudi tetela bobo'ana ni'atu sinononaya 'ediya .
47010017	“ 'Eguma yaita nuwanuwana be 'ionaona gagasa , 'ilobwenena be 'Inapwana namo manuna 'ida ona . ”
47010018	Wate 'eguma yaita taunamo 'i'awa bobo'ane , Yaubada geya'abo 'igwaugwausowala manuna . Ta 'eguma Yaubada tomota 'i'awa bobo'ane , nate 'ebe gwausowala .
47011001	'Igu ona gete 'atuwa uwauwagu yaonaona , ta esi 'eguma wae'alama'i'itanedi , 'igu nuwanuwa yada simana apwesa 'emiya .
47011002	Manuna 'omi nuwanuwagu , nadigega Yaubada nuwanuwana 'abo'ada , 'enega ni'atu yasawa eyaiyemi Keliso 'enaya , be 'omi 'atuwa gomagweine 'ebweu nadigega 'ina bubuna bobo'ana maibo'ana tai ma'iyana sida ai .
47011003	Ta esi ya'atesa'ala manumi 'abona nai 'imi nuwanuwa sikwakwani be 'imi 'atetagwala Keliso 'ena wapilisine , nadigega lowa mwata Ibe 'ikaboena 'ina ona dibidibi 'enega , ga Ibe nina 'ineneta .
47011004	'Enega 'abo yaita 'iweewai be Yesu tetelina 'emiya 'iloguguya , ta nigeya 'abo'ama 'ima loguguya nadigega , tauna 'enaya watagwalemi tuga . 'Omi ni'atu tetela bobo'ana 'ena watagwalemi ga Yaluyaluwa Tabuna 'emiya walotoona , ta sa'i mali tetela be mali yaluyaluwa 'ediya watagwatagwalemi .
47011005	'Imi tologuguyao auwaudi 'omi wanuwena 'aene siloetana sinegu , ta esi nigeya sawesawediya .
47011006	Ona'ai'aila , nigeya yada ona bobo'ana , ta esi ni'atu wamwalatonigu 'aene tuta yauna yamwalamwalatoni 'ai'aila .
47011007	Lowa Yaubada tetelina 'emiya yaloguguyaena , ta nigeya 'ebweu maisa manuna yaonaona 'emiya , 'enega wanuwena nai yaloegesi manuna 'abo'agu yagimwa'utegu be 'aene 'omi wada miyatu'e .
47011008	'Ana 'ita 'atuwa ya'ipwa'ipwala mali ekalesiyao 'ediyega , manuna mani si'ebwa'eguya be 'aene 'omi manumi yada guinuwa .
47011009	Wate tuta nina 'imi senaya yamiyami ta yabotabotana , nigeya yada sida 'emiya , ta esi 'aina tasidao Masidonia 'enega simai ga lema si'ebwa'egu ; manuna geya nuwagu be mwau 'emiya yasa'usa'u 'agu masula manuna . Lowa nigeya 'ebweu mwau 'emiya yasa'usa'u , be tuta simeemai 'ediya wate geya'abo yasa'usa'u .
47011010	'Igu onalaga gete ona 'ai'aila Keliso 'enega , be geya'abo 'ebweu yaita 'igu ona gete 'i'eto'etobode Akaya senanao maibo'adi 'ediya .
47011011	Ta to'ase 'alena ? Nai 'igu ona gete manuna ga yaguitoyasemi ? Nigeya sa'i ! Yaubada 'imwalatoi 'ai'ailigu yaobobomemi .
47011012	Wate 'igu guinuwa manumi ma'etamo tuga yada guiguinuwa , be 'enega yada gielosa'udi taudi toona gagasa sigwae 'aene 'idi guinuwa 'emiya nadigega 'abo'agu 'igu guinuwa .
47011013	Manuna tokabo nidi 'adi 'ita 'atuwa Keliso 'ana tosimanao ta esi to'umalina siguiguinuwe .
47011014	Manuna gete Seitani adelina toto'umalina 'ina 'eda , be 'ana 'ita 'isa'ugelasa nadigega anilose maemaedanina .
47011015	'Enega geya'abo nuwami 'iowaowana 'eguma Seitani 'ina 'ali'eiyao wate 'adi 'ita sisa'ugelasa be toguinuwa palupaludi nadigega . Ta sa'i tuta 'ebe losalowa 'enaya 'idi bubuna to'umalina manudi taudi sida to'umali 'ai'aila .
47011016	Yada eonami wate geya'abo wa'awa'awa uwauwaegu , ta 'eguma wa'awa uwauwaegu tuga , bobo'ana , ta esi 'igu ona uwauwa wada nono be 'enega tupwana yada onagagasa .
47011017	'Igu onagagasa gete nigeya 'Inapwana 'ina loinega , ta esi uwauwagu tuga .
47011018	Manuna tomota yaudi sionaona gagasa yage bale'u manudi , 'enega 'abo'agu wate yada onagagasa taudi nadigega .
47011019	Ta 'omi sa'i sinasinapumi ga tomota uwauwadi 'ediya wa'atetagwala ,
47011020	'eguma paisewa mwaudi si'ebwa'emi , ta 'emiyega si'ipwa'ipwala , ta sikaboemi , be ma idi nuwatu'e maninimiya sisasapi .
47011021	Ta 'abo'agu nenetagu 'enega nigeya yada sapimi , ta gete 'ebe omayamaya 'eguya . Ta 'abo 'imi tologuguyao nidi to'ase manudi sida onaonagagasa , tuwa tuga 'abo'agu yada etoeuwauwa , be sa'i yada onagagasa yage nidi wate manudi .
47011022	'Abo taudi me Ibeliu , 'abo'agu nadigega . 'Abo taudi Isileli 'ina susuyao , 'abo'agu nadigega . 'Abo taudi Ebelaamo tubunao , 'abo'agu nadigega .
47011023	'Abo taudi Keliso 'ina 'ali'eiyao bobo'adi , 'abo'agu 'ina 'ali'ei bobo'ana wawasae . 'Igu ona gete 'atuwa uwauwagu . 'Igu gwaunuwa 'enega yanugana sinedi , 'igu lugu deliya yau wawasae , 'agu sapiyao wate yauna , ga tuta yauna 'ediyega 'aene tuga 'iabe yada mwawasa .
47011024	Me Yudia balaeyega sisapigu , 'ana yau teti naini , ga sapi nina gete nadigega ma nima yalobedi .
47011025	Matoi wate siunugu kaiwe 'ediyega , ma'ebweuna gulewega siunu dadanegu , matoi waga 'enega yadamana bwagabwagaya , ta 'asiyata 'ebweuna be boiboi 'ebweuna 'idoedoegu .
47011026	Ta wate 'igu 'adau 'ediyega 'ebe esilae yalobedi bwasi sinabwadi 'ediyega , be to'ipwalao 'ediyega , be 'igu bodao taudi me Yudia 'ediyega be taudi nigeya me Yudia 'ediyega ta 'asa sinabwadi 'ediya , be mitawa 'ediya ta wate bwagabwagaya , be wate tasidao kabokabodi 'ediyega ,
47011027	'ima paisewa sinabwana ga miyamwau 'adi tuta 'ediya , boiboi nigeya yada 'eno , ta botana be tona'a yala , wate tuta yauna nigeya 'agu masulamo , ta nigeya 'igu anuwamo tuta gogai 'ediya .
47011028	Be wate 'asiyata 'ebweuna 'ebweuna 'ediya yanuwanuwa sinabwana toekalesiyao sena yauyaudi 'ediya manumi .
47011029	'Enega 'abo yaita 'ineneta , 'abo'agu wate 'atuwa yaneneta , ta 'eguma yaita 'ebe esetupe 'ena 'ibe'u , nate 'igu 'ebe nuwamwau .
47011030	Ta wa'ita , 'igu onagagasa 'igu nenetao namo manudi .
47011031	Yaubada tauna 'Inapwana Yesu tamana tada tupu atae , ta tauna 'imwalamwalatonigu 'aene 'igu emwasala gete ona'ai'aila .
47011032	Lowa , Kini Aletasi 'ina tutaya toloina 'ebweu 'asa Damasiko 'ena 'itoowaiwai be ma ina tolosaiyao sida giyaigu ,
47011033	ta sa'i gosegwao silemegu ga 'ali 'ana 'awa etanega sigigegena , ga 'enega sipela mwa'utegu kodoega bale'uya , ga 'agu talauwalao nidi 'ediyega yadena .
47012001	Sawesaweguya be yaonagagasa , ta onagagasa nigeya wate 'ina lemamo , ta tuwa tuga yada onagagasa 'igu 'enomata'ita'ita 'Inapwana 'enega manuna .
47012002	'Ebweu Keliso 'ina tai yamwalamwalatoni , tauna yakwala potini sigumwala 'ena Yaubada 'i'au'ewena , ta 'iyaugwa nai bwalana nai yaluyaluwa namo nigeya yamwalamwalatoni . Yaubada namo 'imwalamwalatoni . 'I'au'ewena ga 'itu'e galewa 'ebweuna 'ena , ga 'itu'e wate galewa 'eluwena 'ena , ga wate 'itu'e galewa 'etonina 'enaya .
47012003	Yamwalatonina 'aene Yaubada tai nina 'i'au'ewena 'ina sena bobo'ana ta esaesana 'enaya , ta 'iyaugwa nai bwalana nai yaluyaluwa namo , nigeya yamwalamwalatoni . Yaubada namo 'imwalamwalatoni .
47012004	Ta tai nina me galewa 'idi ona 'aina 'inonodi , ta nigeya sawesawenaya be 'iona apwesedi , manuna etaetabudi .
47012005	Mwalatoi nina manuna yada onagagasa , ta geya'abo 'abo'agu manugu yaonaona gagasa . Nate namo 'igu nenetao manudi yada onagagasa .
47012006	Ta 'eguma to tuta yada onagagasa , nate ona 'ai'aila , ta nigeya ona uwauwa . Ta tuwa geya'abo yaonaona gagasa , manuna nuwanuwagu be to'ase 'igu guinuwa wa'itediya nai 'igu ona wanonodiya , gete namo manudi be geya'abo to'ase wate manugu wada nuwanuwa .
47012007	Ta Yaubada geya nuwana be yanuwanuwa tu'e 'igu 'enomata'ita'ita bobo'adi manudi , 'enega yage mwauna Seitani 'enega 'i'ebwa'eguya , ga solagu 'ana lotoona 'atuwa ma gitana , ta manuna yanuwanuwa mwau , ga nigeya sawesaweguya yanuwatu'e .
47012008	Mwau nina gete manuna matoi Yaubada yasidena be 'ida 'ewayaule ,
47012009	ta 'igu sida nina 'ie'isena , 'igwae , “ Geya'abo , ta esi 'igu oboboma namo sawesawemuya , be 'imu neneta 'ena 'igu waiwai 'uda lotoona 'aene sawesawenaya . ” 'Enega 'igu nenetao manudi yagwaugwausowala be yada onagagasa , manuna 'igu tuta neneta 'ediya Keliso 'ina waiwai 'eguya 'imiyami .
47012010	'Enega Keliso manuna yatagwatagwala mwau yaudi 'ediya , nadigega neneta , 'awa to'umalina , tuta mwau , etalauwala , esilae . Manuna 'abo yaneneta gete 'igu 'ebe ewaiwai !
47012011	Ona'ai'aila , 'omi 'imi bubuna manuna ni'atu yaonaona 'atuwa uwauwagu , ta esi 'ilobwenemi be wa'awa bobo'anegu , manuna 'imi tologuguya auwaudi wa'awa bobo'anedi , ta 'abo'agu wa'awa yage besobesoegu , ta taudi nigeya sida bobo'ana sinegu .
47012012	We'iwe'iyaya nidi matamiya ma igu e'alama'i'ita yaguinuwedi , nate yage 'ebe nuwaowana ta guinuwa waiwaidi , be 'ediyega wada mwalatonigu 'aene 'abo'agu Keliso 'ana tosimana 'ai'aila .
47012013	Wate 'igu guinuwa manumi tuga nadigega 'igu guinuwa ekalesiyao maibo'adi manudi , ta 'ebweu yage namo nigeya 'emiya yaguiguinuwa , 'agu lema mani ya'ewena ekalesiyao yaudi 'ediyega , ta esi 'omi 'emiyega nigeya . Gosegwao , yasidasida 'emiya be 'igu loegesi gete wada nuwatau .
47012014	Tuta gidalina be yawawai 'emiya . Lowa maluwa yayausimi , ta gete 'iabe 'etonina yawawa , be geya'abo 'ebweu wate mwau yasa'usa'u 'emiya 'agu lema manuna , ta esi 'omi tuga nuwanuwagu , ta geya nuwagu 'imi gwegwe . Gogama nigeya lema sida 'ebwa'edi tamadiyao 'ediya ta tamadiyao esi si'ebwa'ebwaya natudiyao 'ediya , 'enega 'abo'agu 'ilobwenegu be 'omi natugwao 'emiya yada 'ebwaya .
47012015	Ni'atu yatagwala be 'igu gwegweyao be 'igu tuta be yawasigu wate yada 'ebwaya yaluyaluwami sabi 'etoseyedi . 'Igu oboboma 'emiya sinabwana , 'enega mwa'adega ga 'enega 'omi 'imi oboboma 'eguya gidalina tuga ?
47012016	Ta 'aimi wagwae , “ Paulo 'ima gwegwe nigeya 'ida 'ewedi , ta esi 'ina mwalatoi sinabwana 'enega 'ikaboema . ”
47012017	Nigeya ! Tai nidi yaetunediwa , 'igu loinega mwa'adega sikabo'esa ? Nigeya , aga ?
47012018	Lowa Taito yaloinena ga tasidai 'ebweu ma'iyana yaetunediwa 'emiya . To'ase Taito 'ina kabo 'emiya ? Taito ta 'abo'agu 'ima nuwanuwa be 'ima bubuna 'emiya leleleya , aga ?
47012019	Gosegwao geya'abo wanuwanuwa 'aene 'igu ona getedi 'ediyega ya'awa bobo'anegu matamiya . Nigeya , ta esi maibo'ana Yaubada matanaya Keliso 'ina ona yaonaonaenawa sabi giewaiwaiyemi .
47012020	Ona'ai'aila ya'atesa'ala , ta geya nuwagu yawawai be 'imi bubuna ya'italoba 'aene nigeya bobo'ana , be 'igu wai manuna wada nuwamwau , 'abo taumimo waegewagewana be wae'ipi'ipi ta wagamwasowala , nai walogwegwe diidiga , ta gosemiyao wa'awa to'umaliyedi , be wanuwatu'e , nai waguinuwa besobeso .
47012021	'Igu 'atesa'ala nina 'aene 'abo yawai limana 'emiya be 'ebe omayamaya Yaubada 'i'ebwa'egu matamiya , be taudi lowa siloegesi , ta 'idi bubuna baibailidi be loelata be sogala 'ediyega nigeya sinuwanuwa 'ebuni , taudi sida gienuwa mwaugu be manudi yada dedoi .
47013001	'Iabe yayausimi , nate 'etonina 'igu ayausa 'emiya . 'Eguma yaisigedi nuwanuwadi be gosedai 'ebweu 'ena sida etala , 'ilobwenena be tomota 'eluwa nai 'etoi sida simana leleleya 'ina loegesi manuna .
47013002	Lowa 'igu ayausa 'eluwena 'enaya 'imi toloegesi nidi be yaumi yaloguguyemi , nadigega gete tuga 'edasolaya yamiyami ta yaemataluwemi 'aene 'eguma yawawai limana 'emiya , loina mwauna yada 'ebwa'edi toloegesi nidi .
47013003	Nate 'ebe'ita 'emiya , be 'enega wada mwalatonigu 'aene Keliso 'eguyega 'ionaona . Tauna Keliso nina 'ina guinuwa 'emiya nigeya nenetana ta esi waiwaina .
47013004	Ona'ai'aila sigie kelosena 'atuwa tai nenetana , ta sa'i Yaubada 'ina waiwaiyega mayawasina 'imiyami . 'Abo'ama wate ooma nenetadi tauna oona nadigega , ta Keliso yawasina 'enega sawesawemaya 'ada loinemi , Yaubada 'ina waiwaiyega .
47013005	'Enega taumi wada toomi , mwa'adega Keliso 'ana emisa wagiyai 'i'isinaya , nai nigeya . Mwa'adega , wamwalamwalatoni 'aene Keliso 'atemiya 'imiyami ? Ta 'eguma nigeya , nate manuna nigeya 'imi emisamo .
47013006	Yaemisa wate be 'abo watooma , wada mwalatonima 'aene nigeya 'ada neneta .
47013007	'Abo'ama 'asidasida Yaubada 'ena be 'aene geya'abo waloeloegesi , nigeya 'aene wada 'awa tosimana 'ai'ailema . Ta 'eguma tomota nigeya si'awa'awa tosimana 'ai'ailema , 'ada gwausowala tuga 'omi 'imi bubuna palupaluna manuna .
47013008	Manuna 'abo'ama nigeya sawesawemaya bubuna palupaludi 'a'etobodedi , ta esi yage palupaludi manudi 'aguiguinuwa .
47013009	'Enega 'ima nenetao 'ediya 'agwaugwausowala 'eguma 'omi waewaiwai , ta wate 'asidasida Yaubada 'ena be wada toolopa'ala 'ai'aila .
47013010	'Imi leta gete 'edasolega ya'etoladinawa be 'abo tuta nina yawawai geya'abo yaloiloina pa'ala 'emiya , manuna loina nina 'Inapwana 'i'ebwa'eguya nigeya sabi gieto'umaliyemi , ta esi sabi giewaiwaiyemi .
47013011	Gosegwao kaiyoni . 'Igu loguguya wada nono be wasanaila . Wate 'imi nuwanuwa 'ebweuna 'enega wada miyasiwalowa , be Yaubada tauna oboboma be nuwasiwalowa 'aledi ma'emiya wada miya gwausowala .
47013012	Gosemiyao ma'emiyao waenimalotuna , lotoona bobo'ana 'enega .
47013013	Keliso 'ana toemisao bada 'idi oboboma 'emiya .
47013014	'Inapwana Yesu Keliso maibo'ami 'ida 'atenuwa 'ole'oleyemi , ta Yaubada 'ida obobomemi , be Yaluyaluwa Tabuna wate ma'emiya wada egosigosiyana 'ai'aila .
48001001	'Abo'agu Yesu Keliso 'ina tosimana 'ebweu , ta 'igu etosimana nigeya tomota 'idi esinuwega , ta Yesu 'ina esinuwega , be Tamada Yaubada wate . Tauna Yesu mwawasega 'igietoolo limena .
48001002	Ta yaudi tasidao nidi ma'egwao bada 'amiyami 'imi leta 'aetunenawa 'omi totapwalolo , boda 'ebweuna 'ebweuna sena Galetia solanaya , 'emiya .
48001003	Tamada Yaubada be 'ida 'Inapwana Yesu Keliso 'idi obobomega wada miya bobo'ana .
48001004	Manuna Tamada Yaubada 'ina nuwanuwa gete nadigega , ga Yesu tauna 'itagwalena ga 'imwawasa 'ida loegesiyao manudi , be 'enega tuta gete to'umalina 'ina waiwaiyega 'i'etoseyeda ,
48001005	Gete manuna Yaubada 'ena tada tupu atae . Eimeni .
48001006	'Ebe nuwaowana gete 'eguya , manuna lowa Yaubada 'iesinuwemi be 'aene oboboma Keliso 'enega waloba , 'enega tetelina waemisena , ta walomanini gete tuga ga waguitoyasena , ta mali tetela waemisena .
48001007	Ona'ai'aila , Tetela Bobo'ana 'ebweuna namo , ta nigeya 'ebweu wate tetela 'imiyami , ta esi 'aina tomota ni'atu sigiekwanimi , manuna nuwanuwadi be Keliso tetelina sisa'u gelase be 'enega sikaboemi .
48001008	Keliso tetelina wagimi nonona nate 'ai'ailina , 'enega geya'abo 'ebweu yaita sa'i mali tetela 'ida 'ebwa'ebwa'emi . 'Abo'ama wate be aniloseyao galewega geya'abo mali tetela 'a'ebwa'ebwa'emi . Ta 'eguma yaita tetela bobo'ana 'isa'u gelasena be 'igiedumedumena , mwau 'ida loba Yaubada 'enega .
48001009	Ni'atu lowa 'asimana 'emiya , be gete wate yasimana limana 'aene 'eguma yaita mali tetela 'i'ebwa'emi , 'elouya 'ida loba Yaubada 'enega .
48001010	Mwa'adega , tomota nidi 'adi tuputupu manuna yanuwanuwa , nai Yaubada 'ana tuputupu ? Manuna 'eguma tomota 'idi nuwanuwa yaguiguinuwa , nigeya sawesaweguya be Keliso manuna yaetoguinuwa .
48001011	Gosegwao , wada nuwa'i'isi 'aene tetela bobo'ana yasimanenawa , nigeya tomota 'ediyega ,
48001012	manuna nigeya tomota 'idi simanao nai 'idi e'itao 'ediyega , ta esi Yesu Keliso 'ina e'ita 'eguya 'enega .
48001013	Ta 'igu bubuna lowa , tuta nina me Yudia 'idi boda solanaya yamiyami , wanonona , 'aene Yaubada 'ina toekalesiyao yagie'elouya wawasaedi ta nuwanuwagu be yamutudi .
48001014	'Enega 'agu 'epatao Yudia solanaya yaewaiwai sinedi , manuna tubudao 'idi bubuna manuna yaetapewa sinabwana ta 'agu 'epatao 'idi etapewa tupwana namo .
48001015	Tuta nina nigeya yatubutubuwa , ta lowaenei Yaubada 'ina obobomega 'igimi esinuwegu ,
48001016	ta tauna 'ina nuwenuwega Natuna 'eguya 'ie'itaena , be yada etosimana manuna , sena apwesa 'ediya . 'Enega nigeya yatautauya tomota 'ediya sabi enaida tetela gete manuna .
48001017	Nigeya yatautauya Yelusalema Keliso 'ana gimi tosimanao 'ediya , ta esi yatauya Alebia , ga nada yamiyami 'ana laba yaila limana Damasiko 'enaya .
48001018	'Enega yakwala 'etoi mulinaya yalaga Yelusalema ga Pita yayausina , ta nada ma'iyagu 'asiyata pipitini 'amiyami .
48001019	Ta Keliso 'ana tosimanao yaudi nigeya yada 'itedi . Nate namo Yemesa , tauna 'ida 'Inapwana nina tasina .
48001020	'Igu ona gete Tamada matanaya ya'etoladinawa nigeya 'ebweu wate kabo .
48001021	'Enega Yelusalema yapilisinena ga yatauya Silia be Silisia 'idi senao 'ediya .
48001022	Ta tuta nidi 'ediya Keliso 'ina toekalesiyao Yudia senanao 'ediya maninigu nigeya sida mwalatonina .
48001023	Nate namo teteligu sinonona 'aene “ Tauna lowa 'igiegie 'elouyeda , ta ni'atu 'inuwa'ebuni , ga tetela nina lowa 'i'eto'etobodena tuta gete 'iloguloguguyae . ”
48001024	'Enega toekalesiyao nidi Yaubada situpuna 'igu nuwa'ebuni manuna .
48002001	'Enega yakwala potini sigumwala , Banaba ma'iyagu 'atu'e limana Yelusalema , ga wate Taito ya'au'ewena , ga ma'emai 'atu'e .
48002002	Ta 'igu tauya 'alena manuna Yaubada 'ie'itegu 'aene 'ilobwenegu be yada tu'e Yelusalema , 'enega yatauya toekalesiyao 'idi toanuganao 'ediya , ga taumamo 'a'awa'awagwae , ga tetela nina yaloguloguguya taudi nigeya me Yudia 'ediya yasimana apwesa toanuganao nidi 'ediya , manuna geya nuwagu be yaloguguya besobeso , 'enega toanuganao nidi sitagwala 'igu loguguya nina 'enaya .
48002003	Ta Taito 'i'oayabuma ga 'atu'e Yelusalema , tauna goma Gilisi 'ebweu , ta esi toanuganao nidi nigeya Taito nina siloiloine be 'aene bwalana silodalodaba 'ana we'iwe'iyaya nadigega taudi .
48002004	Ta 'aidi wate gosedao kabokabodi ni'atu 'emaya siluguma , nuwanuwadi be 'ida miya bobo'ana Yesu Keliso 'i'ebwa'eda sida 'ita , ta taudi nigeya toemisa 'ai'aila , manuna nuwanuwadi be loina mwauna si'ebwa'ema .
48002005	'Enega 'idi loina maibo'ana 'aguitoyasena , ta nigeya 'ebweu to'ase 'ena 'atagwatagwala . Geya'abo 'ida tetela 'ai'aila manumi sisa'usa'u gelasa .
48002006	Ta wate taudi toekalesiyao sieesedi 'aene 'idi toanuganao , taudi nigeya 'ebweu wate loeposeyana sisa'usa'u 'igu loguguya 'enaya . Ta 'abo'agu 'igu nuwanuwa 'aene nigeya yage sinabwana 'eguma taudi sieesedi toanuganao nai to'ase , manuna tomota maibo'ada leleleya Yaubada matanaya .
48002007	Ona'ai'aila , toanuganao nidi Yaubada 'ina egueguyai si'italobena 'aene 'abo'agu tetela bobo'ana yaloguloguguyae taudi nigeya me Yudia 'ediya , ta Pita esiya me Yudia dimo 'ediya .
48002008	Manuna Yaubada Pita waiwai 'i'ebwa'ena 'ina guinuwa me Yudia manudi , ta 'abo'agu wate nadigega waiwai 'i'ebwa'egu 'igu guinuwa taudi nigeya me Yudia manudi .
48002009	'Enega toanuganao nidi , Yemesa be Pita be Yoni , Yaubada 'ina oboboma 'eguya si'italobena , 'enega sitagwala Banaba be 'abo'agu 'emaya , ga ma'emao 'aenimalotuna . Ona'ai'aila , toekalesiyao nidi sitetoi getedi sieesedi 'adi toanuganao , ta sitetoi nidi sitagwala 'emaya be 'aene 'abo'agu be Banaba 'atatauya taudi nigeya me Yudia 'ediya , ta taudi sitatauya me Yudia namo 'ediya .
48002010	Ta 'ebweu yage manuna sigie nuwa'i'isima , 'aene gomabesoyao 'ada lemedi , be to'ase 'enega sikukupa 'ada 'ebwa'edi . Yage gete 'ibobo'ana wawasae be tuta yauyauna yaetaetapewa waiwai manuna .
48002011	'Enega muliyega tuta nina Pita 'imai Anitioki 'enaya , ga nada 'ina bubuna nigeya palupaludi , 'enega yaona debedebena 'ina bubuna to'umalina manuna .
48002012	Ona'ai'aila , 'ina gimimai 'enaya 'ina bubuna bobo'ana , 'enega toekalesiyao taudi nigeya me Yudia 'iegosigosiyanedi ta ma'edi si'e'ai , ta muliyega 'aidi Yemesa 'ina bodao simai , ga Pita me Yudia nidi 'imatautedi , ta 'enega 'e'ai taudi nigeya me Yudia ma'enao 'iguitoyasa , ta 'iebesinedi . Nate Pita 'ina loegesi .
48002013	'Enega me Yudia yaudi wate sikabo , ga Banaba wate 'idi kabo nina 'imuliyena , nate 'aene toekalesiyao taudi nigeya me Yudia ma'ediyao geya'abo sida 'e'ai .
48002014	'Enega 'abo'agu yamwalatonina 'aene Keliso tetelina palupaluna geya'abo simulimuliya 'ai'aili , ta maibo'adi matadiya Pita yaenaidena , yagwae , “ Gosiyagu , 'oyo goma Yudiayo , ta 'aina tuta me Yudia 'ida bubuna wapilipilisine be mali sena bubunidi 'uetoetotowanedi , 'enega mwa'adega be taudi mali sena nina tomotenidi 'ugie sanaila 'esedima be Yudia bubunina simuliye ? ”
48002015	Taudi nigeya me Yudia sena maibo'adi 'ediya toto'umalidi tuga , ta 'abo'ada esi me Yudia ,
48002016	'enega tamwalamwalatoni 'aene Yaubada tomota 'i'awa'awa palupaluyeda nigeya Mosese 'ina loina 'ana ematamatana 'enega , ta esi 'ida emisa Yesu Keliso 'enaya 'enega . Manuna 'abo'ada 'ida emisa Yesu Keliso 'ena tasa'una be Yaubada 'i'awa palupaluyeda . Ta esi 'ida emisa nigeya Mosese 'ina loina 'ana ematamatana 'ena tasa'usa'u , manuna Yaubada nigeya tomota 'i'awa'awa palupaluyeda Mosese 'ina loina 'ana ematamatana manuna .
48002017	Maibo'ama me Yudia nuwanuwama be Keliso 'ina guinuwa 'enega Yaubada 'i'awa palupaluyema . Ta 'abo 'aina tuta 'aneneta nai 'aloegesi , mwa'adega gete , sana Keliso 'igiegie loegesiyema ? Nigeya .
48002018	'Abo'agu 'eguma yaila limana be 'igu emisa Mosese 'ina loinao 'ediya yasa'u , nate yato'umalina .
48002019	Manuna Mosese 'ina loina nina ni'atu 'iloemwawasigu , ga muliyega 'ina waiwai 'eguyega 'igumwala , be 'aene yawasi 'ai'aila yaloba Yaubada manuna .
48002020	Ona'ai'aila , Keliso ma'iyagu ni'atu sigiekeloseyema , 'enega mwawamwawasigu ta nigeya taugu yawasiguyega ta esi Keliso yawasina 'eguya 'imiyami . Gete tuga mayawasigu yamiyami , ta yawasiguna 'alena nate 'igu emisa Yaubada Natuna 'enaya . Manuna Yesu nina 'ina obobomega tauna 'itagwalena ga manugu 'imwawasa .
48002021	'Enega geya'abo Yaubada 'ina oboboma nina yae'idi'idiye . Geya'abo tanuwanuwa 'aene Mosese 'ina loinao 'adi ematamatana 'enega Yaubada 'ida 'awa bobo'aneda . Nate be Keliso 'ina mwawasa nina 'ieyage besobeso .
48003001	'Omi me Galetia uwauwami ! Yaita sana 'ilonabwasuwemi ga 'igiekwanimi ? Lowa 'ae'itemi ga nuwami 'isabwalena 'ai'aila Yesu Keliso manuna , 'aene keloseya 'imwawasa ta sa'i wanuwa pupulena ! 'Enega wanuwena 'aene Mosese 'ina loina 'ana ematamatanega 'etoseyana walobai ?
48003002	'Enega 'ebweu enaida yaenaidemi , “ To 'eda 'enega Yaluyaluwa Tabuna wa'ewena ? Mosese 'ina loina 'ana guinuwao 'enega ? nai Keliso tetelina wanonona ga waemisena 'enega ?
48003003	Uwauwami ! 'Imi tapwalolo 'ina e'ale wamwalatonina 'aene Yaluyaluwa Tabuna 'enega , 'enega geya'abo watootoo be 'imi tapwalolo wada losaloni taumi 'imi guinuwa namo 'enega !
48003004	Sana mwa'adega ga 'enega yage maibo'ana wa'italoba yogenedi , ga 'enega Keliso 'ana emisa 'ena waso'i yoge ?
48003005	'Ebweu wate enaida : Yaubada tauna Yaluyaluwa Tabuna 'i'ebwa'ebwaya 'emiya , ta 'ina waiwaiyega 'imi guinuwa waiwaidi waguiguinuwedi . Mwa'adega 'ina 'ebwaya nidi 'emiya Mosese 'ina loinao 'adi guinuwa 'enega , nai Keliso tetelina 'ana emisa 'enega ?
48003006	Wanuwa'i'isi Ebelaamo 'aene tauna Yaubada 'iemisena , 'enega Yaubada 'i'awa palupaluyena ,
48003007	be wada mwalatoni 'aene Yaubada 'ana toemisao taudi Ebelaamo natunao .
48003008	Lowaenei Yaubada Ebelaamo 'ieonena , 'igwae , “ 'Oyo 'emuyega ma'etamo taudi nigeya me Yudia 'idi 'ebe gwausowala sida loba . ” Ta Yaubada 'ina ona gete Buki Tabu solanaya 'igimi simanena , sena yaudi 'adi giepalupalu Yaubada 'ana emisa 'enega manuna .
48003009	'Enega tamwalatonina toemisao maibo'adi 'aene toemisa nina Ebelaamo ma'enao 'idi 'ebe gwausowala siloba .
48003010	Ta esi 'eguma yaisigedi sinuwena 'aene Mosese 'ina loina 'ana ematamatana 'enega sida bobo'ana , 'awato'umali namo sida loba , manuna Buki Tabu 'igwae , “ Loina maibo'adi buki gete solanaya 'abo yaita nigeya 'imuliya 'ai'ailidi , 'awato'umali 'ida loba . ”
48003011	Ona'ai'aila , nigeya sawesawenaya be Yaubada tomota 'i'awa palupaluyeda 'abo Mosese 'ina loina namo taematamatanena . Manuna ona 'igwae , “ Topalupaludi 'idi emisega yawasi bobo'ana sida loba . ”
48003012	Ta esi Mosese 'ina loina 'ana 'eda dumadumana , ta emisa 'ana 'eda dumadumana . Loina 'ana 'eda Buki Tabu 'ena gete nadigega si'etoladina , 'igwae , “ 'Eguma yaita loina maibo'ana 'iematamatanedi , yawasi bobo'ana 'ida loba . ”
48003013	Ta nigeya sawesawenaya be loina maibo'adi taematamatanedi , 'enega Keliso nina 'ilopa'eluda ga 'i'etoseyeda loina 'ana mwau 'enega . Loina 'ana mwau gete 'eguma nigeya tada ematamatanediya tamwamwawasa , 'enega Keliso 'abo'ada manuda 'imwawasa nadigega taudi toto'umalidi sinabwadi 'adi loemwawasa kelose 'ediya . Buki Tabu lowa 'ina ona gete manuna 'igwae , “ 'Abo yaisigedi kelose 'ediya sisa'udi be simwamwawasa , tomwawasa nidi 'awa to'umali siloba Yaubada 'enega . ” Ga Keliso 'abo'ada manuda mwau nina 'ilobena .
48003014	Be Yesu Keliso 'enega taudi nigeya me Yudia gwausowala siloba , nadigega gwausowala nina Yaubada 'iona upaupaena Ebelaamo 'enaya , 'aene maibo'ada 'ida emisega to'ase Yaubada 'iona upaupaenaya 'i'ebwa'eda , nate Yaluyaluwa Tabuna .
48003015	Gosegwao , 'ebweu lewasa'i'i 'ida bubuna 'enega ya'ebwa'emi , gete nadigega : 'Eguma tai 'iabe 'imwamwawasa , ta 'ina gwegwe nai 'ebeloina 'i'ebwa'e waana 'enaya , 'ina ona nidi nigeya 'ebweu yaita sawesawenaya be 'ida sa'ugelasedi .
48003016	Nadigega wate Yaubada 'ina ona Ebelaamo ma ina susu 'i'ebwa'edi . Nigeya 'aene Buki Tabu 'igwae , “ Susuyao 'ediya , ” ta esi 'ina susu 'ebweuna namo 'ena , nate Keliso .
48003017	'Ana mwalatoi gete Yaubada 'ina onaupaupa 'igimi sa'una Ebelaamo 'enaya , 'enega yakwala powa analedi be teti muliyega Mosese 'ina loina 'iapwesa . Ta nigeya sawesawenaya onaupaupa 'ikweu , nai 'isa'ugelase loina nina 'enega , ta esi ma ina waiwai 'etamo 'imiyami .
48003018	Wanuwa'i'isi 'eguma 'ida 'ebe gwausowala taloba Mosese 'ina loinega nate 'aene nigeya Yaubada 'ina onaupaupa 'enega . Nigeya . Manuna lowa Yaubada 'iona upaupaena Ebelaamo 'enaya .
48003019	Ta to'ase manuna loina 'iapwesa ? Loina nina 'igieapwesena 'edaya 'ida loegesiyao manudi be 'edaya 'imiyami 'ana laba Ebelaamo 'ina susu nina Yaubada 'iona upaupaenaya 'iapwesama . Ta loina nina aniloseyao 'ediyega Yaubada Mosese 'i'ebwa'ena , ta Mosese 'i'ebwa'ena tomota 'ediya .
48003020	Ta Yaubada 'ina onaupaupa 'ina 'ebwaya dumadumana , manuna Yaubada tauna 'i'ebwaya palupalu Ebelaamo 'enaya .
48003021	Geya'abo wanuwanuwa 'aene Mosese 'ina loina Yaubada 'ina onaupaupa 'ietalauwalena ? Manuna nigeya 'ebweu wate loina sawesawenaya be yawasida 'i'ebwa'eda , nai 'ida bubuna 'ida giepaepaluyedi . Nigeya .
48003022	Ta esi Buki Tabu maibo'ada 'i'awa to'umaliyeda , 'enega Yesu Keliso 'ana toemisao dimo Yaubada 'ina onaupaupa siloba .
48003023	Lowa tuta nina emisa nigeya tamwalamwalatoni , 'abo'ada Mosese 'ina loina 'iyonida ga tamiya mwau , ga 'ana laba Yaubada emisa 'igieapwesena 'edaya .
48003024	'Ana 'ita 'atuwa loina nina 'i'ita'i'isida ga 'ana laba Keliso 'iapwesa , be 'ida emisa 'enaya manuna Yaubada 'i'awa bobo'aneda .
48003025	Gete tuga Keliso ni'atu 'imai , 'enega loina 'ina 'ita'i'ita 'edaya 'igumwala ,
48003026	ta esi 'ida emisega Yaubada maibo'ada 'i'awa natuneda , Yesu Keliso ma'edai .
48003027	Manuna yaisigedi 'omi wabapitaiso Yesu Keliso 'ana esanega ni'atu Keliso nina ma'emi wamiyami .
48003028	Manuna maibo'ada Keliso ma'eda , ta nigeya 'ebweu wate weyala soladaya 'imiyami . 'Enega me Yudia be mali bodao leleleya , ta 'inapwanao be 'idi topaisewao leleleya , ta wate me'olotodi be mewainedi leleleya , manuna maibo'ada Yesu Keliso 'enega tae'ebweu ,
48003029	be maibo'ada Ebelaamo 'ina susuyao , manuna maibo'ada Keliso 'ina bodao , 'enega Yaubada 'ina onaupaupa Ebelaamo 'enaya ta'ewena .
48004001	'Eguma yaita 'ina tuta gwama 'enaya ta tamana 'ina 'ebeloina 'i'ebwa'e , gwama nina geya'abo 'ietoetoloina , ta esi 'ietopaisewa ,
48004002	be 'ina toe'itao 'enadi 'ida ematamatane nugana , be 'ana laba to tuta tamana 'itatagwala be natunana 'ietoloina .
48004003	'Abo'ada nadigega , manuna lowa 'ida gimi 'ebe emisao manudi taetoguinuwa ,
48004004	ta muliyega Yaubada natuna 'ina tuta bobo'ana 'ilobena , ga natuna 'ietunenama , ta sinana 'ienatunena , ga 'ietomotai 'emaya , nate 'abo'ama Mosese 'ina loinao siyoniyonima , be 'ediyega 'ida 'etoseyema , ta 'omi wate 'ida 'etoseyemi , be Yaubada maibo'ada ida 'awanatuneda .
48004005	
48004006	'Enega wate Yaubada Natuna yaluyaluwana 'atedaya 'isa'una , ga Yaubada nina 'i'awa tamanena , 'igwae , “ Aba ! Tamagu ! ”
48004007	Ona'ai'aila , 'omi nigeya 'aene 'ina toguinuwa namo , ta esi natunao , 'enega ma'etamo 'ina gwegwe 'i'ebwa'emi , nadigega 'ina onaupaupa .
48004008	'Omi lowa Yaubada nigeya wamwalamwalatoni , ta 'imi 'ebe emisao bale'u gwegwenao 'ediya , taudi nadigega yaubada kabokabodi .
48004009	Ta gete tugai Yaubada wamwalamwalatoni , nai tagwae Yaubada 'imwalatonimi . 'Enega to'ase manuna Yaubada nina waguitoyasena , ta waila limana be 'imi 'ebe emisao nidi nenetadi nuwanuwami , be manudi wada guinuwa limana .
48004010	'Enega waguiguinuwa emisa kadekadelina manuna , be 'aina 'asiyata nai nawalae , nai yakwala , nai mali tuta be mali tuta manudi , 'imi guinuwao waguiguinuwedi .
48004011	Gete manuna ya'atesa'ala , 'abona nai 'igu paisewa nidi 'emiya waeyage besobesoedi .
48004012	Tasigwao , ni'atu 'ami boda 'ena yalugu ga 'abo'agu 'atuwa nadigega 'omi , 'enega 'ilobwenemi be 'omi wabubuna 'abo'agu nadigega . Nigeya 'ebweu to'umalina 'eguya waguiguinuwe .
48004013	Ta wanuwayaina 'aene lowa yagimi waiya 'emiya ma igu le'oasa , ta tuwa tuga tetela bobo'ana yaloguguyaena 'emiya .
48004014	Ta nigeya wae'idi'idiyegu oogu 'ina neneta manuna , ta esi watagwalemi 'eguya , ga wa'au'eweguya 'atuwa nadigega Yaubada 'ina anilose 'ebweu , nai Yesu Keliso .
48004015	Ona'ai'aila , wa'awa gosiyana 'ai'ailegu , be 'abo sawesawenaya matamiyega wada iwayauledi be wa'ebwa'egu , matagu to'umalidi 'adi lopa'elu . Ta gete tugai mwa'adega 'ida egosigosiyana nina ?
48004016	'Ana 'ita ni'atu waetalauwalegu manuna simana 'ai'aila ya'ebwa'emi .
48004017	'Imi esa'ugelasa 'alena 'imi toe'itao auwaudi ni'atu sietaetapewa manumi , ta esi sikabokaboemi . Taudi nuwanuwadi be 'igu loina waguitoyase be 'idi loinega nuwami sida 'ewa .
48004018	'Igu loina gete 'eguma 'abo'agu ma'emiya tamiyami , nai 'eguma 'emiyega yamiya 'edasola , loina 'ebweuna tuga , nate 'ilobwenemi be waetapewa guinuwa bobo'ana manuna .
48004019	Natugwao , manumi 'ategu 'iuyauya tuta maibo'ana , 'imi sanaila manuna , be 'ana laba Keliso 'emiya 'iapwesa limana , be 'atemiya 'ida miyami , be 'enega 'agu lotoona 'ida bobo'ana limana .
48004020	'Eguma sa'i 'omi ma'egwao tada miyami , be 'enega wada nuwa'ebuni be 'agu lotoona 'ida bobo'ana , ta esi ni'atu yanuwanuwa sinabwana 'imi to'umalina manuna .
48004021	'Omi nuwanuwami be Mosese 'ina loinao wada muliyedi , ta esi 'adi mwalatoi nigeya wamwalamwalatonidi .
48004022	Wada nuwa'i'isi Ebelaamo tetelina 'eto'etoladina , natunao me'olotodi 'eluwa , 'ebweuna 'ina 'ali'ei mewainena 'enega , ta 'eluwena mwane'ai'ailina 'enega .
48004023	'Ali'ei nina 'ana esana Ega , ta mwanena Sela , ga Ega 'ina 'euwana bubuna bale'u 'enega , ta Sela 'ina 'euwana Yaubada 'ina onaupaupa 'enega , ga natuna 'ana esana Aisake .
48004024	Ga iine nidi tetelidi 'enega 'ebe'ita talobena gete : Ega natunao 'ienatunedi topaisewa yoniyonidi ,
48004025	ta 'idi sena Alebia solanaya , 'oya 'ebweuna , 'ana esana Sainai , ta Sainai 'ana mwalatoi 'aene taudi me Yelusalema batuwa nadigega , manuna batuwa 'atuwa tomota yoniyonidi Mosese 'ina loinao 'ediyega .
48004026	Ta 'abo'ada nigeya yoniyonida , ta 'ida sena Yelusalema galewaya , 'atuwa sinada 'ienatuneda Yaubada 'ina onaupaupa 'enega .
48004027	Yage gete manuna Buki Tabu 'ena si'etoladina , 'igwae : “ Waine 'oyo megagalina 'uda gwausowala . Lowa nigeya 'uda edadama be 'uda enatuna , ta esi 'uda gwausowala sinabwana natumwao yau wawasae manudi , ta waine nina mamwanena simiyami manatudiyao , ta nigeya yaudi . ”
48004028	Gosegwao , 'abo'ada Aisake nadigega , manuna Aisake sinana 'imegagala , ta muliyega Yaubada 'ina onaupaupa manuna ga 'ienatuna .
48004029	Ta Isimeeli Aisake 'ietalauwalena . 'Ebe'ita gete , tauna bubuna bale'u 'enega 'itubuwa 'ietalauwalaya tauna onaupaupa 'enega 'itubuwa . Lowa taudi siteluwa nidi nadigega , ga batuwa wate nadigega tomota gosediyao sibubuna'esedi .
48004030	Ta Buki Tabu solanaya loina 'eto'etoladina 'igwae , “ 'Ali'ei nina manatuna 'upa'i apwesedi . Geya'abo 'ali'ei natuna be natu'ai'ailiyo siloiloina leleleya . Ta esi Aisake namo 'ebeloina 'ida 'ewa . ”
48004031	'Abo'ada nigeya Isimeeli nadigega , manuna Isimeeli topaisewa yoniyonina natuna , ta 'abo'ada Aisake nadigega ga 'ida miya bobo'ana .
48005001	Miya bobo'ana manuna Keliso 'ili'amida 'ada yonao 'ediyega , 'enega wada toolopa'ala be geya'abo watagwatagwala limanemi Mosese 'ina loina yoniyonina 'enaya .
48005002	'Abo'agu Paulo yaloguguya 'emiya be 'abo Mosese 'ina loinao 'ediya watagwalemi , nai 'abo me Yudia 'idi we'iwe'iyaya lodaba * bwalamiya sida guinuwe , Keliso 'ina lema 'emiya waloseye .
48005003	Manuna 'eguma yaita 'emiyega 'itagwale be bwalana silodabai , 'ilobwene be Mosese 'ina loinao maibo'adi wate 'ida ematamatanedi ,
48005004	be 'abo yaita 'oyo nuwanuwayo be Mosese 'ina loinao 'adi ematamatana 'enega 'awabobo'ana 'uda loba , ni'atu Keliso 'ina oboboma 'emuya 'uloseyena , ga tauna 'upilisinena .
48005005	Manuna 'abo'ada Yaubada taemisena be 'aene 'i'awa palupaluyeda . Gete 'ida nuwayaina Yaluyaluwa Tabuna 'enega , ga manuna tayamwayamwa .
48005006	Ona'ai'aila , Yesu Keliso 'enaya me Yudia 'adi we'iwe'iyaya , nate bwaladi silodaba , nigeya 'igiepaepaluyeda , be wate 'abo lodaba taguitoyase geya'abo 'ada 'awapalupalu talobaloba . Nate namo 'eguma Yesu taemise be taobobome , tauna 'ada togiepalu .
48005007	'Omi lowa wapili waiwai emisa 'ina 'eda 'ai'aila 'enega , 'enega yaita 'isa'u bodemi ?
48005008	'Etoboda gete nigeya Yaubada 'enega , manuna lowa Yaubada 'ibwauyemi tauna 'ina 'eda 'enaya , ta esi 'etoboda gete mali tomota 'ediyega .
48005009	Getei 'atuwa 'ebweu yage gidalina , ta esi to'umalina , ta sawesawenaya be 'igie to'umali sinabwana .
48005010	'Abo'agu 'Inapwana yaemisena be 'igienuwa sabwalenimi , be 'igu loina namo wada muliye , ta 'abo yaita tauna 'ami togieloniu , 'ana e'isa Yaubada 'enega ma'etamo 'iloba .
48005011	Gosegwao , geya'abo wanuwena 'abo'agu yaloguloguguya be 'aene tomota sida lodabadi be me Yudia 'idi loina sida muliyedi , ta 'igu loguguya esi Keliso 'ina mwawasa kelose 'enaya manuna , ta loguguya gete manuna me Yudia sinuwamwau ga sietalauwalegu .
48005012	Ona'ai'aila , 'ilobwenena be taudi 'ami togieloniu nidi taudimo silo'ewa yauledi be 'ewa'ewadi .
48005013	Gosegwao , Yaubada ni'atu 'iesinuwemi ga li'ali'amimi , ta geya'abo wanuwena 'aene nigeya 'ami loinamo be bubuna bale'u wamulimuliyedi , ta esi oboboma 'ina loinega wada tauya be taumimo wada elemalema limanemi .
48005014	Manuna loina maibo'adi 'adi bwagila , loina 'ebweuna gete , 'igwae , “ Gosemwao 'uda obobomedi nadigega tauyo 'amu oboboma . ”
48005015	'Eguma loina gete wapilisine be taumimo 'emiya waetalauwala , ma'etamo 'ami boda waloesawali .
48005016	'Enega 'ilobwenemi be Yaluyaluwa Tabuna 'ianuganemi ta 'enega geya'abo yalakwaiyao siloiloinemi .
48005017	Manuna yalakwaiyao Yaluyaluwa Tabuna sietalauwalena , ta sa'i Yaluyaluwa Tabuna 'ida yalakwaiyao 'ietalauwaledi . 'Enega soladaya silosalosaiya , ta to'ase bobo'ana nuwanuwada be taguinuwei nigeya sawesawedaya be taguinuwei .
48005018	Nate namo 'eguma Yaluyaluwa Tabuna 'ianuganemi , Mosese 'ina loinao sigugumwala 'emiyega .
48005019	Ooda 'ina guinuwao tamwalamwalatonidi , nate loelata , loyawe , gagasa ,
48005020	nabwasuwa , balau , egewagewana , etalauwala , e'ipi'ipi , gamwasowala , debaose , weyala , sinala , e'idi'idi ,
48005021	be wate 'ebe gwausowala to'umalina bwasi waiwai 'ana numa 'enega , ta 'aina wate bubuna to'umalidi . Bubuna getedi manudi lowa yaemataluwemi , ta batuwa yaemataluwa limami 'aene 'adi toguinuwao geya'abo Yaubada 'ina 'ebeloina 'ena silugulugu .
48005022	Ta sa'i Yaluyaluwa Tabuna uwana bobo'adi 'atedaya getedi , oboboma , gwausowala , miyasiwalowa , toolopa'ala , lema , bubuna palupaluna , emisa ,
48005023	bubuna nuwana , 'alama'i'ita . Ta nigeya 'ebweu wate loina 'imiyami be yage getedi 'ida 'etobodedi .
48005024	Ta wate 'eguma Yesu Keliso 'iloineda , ooda 'ina bubuna to'umalidi be yalakwaiyao 'iloemwawasidi 'ana kelose 'enaya .
48005025	Ta yawasida bobo'ana 'i'ebwa'eda Yaluyaluwa Tabuna 'enega , ta 'ilobwenena be Yaluyaluwa nina 'ianuganeda .
48005026	Ta geya'abo tanuwanuwa tu'e , nai gosedao tae'oata'oatadi , nai tae'ipi'ipiyedi .
48006001	Gosegwao , 'eguma tasidai 'ebweu 'ina loegesi 'enega 'ibe'u , 'omi yaluyaluwami pa'alidi watoo be tasidai nina wagiepaepaluye , ta esi ma imi bubuna nuwana , be taumimo wa'ita'i'isimi , 'abona nai 'omi wate wabebe'u .
48006002	'Ami 'aa'aalao 'ediya wada elemalema magosemiyao , manuna gete 'ada loina Keliso 'enega , ta 'ilobweneda be taguinuwe .
48006003	'Eguma yaita gomabeso , ta 'inuwena 'aene toesaesa , taunamo sa'i 'ikaboena .
48006004	'Enega 'ilobwenemi be 'ebweuna 'ebweuna tauna 'ina guinuwa 'ida too , be 'ida mwalatoni mane guinuwa bobo'ana ta mane to'umalina . 'Enega 'eguma bobo'ana , 'ana tupu tauna 'ina nuwanuwa 'ana lotoona 'enega , ta geya'abo gosiyana 'ebweu 'ina ona 'enega .
48006005	Ta 'ada 'aa'aala tauda 'ebweuna 'ebweuna tada 'aala .
48006006	Tapwalolo 'ana toe'itao , 'eguma sinasinapu sie'itada , 'ilobweneda be gwegwe ta'ebwa'edi , 'abo to'ase 'ediya 'ikukupa .
48006007	Geya'abo tauyo 'ukabokaboeyo , manuna nigeya sawesawedaya be Yaubada takaboe . To'ase tai 'iasona , muliyega 'ida sesoni .
48006008	'Eguma bubuna bwala 'enega 'iasowa , ma'etamo sesoi to'umalina 'iloba , ta 'eguma Yaluyaluwa Tabuna 'enega 'iasowa , ma'etamo yawasi ataya 'ida sesoni .
48006009	Geya'abo 'ida guinuwa bobo'adi 'ediyega talo'ame'ame , manuna 'eguma geya'abo taneeneta , ma'etamo sesoi bobo'ana tada loba .
48006010	'Enega 'ilobweneda be tuta maibo'ana 'ediya tomota yauyaudi tada lemedi , ta esi Yaubada 'ana toemisao talemedi sinabwana .
48006011	'Etoladi gete matana sinabwana taugu nimaguyega ya'etoladina .
48006012	Me Yudia 'idi lodaba 'ana to'ewao geya nuwadi 'igu loguguya nina gete : 'ada giepaepalu taloba Keliso 'ina mwawasa namo 'enega , ta nigeya lodaba 'enega . 'Enega si'i'imimi be 'idi lodaba nina wa'ewa , be 'adi boda 'ida sinabwa , ta wate etalauwala Keliso 'ina mwawasa kelose 'enaya manuna 'igugumwala .
48006013	Ta wada nuwa'i'isi 'aene lodaba nina 'ana to'ewao 'ilobwenedi be Mosese 'ina loinao maibo'adi sida muliyedi , ta esi nigeya sida muliyedi . Nate namo nuwanuwadi be walodaba , be gete 'idi 'ebe gagasa 'imi lugu 'adi boda solanaya manuna .
48006014	Ta 'abo'agu esi geya'abo yaonaona tu'e . Nate namo 'ida 'Inapwana Yesu Keliso 'ana kelose manuna yada onalaga , manuna Keliso 'ana kelose 'enega bubuna bale'u 'iloemwawasina ga 'ina loina 'eguya 'igumwala , ta wate taudi bubuna bale'u 'ana tomuliyao siguitoyasegu 'atuwa tomwawasa 'abo'agu .
48006015	Ona'ai'aila , lodaba nigeya yage sinabwana , ta wate 'eguma nigeya taguiguinuwe nate nigeya yage sinabwana . Yage sinabwana 'ebweuna namo , 'eguma Yaubada yaluyaluwana 'igie auwauda .
48006016	Ta maibo'ada 'eguma loina gete tamulimuliye , ta Yaluyaluwa Tabuna 'igie auwauda , 'abo'ada Yaubada 'ina susu me Isileli 'ai'aila , be 'ina 'atenuwa 'ole'oleyega tada miya siwalowa .
48006017	Gete tuga be tuta 'imeemai 'ediya geya'abo 'ebweu yaita 'igiegie 'oata'oatagu , manuna bwalaguya Yesu 'ina we'iwe'iyaya simiyami , nate kweya nidi yalobedi 'ina guinuwa 'enaya .
48006018	Tasigwao , 'ida 'Inapwana Yesu Keliso 'ina oboboma yaluyaluwami 'ediya . Eimeni .
49001001	Kagutoki toekalesiyao 'omi Yesu Keliso 'ana toemisao , 'imi leta gete 'abo'agu 'eguyega . Yaubada 'ina nuwena 'enega yaetosimana To'etoseyana Yesu manuna .
49001002	Tamada Yaubada be 'Inapwana Yesu Keliso 'idi oboboma be 'idi gwausowala 'emiya .
49001003	Gosegwao tada lokagutoki Yaubada 'enaya , tauna 'ida 'Inapwana Yesu Keliso Tamana , ga Keliso 'enega yaluyaluwada 'iobobomedi esaesa galewa maibo'adi 'ediyega .
49001004	Manuna lowaenei 'etamo bale'u nigeya 'imwelumwelului , ta 'igimi esinuweda be 'aene taeboda 'ebweu Keliso ma'edai , be Yaubada nina matanaya adelida 'esaseda , ta nigeya 'ada 'ebe e'ewamo .
49001005	Ta 'enega Yaubada nuwanuwana ga 'ina obobomega 'iesinuweda be Yesu Keliso 'enega 'i'awa natuneda ,
49001006	be Yaubada tada tupui gete oboboma bobo'ana wawasae manuna , tauna Natu 'ai'ailina 'i'ebwaya daitena manuda ,
49001007	ta Natunana lalanega 'ili'amida 'ida loegesiyao 'ediyega , ga Yaubada 'inuwataudi , nate tauna 'ina oboboma sinabwa wawasae 'i'ebwaya 'edaya . Ta 'ana sinabwa nigeya 'ana 'etopwapwamo .
49001008	
49001009	Ona'ai'aila , sinasinapu be mwalatoi 'i'ebwa'eda , ga tauna 'ina nuwanuwa kwaikwaiyidi tamwalatonidi , manuna gete 'igimi loinaena be Keliso 'enega 'ida losaloni ,
49001010	ta 'ina loina nina gete 'aene tuta 'ana 'ebe losalowa 'enaya Keliso yage maibo'adi 'ida egogonedi be sida e'ebweu , nate yage galewaya be wate yage bale'uya yauyaudi 'isa'u egogonedi matanaya .
49001011	Ta Yaubada nina tauna 'ina nuwenuwega 'iloiloina , ga 'ina guinuwa maibo'ana 'iguiguinuwedi ,
49001012	ta 'abo'ada 'iesinuweda ga 'iloineda be 'aene Keliso 'ana togimi emisao , be 'asiyata 'ebweuna 'ebweuna 'enaya , 'ida guinuwao manudi tomota sida tupui , be sida 'awa eseese .
49001013	Ta wate 'omi Keliso 'enega tetela 'ai'aila ta bobo'ana 'ami 'etoseyana manuna wanonona , ga tauna waemisena , ta wate Yaluyaluwa Tabuna nina 'iona upaupaenaya 'i'ebwa'emi ,
49001014	'atuwa we'iwe'iyaya , be 'enega tamwalamwalatoni 'aene 'ada pali galewaya Yaubada 'enega ma'etamo ta'ewa , be manuna tatupui , be ta'awa eseese .
49001015	'Enega tuta maibo'ana 'ediya 'omi manumi yalokalokagutoki Yaubada 'enaya , ta yasidasida manumi , manuna tetelimi yanononaya 'aene 'Inapwana Yesu waemisena , ta wate 'ana toemisao maibo'adi 'atemiyega waobobomedi .
49001016	
49001017	Ta 'igu sidasida manumi 'aene 'ida 'Inapwana Yesu Keliso 'ina Yaubada , tauna Tamada ta Toesaesa sinabwana , 'ida gienuwa sabwalenimi , be tauna wada mwalatoi 'ai'aili ,
49001018	be wate 'atemiyega yage nidi bobo'adi manudi 'ibwauyemiya wada mwalatonidi , be wada emisa 'aene ma'etamo walobadi , be wada mwalamwalatoni wate 'ina eguyai sinabwana 'ina tomotaiyao 'edaya , nate tauna 'ina esaesa 'enega ,
49001019	ta wate wada mwalatoni Yaubada 'ipaipaisewa waiwai 'abo'ada 'ana toemisao manuda .
49001020	'Ina waiwai nina 'ie'itaena Keliso 'enega , tuta nina mwawasega 'igietoolo limena , ga 'ina 'ebemiya galewaya 'i'ebwa'ena , Yaubada nina 'atainega ,
49001021	'enega Keliso 'ina loina loinao maibo'adi 'iloetana sinedi , nai aniloseyao 'idi loina nai yaluyaluwao bi'iyao 'idi loina , nai taudi ma 'adi esana sinabwadi 'idi loinao , gete tuga be tuta simeemai 'ediya .
49001022	Manuna Yaubada Keliso 'ina 'ebeloina 'i'ebwa'ena yage maibo'adi manudi be 'ida loinedi , ta toekalesiyao wate maibo'ada 'iloiloina 'edaya ,
49001023	manuna toekalesiyao 'abo'ada 'atuwa Keliso oona welawela'anao , manuna Keliso nina yage yauyauna sawesawenaya sena maibo'ana 'ediya .
49002001	Ta 'omi lowa 'atuwa mwawamwawasimi 'imi loegesiyao 'ediyega , ta Yaubada 'igietoolo limemi .
49002002	Ona'ai'aila , lowa bubuna bale'u waguiguinuwedi , manuna yaluyaluwa to'umalidi ta waiwaidi 'idi 'inapwana , tauna tomiya mwatui waematamatanena . Tauna yaluyaluwa nina taudi tole'oa loina simulimuliye be 'atediya 'imiyami .
49002003	'Abo'ada wate lowa taudi nadigega , ta ooda 'ina yalakwaiyao tamulimuliyedi , be to'ase tauda 'ida nuwanuwa taguiguinuwedi . 'Enega 'ana lobwene be Yaubada 'igamwasowaleda manuna adelida toto'umalida , nadigega me bale'u maibo'adi .
49002004	Ta 'enega 'ida loegesiyao siloemwawasida , ta esi Yaubada 'ina 'atenuwa'ole'ole tosinabwa sana ga 'ina oboboma sinabwana 'edaya 'ediyega 'igietoolo limeda , Keliso ma'edai . Yaubada tauna 'ina 'ebwayadaita 'enega 'i'etoseyeda ,
49002005	
49002006	ta wate Keliso ma'edai , 'igilagasida , ga 'ebemiya galewaya Yesu Keliso 'enega 'i'ebwa'eda , tauna Yaubada nina ma'edai .
49002007	Gete 'iguinuwena be 'aene tuta simeemai 'ediya 'ina oboboma sinabwa wawasaena 'ida e'itae , nate 'ina 'atenuwa'ole'ole be 'ina 'etoseyana Yesu Keliso 'enega .
49002008	Ona'ai'aila , 'ina obobomega ni'atu 'i'etoseyemi , 'imi emisa manuna , ta nigeya taumi 'imi guinuwa 'ediyega , ta esi Yaubada 'ina oboboma 'enega .
49002009	Be gete nigeya sa'i 'ida paisewa 'enega 'etoseyana nina talobaloba , 'abona nai tanuwatu'e 'aene tauda tuga 'ida waiwaiyega .
49002010	Ta esi Yaubada taunamo 'ina guinuwa 'atedaya 'igibubuda Yesu Keliso 'enega , be 'aene guinuwa bobo'adi Yaubada lowaenei 'iesinuwedi manuda tada guinuwedi .
49002011	'Omi nigeya me Yudia ta 'omi mali boda tomoteninao , ta me Yudia natudiyao me'olotodi bwaladi silodalodabedi , ta sisinalimi , manuna nigeya bwalami 'adi lodabamo .
49002012	Wada nuwa'i'isi 'aene tuta nina lowa Keliso 'enega wamiya 'edasola , ta Isileli 'ina 'ebeloina 'enega wamiya apwesa , ta yage bobo'adi Yaubada 'iona upaupaena Buki Tabu solanaya nigeya 'ebweu to'ase 'omi manumi 'i'ina'inana , 'enega geya'abo 'ebweu to'ase bobo'ana ma'etamo walobaloba be manuna wada emisa , ta nigeya wate 'imi Yaubadamo tuta nina bale'uya wamiyami .
49002013	Lowa wamiya 'edasolaya , ta gete tuga Keliso lalanega 'i'au'ewemi selabenaya .
49002014	Tauna siwalowa manuda 'iguinuwena , manuna pitaupa 'ana esana etalauwala 'iweyalida , ta Keliso pitaupa nina 'iligei yaulena ga 'ina mwawasa 'enega ni'atu taeboda 'ebweu .
49002015	Tauna oona 'ana loemwawasa 'enega Mosese 'ina 'etobodao maibo'adi 'ikweudi , ga tauna 'iegogoneda be taeboda 'ebweuna tauna ma'edai , ta nigeya nadigega lowa boda 'eluwa simiyami , ta gete tuga tamiya siwalowa ,
49002016	ta wate 'ida weyala 'ediyega 'ili'amida ga 'ime'eda Yaubada 'enaya be tauna ma'edai taegosigosiyana limana , be gete 'ina guinuwa , tauna oona 'ebweuna namo kelose 'enaya situtu epa'iyena , ga 'enega etalauwala nidi sigumwala .
49002017	'Enega Yesu nina 'iwai ga siwalowa 'iloguguyaena 'omi tomiya 'edasola 'emiya , be 'abo'ama wate selabenaya 'amiyami 'emaya .
49002018	Ga tauna 'enega , 'omi be 'abo'ama Yaluyaluwa 'ebweuna 'enega 'i'au'eweda Tamada 'enaya .
49002019	'Omi lowa 'owagao be to'u'umalao , ta ni'atu waetoni'asa Yaubada 'ina bodao ma'emiyao , ga waeboda 'ebweu Yaubada 'ina susu 'enaya .
49002020	'Omi wate si'abimi , 'enega 'abo'ada 'atuwa anuwa , ta Yesu Keliso tauna 'ida 'autui , be tauna 'ena 'ola sinabwadi nate Yesu 'ana tosimanao be palopitao ,
49002021	be 'enega 'abo'ada maibo'ada taeanuwa 'ana mwadale , ta Yesu 'i'abida be taeanuwa sinabwana ta 'esasena ,
49002022	ta wate 'omi nigeya me Yudia ni'atu waemwadale 'atuwa , ga 'emiyega anuwa nina 'i'abina , be 'aene anuwa nina 'enaya Yaubada Yaluyaluwana 'ilo'asa .
49003001	Gete manuna 'abo'agu Paulo yabwagobwago ta yasidasida Yaubada 'enaya , tauna 'igu paisewa 'i'ebwa'eguya 'omi nigeya me Yudia 'emiya , ta gete tuga Keliso 'ina guinuwa manuna deliya sisa'u luguyegu ga yamiyami .
49003002	Nai lowa 'igu guinuwa tetelina wanonona , ta 'igu guinuwa nina Yaubada 'i'ebwa'egu , be 'aene tauna 'ina oboboma 'enega 'omi 'ami lema wada loba .
49003003	Ta 'igu guinuwa gete sinasinapu lowa kwaikwaiyina , Yaubada tauna 'ana mwalatoi ni'atu 'ie'itegu , nadigega ya'etoladinawa 'imi leta kukupana 'ena ,
49003004	be 'eguma wasawai wada mwalamwalatoni 'aene sinasinapu kwaikwaiyina nina Keliso manuna ni'atu yamwalatonina .
49003005	Ta sinasinapu nina 'epatao taudi sigumwalaya nigeya simwalamwalatoni , ga gete tuga Yaluyaluwa Tabuna 'igieapwesena 'ina tosimanao esiesinuwadi be palopitao 'ediya ,
49003006	'aene 'omi nigeya me Yudia sawesawenaya be Yaubada 'ina 'etoseyana walobai , 'abo'ama me Yudia nadigega , ta 'ina 'etoseyana nina lowa 'iona upaupaenaya , ga Yesu Keliso tetelina 'enega talobena , ga taeboda 'ebweu .
49003007	Ta Yaubada 'ina waiwaiyega be 'ina obobomega paisewa gete 'i'ebwa'egu , be 'aene tetela bobo'ana Keliso manuna yada simasimana apwese .
49003008	Ta 'abo'agu 'atuwa gomabeso toekalesiyao soladiya , ta tuwa tuga 'ina obobomega paisewa gete 'i'ebwa'egu , be 'omi nigeya me Yudia 'emiya Keliso tetelina yada loguguyae , be 'enega 'ina esaesa sinabwa wawasae wada 'italobadi ,
49003009	be wate tomota maibo'adi sida mwalatoni 'aene Yaubada tauna yage maibo'adi 'adi tomweluluwa , ta tuta dudulana 'ediya 'ina nuwanuwa 'ikwaiyena , ga ni'atu 'igieapwesena ,
49003010	'aene 'ebe'ita 'abo'ada toekalesiyao , be 'edega Yaubada 'ina mwalatoi maibo'ana 'ie'itae galewa 'ana yaluyaluwa waiwaidi 'ediya .
49003011	Gete Yaubada 'ina nuwanuwa lowaenei ga batuwa , ta gete tuga 'igieapwesena 'ida 'Inapwana Yesu Keliso 'enega ,
49003012	be 'abo Keliso nina taemise ta'atepatu , be sawesawenaya talulugu Yaubada tauna matanaya , be tasidasida 'enaya .
49003013	'Enega 'igu 'elouya manumi bada geya'abo manuna 'atemi sineeneta , ta esi wada mwalatoni 'aene 'igu 'elouyao getedi 'omi 'ami 'etoseyana manuna .
49003014	'Enega 'abo'agu ya'aetulasa Tamada matanaya ,
49003015	tauna susu maibo'adi galewaya ta bale'uya 'aledi ,
49003016	ta yasidasida 'enaya be 'aene 'ina esaesa be 'ina waiwai 'ediyega 'itatagwala 'emiya , be Yaluyaluwana 'atemi 'ida giewaiwaiyedi ,
49003017	be wate 'imi emisega Keliso 'ida miyami 'atemiya , be adelimi maibo'ana oboboma tuga ,
49003018	'enega toekalesiyao maibo'adi ma'emiyao sawesawemiya Keliso 'ina oboboma wada mwalatoi 'ai'aili , 'ana bababa , 'ana dudula , 'ana tu'e , 'ana mwa'uta , nigeya 'ana 'etopwapwamo . Keliso 'ina oboboma sinabwa wawasae , be wate Yaubada Toewaiwai sana 'ina bubunega 'ida loemaa 'ai'ailimi .
49003019	
49003020	Ona'ai'aila , 'ina waiwai soladaya 'ietaetapewa , be 'eguma to'ase manuna tasidasida ma ida emisa , tauna sawesawenaya be 'ida guinuwe , ma 'ana loeposeyana sinabwana manuda .
49003021	'Enega toekalesiyao maibo'ada Yesu Keliso 'ana esanega tada tupu atae , 'epata be 'epata 'ediya . Eimeni .
49004001	'Enega yasida 'emiya be 'omi wada bubuna bobo'ana , gete tugai 'abo'agu deliya yamiyami 'Inapwana 'ina guinuwa manuna , ta 'omi 'Inapwana nina tauna ni'atu 'ibwauyemi 'ina guinuwa manuna , 'enega 'ilobwenemi be to'ase 'ina guinuwa nina 'ana lobwene wada bubuna
49004002	ma imi nuwamwa'uta , be ma imi 'atetagwala , be ma imi 'alama'i'ita , be 'ebweuna 'ebweuna wada eobooboboma , be wada 'atenuwa'ole'ole gosemiyao 'ediya ,
49004003	be wada etapewa waiwai , be 'enega Yaluyaluwa Tabuna 'ibwagilimi , be ma imi nuwasiwalowa wada miyami gwausowalega .
49004004	Ona'ai'aila ooda 'ebweuna , ga 'ida nuwayaina wate 'ebweuna namo tuga , ga manuna 'ibwauyedama 'omi ta 'abo'ama , ta Yaluyaluwa Tabuna wate 'ebweuna ,
49004005	'ida 'Inapwana wate 'ebweuna namo , 'ida emisa 'ebweuna namo , 'ida bapitaiso 'ebweuna namo .
49004006	Tamada Yaubada 'ebweuna namo tuga , ta yage yauyauna etanidiya , ta wate yauyauna 'ediya , ta maibo'ada 'edaya .
49004007	Ta Keliso 'ina esaesa 'enega 'ada egueguyai 'i'ebwa'eda .
49004008	Gete manuna Buki Tabu 'ina ona 'igwae : “ Tuta nina 'itu'e etanaya 'ana talauwalao 'iewaiwai sinediya , ga tomota 'adi egueguyai 'i'ebwa'edi . ”
49004009	Ona gete “ 'Itu'e etanaya ” 'ana mwalatoi 'aene nugana 'iebusi bale'u ni'u solanaya .
49004010	Ta tauna toebusi nina 'itu'e wate ga galewa 'iloetana sinena , be 'enega tauna sena maibo'adi 'ediya 'imiyami .
49004011	Ta 'ina egueguyai gete nadigega , 'aina tomota sietosimana be 'aidi siepalopita be 'aidi sietologuguya be 'aidi sietoanugana be 'aidi sietoe'ita .
49004012	Ta maibo'ada 'ida guinuwa 'ebweuna 'ebweuna nate toekalesiyao 'adi lema manuna be sida ewaiwai , nate Keliso oona 'ina tubutubuwa manuna ,
49004013	be 'enega maibo'ada tada emisa leleleya , be wate Yaubada Natuna tada mwalamwalatoni ma ida bubuna matuwadi , nadigega Keliso 'ina bubuna matuwana , ta bobo'ana maibo'ana .
49004014	Gete 'enega bubuna gogama tapilisinedi , manuna lowa 'ida mwalatoi nenetana 'ena e'ita dumadumadi be dumadumadi sigieloniuyeda , nate 'aina tokaboyao 'idi e'itao dibidibidi ta to'umalidi 'ediyega .
49004015	Ta esi 'ilobweneda be obobomega tada guinuwa palupalu , be 'ida bubuna maibo'adi sida tubutubuwa debada Keliso 'ina bubuna nadigega .
49004016	Manuna 'abo'ada Keliso oona welawela'anao , ta 'igiewaiwaiyeda 'atuwa oona nina 'ana walowaloyao , be 'ana tubweyao maibo'adi 'idi guinuwega sielemalema be obobomega sisinasinabwa ta siewaiwai .
49004017	Gete wate 'Inapwana 'ana esanega yaloguguya 'emiya 'aene bubuna tomiya apwesa nadigega walosa'u , manuna 'idi nuwanuwa besobeso 'ediyega
49004018	'idi sinasinapu siguguyoi , ta nigeya Yaubada yawasina 'ediya 'imiyami , manuna 'idi debapa'ala 'enega ni'atu sieuwauwa .
49004019	'Enega ni'atu sito'umali 'ai'aila , ga sitagwaledi bubuna sogala manuna , ta bubuna to'umalidi yauyaudi nuwadi si'ewena .
49004020	Ta 'omi sa'i Keliso 'ina bubuna ni'atu wamwalatonina 'aene dumadumana ,
49004021	manuna lowa e'ita 'ai'aila Yesu manuna wanonona Keliso nina 'enega .
49004022	'Enega bubuna kadekadelina wada guitoyasedi , nate guinuwa nidi lowa waguiguinuwedi , tuta nina yalakwaiyao to'umalidi sigieto'umali 'ai'ailimi ,
49004023	ta esi 'imi nuwanuwao be 'atemi sida eauwau ,
49004024	be 'enega bubuna auwauna wa'ewa , Yaubada 'ina bubuna nadigega , manuna tauna 'atedaya bubuna bobo'ana ta 'esasena 'isa'una .
49004025	'Enega kabo waguitoyase be maibo'ami waona 'ai'aila 'ebweuna 'ebweuna 'emiya , manuna maibo'ada Keliso oona welawela'anao .
49004026	Ta 'eguma wagamwasowala , geya'abo wabuubuna to'umalina , ta esi wada too be wanuwa siwalowa manini ,
49004027	be geya'abo Seitani 'ina tuta wa'ebwa'ebwa'e be 'ietoloina 'emiya .
49004028	To'ipwalao 'ilobwenedi be silosa'u , ta esi paisewa bobo'ana nimadiyega sida guiguinuwe , be paisewa nina 'ana maisa 'enega lema sida 'ebwa'ebwaya togomabeso 'ediya .
49004029	Geya'abo wate 'ebweu ona to'umalina wa'ina'inane , ta esi ona bobo'ana namo tomota 'adi lema manuna , to'ase tuta 'ebweuna 'ebweuna 'ana lobwene manuna wada onaona , be 'enega yaisigedi taudi sinonomi , lema sida loba .
49004030	Geya'abo Yaluyaluwa Tabuna nuwana wagiegiemwauye , manuna Yaluyaluwa Tabuna nina 'atuwa we'iwe'iyaya 'edaya , 'aene ma'etamo 'ada gieauwau tada loba .
49004031	Ta wate to'umalina getedi wada guitoyasedi : nuwato'umali , gamwasowala , 'asona , 'awa to'umalina , ta wate ona sinala ,
49004032	ta esi wada eobooboboma , be 'atenuwa 'ole'oleyega gosemiyao 'idi to'umalina wada nuwatau 'ebweuna 'ebweuna 'enaya , nadigega Yaubada 'imi to'umalinao Keliso 'enega 'inuwatau'esedi .
49005001	Yaubada 'ina obobomega ni'atu 'i'awa natunemi , 'enega tauna 'ina bubuna wada etotowanei ,
49005002	be wate wada eoboobobomemi nadigega Keliso 'ioboboma 'eseda , ga tauna 'itagwalena ga 'italiyaena Yaubada 'enaya manuda , ga 'imwawasa .
49005003	'Omi Yaubada 'ana toemisao , 'enega 'ilobwenena be loelata be sogala be gwegwe 'ana yala wapilisinedi , ta geya'abo manudi to'ase 'ebweu waonaonae .
49005004	Wate geya'abo 'awasewa nai 'awato'umali nai onabesobeso , manuna ona nidi nigeya 'adi lobwene solamiya , ta esi 'imi onega Yaubada wada tupui .
49005005	Ta ona'ai'aila , toto'umalidi geya'abo wate silugulugu Keliso be Yaubada 'idi 'ebeloina 'enaya , taudi nadigega toloelatao nai tosogalao nai gwegwe 'ana toyala diidigao , manuna gwegwe 'ana yala 'ana mwalatoi 'aene 'ida emisa tasa'ui gwegwe 'enaya , ta nigeya Yaubada 'enaya .
49005006	Bubuna getedi manudi Yaubada tole'oa loina 'igamwasowaledi , 'enega geya'abo 'ebweu yaita 'ina ona besobesoega 'ikabokaboemi ,
49005007	be wate geya'abo tole'oa loina nidi ma'emiyao waegosigosiyana ,
49005008	manuna 'omi guguyoi lowa 'enega ni'atu waabalama Yaubada 'ina maedana 'enaya , 'enega ma imi bubuna maemaedanina waguiguinuwa ,
49005009	be bubuna nidi bobo'adi ta palupaludi ta 'ai'ailidi siapweapwesa maedana 'enega .
49005010	Be wate watootoo be to'ase 'Inapwana nuwanuwana wada mwalatonidi be waguinuwedi ,
49005011	ta guguyoi 'ana guinuwa besobesodi 'ediyega wadena , ta esi wada e'itaedi 'aene to'umalidi .
49005012	Ona'ai'aila 'ebe omayamaya , 'abo 'idi guinuwa kwaikwaiyidi manudi taonaona ,
49005013	ta 'abo 'ebweu guinuwa to'umalina 'iloapwese maedana solanaya , sawesawenaya be ta'itai , be 'abo ni'atu ta'ita'itai , tauna sa'i maemaedanina .
49005014	Gete manuna Buki Tabu 'ena 'igwae , “ 'Oyo to'eno'eno , mwawasega 'utoolo be Keliso 'ina maedana 'enega 'uda maedana . ”
49005015	'Ilobwenemi be 'imi bubuna wa'ita'i'ita 'ai'ailidi be geya'abo waguiguinuwa besobeso , ta esi wada sinasinapu 'ai'aila ,
49005016	be geya'abo tuta wamudamudali , manuna gete tuga tuta to'umali wawasae .
49005017	'Enega geya'abo waeuwauwa , ta esi nuwami 'ida sabwalena , to'ase Yaubada 'ina nuwanuwa manumi nadigega .
49005018	Geya'abo bwasi waiwaina 'enega wanumanuma kabaleya , nate yage 'ebe esilae , ta esi Yaluyaluwa Tabuna 'ida loemaemi be
49005019	wada waliwali magosemiyao , wali tapwalolo , be Same walinao , be wate edale walinao 'ediyega , ma imi gwausowala 'atemiyega wawawali 'Inapwana 'enaya ,
49005020	be tuta maibo'ana wada lokagutoki yage maibo'adi manudi , 'ida 'Inapwana Yesu Keliso 'ana esanega , Tamada Yaubada 'enaya .
49005021	'Imi 'amayaba Keliso 'enaya nadigega wate taumimo wae'ama'amayabemi , be loina waematamatanedi .
49005022	'Omi iine aiai nimi mwanemiyao 'idi ona waematamatanedi , nadigega 'imi ematamatana Keliso 'ena ,
49005023	manuna waine 'ana toanugana nate mwanena , nadigega Keliso toekalesiyao 'ada toanugana be 'ada To'etoseyana , ta 'abo'ada 'atuwa oona welawela'anao ,
49005024	ga toekalesiyao 'abo'ada Keliso 'ina ona taematamatanedi , 'enega nadigega wate iine 'ilobwenedi be mwanediyao 'idi ona yage maibo'adi manudi sida ematamatanedi .
49005025	Aiai nimi me'olotomi 'ilobwenemi be mwanemiyao waobobomedi , nadigega Keliso 'ina toekalesiyao 'iobobomeda , ga tauna 'itagwalena , ga manuda 'imwawasa ,
49005026	'ada gie'esasa manuna , nate 'ida to'umalina 'ana 'ebe'utu bwasina 'ina ona 'enega ,
49005027	be 'enega toekalesiyao 'abo'ada 'ietooloda 'aene 'ina bodao maemaedanida , ta nigeya baila nai 'ebweu to'ase to'umalina 'edaya , ta esi maibo'ana tuga bobo'ana , ta 'esasena .
49005028	'Enega 'abo'ada me'olotoda 'ilobweneda be mwanedao taobobomedi , tauda bwalada 'atuwa . Manuna 'abo yaita mwanena 'iobobome , taunamo ni'atu 'ioboboma limena .
49005029	Manuna nigeya 'ebweu wate tai taunamo oona 'ena 'ida etalauwala , ta esi 'i'ita'i'isi be 'ana masula 'ie'ani oona 'ana lema manuna , nadigega Keliso toekalesiyao 'abo'ada 'i'ita'i'isida ,
49005030	manuna 'abo'ada tauna oona welawela'anao .
49005031	“ Gete manuna tai tamana be sinana 'ipilisinedi be mamwanena sida miya e'ebweu , 'atuwa oo 'ebweuna namo . ”
49005032	Ona gete 'atuwa onasemalimali kwaikwaiyina , ta 'ana mwalatoi Keliso be toekalesiyao manuda .
49005033	'Enega 'ilobwenemi be 'ebweuna 'ebweuna mwanena 'ida obobome tauna 'atuwa , be waine aiai nina 'ilobwenena be mwanena 'ida 'amayabe .
49006001	'Omi gogama 'ilobwenemi be sinamiyao be tamamiyao 'idi ona waematamatanedi , 'Inapwana matanaya , manuna gete 'enega wada bubuna bobo'ana .
49006002	Wate , “ Tamayo be sinayo 'uda 'amayabedi . ” Gete loina nuganuganina ma 'ana onaupaupa 'ana toematamatanao manudi ,
49006003	'igwae , “ 'Ebe gwausowala 'uda loba be bale'uya 'umiya dudula . ”
49006004	'Omi tama wate geya'abo natumiyao 'adi 'oata'oata wasa'usa'u , 'abona nai sigamwasowalemi , ta esi 'ida 'Inapwana 'ina loinao be 'ina e'itao waloguguyaedi .
49006005	'Omi topaisewao 'imi 'inapwanao bale'uya wada 'amayabedi , be 'idi ona waematamatanedi , nadigega Keliso 'ina ona waematamatana 'esena , ta geya'abo wate waenuenuwanaluwa .
49006006	Geya'abo 'aene 'abo tuta nina 'imi 'inapwana siduneduneyemi namo 'ediya wapaisewa 'ai'aila , ta 'aina tuta nigeya , ta esi Yaubada manuna 'imi gwaunuwa 'atemiyega waguiguinuwe .
49006007	'Omi Keliso 'ina bodao , 'ilobwenemi be 'imi 'inapwanao 'ediya wa'ate tagwala , 'atuwa Yaubada 'ena wa'ate'ate tagwala , be manudi wapaisewa 'ai'aila .
49006008	Ta wanuwa'i'isi 'aene 'inapwanao be 'idi topaisewao maibo'adi 'idi guinuwa bobo'adi 'adi e'isa Yaubada 'enega sida loba leleleya .
49006009	'Omi 'inapwanao wate wada bubuna 'ai'aila 'imi toguinuwao 'ediya , ta geya'abo wa'ena'ena pa'alidi , ta wanuwa'i'isi 'aene maibo'ami 'omi be taudi 'imi 'Inapwana galewaya 'imiyami , ta 'ina loina 'emiya leleleya maibo'ami manumi .
49006010	Gosegwao , 'Inapwana 'ina waiwai sinabwanega wada ewaiwai ,
49006011	be Yaubada 'ina gwegwe saiya maibo'ana 'ediyega wa'otena , be 'enega geya'abo waneeneta tuta nina 'eguma Seitani 'ikaboemi .
49006012	Manuna 'ida losaiya nigeya tomota ma'edao , ta esi toloina to'umalidi ma'edao , taudi guguyoi gete tuga bale'uya 'ana toloinao , be galewaya 'ana yaluyaluwao to'umalidi .
49006013	Gete manuna Yaubada 'ina gwegwe saiya maibo'ana wa'otedi , be 'aene geya'abo waneeneta tuta to'umalina ma'etamo 'enaya , ta 'enega ma imi waiwai watoolo pa'ala .
49006014	'Enega watoolo be e'ita 'ai'aila walogadiwanae , be lumalumami waabodebodedi bubuna palupaluna 'enega ,
49006015	be 'aelawa nate nuwasiwalowa , tetela bobo'ana 'enega walo'aelawa .
49006016	Ta wate 'imi emisa 'atuwa 'imi lawa 'enega waabodebodemi , nate sawesawenaya Seitani 'ina gita waiwaidi 'iabodebodedi .
49006017	Wate 'ami 'etoseyana wa'ewa 'aene debami 'adi abodaboda , be Yaluyaluwa Tabuna 'ina sisisaiya wa'ewa , nate Yaubada 'ina ona .
49006018	Tuta maibo'ana Yaluyaluwa Tabuna 'ina lema 'enega wada sidasida , be wada 'awa'awanoi Yaubada 'enaya , be ma imi toolopa'ala wa'ita'i'isimi be wasidasida toekalesiyao maibo'adi manudi ,
49006019	be 'abo'agu wate manugu , be 'enega ma igu 'atepatu tetela bobo'ana 'ana mwalatoi kwaikwaiyina yaonaona apwese .
49006020	Tetela gete 'ana guinuwa manuna deliya sisa'u luguyegu , 'enega wada sidasida Yaubada 'ena be 'aene tetela nina yada onaapwese ma igu 'atepatu , manuna 'ana lobwene gete nadigega .
49006021	Tikiko , tauna tasidai bobo'ana , ta 'ietaetapewa 'Inapwana 'ina guinuwa 'enaya , ga yaetunenawa natei be teteligu maibo'ana 'ida emwasali 'emiya , be 'igu miya be 'igu guinuwa manudi wada mwalatonidi , 'enega 'ima miya manuna 'ida gienuwa sabwalenimi , be wate 'ida giepa'alimi .
49006022	
49006023	Oboboma be emisa be gwausowala Tamada Yaubada be 'Inapwana Yesu Keliso 'ediyega 'omi gosi 'ai'ailigwao 'emiya .
49006024	Be wate yaisigedi ma'emiyao , 'abo 'ida 'Inapwana Yesu Keliso sioboboma ataena , 'ina 'atenuwa 'ole'oleyega 'ida obobomedi wate .
50001001	'Abo'agu ta Timoti ma'iyagu 'aguiguinuwa To'etoseyana Yesu manuna , 'imi leta 'a'etoladinawa 'omi me Pilipai Yesu Keliso 'ina toekalesiyao , be wate 'imi toanuganao be 'imi dikoniyao ma'emiyao .
50001002	Tamada Yaubada ta 'Inapwana Yesu Keliso 'idi obobomega wada miya gwausowala .
50001003	Tuta yauna Yaubada 'ena yalokagutoki , 'abo tuta nina yanuwami ,
50001004	ta ma igu gwausowala manumi 'igu sidasidao 'ediya ,
50001005	be ma igu lokagutoki 'ama lemao 'emiyega 'alobalobadi , tetela bobo'ana 'ana simana'unuyega ga batuwa .
50001006	Wate ma igu emisa 'aene Yaubada 'ina guinuwa bobo'adi ni'atu 'emiya 'ie'alena be tauna 'ida losaloni , ma'etamo Yesu Keliso 'ina 'asiyata sinabwana 'enaya .
50001007	Ona'ai'aila , 'ilobwenena be manumi to'ase yalotolotoona nadigega , manuna 'omi nuwagu wa'ewena , manuna 'omi ma'egwao Yaubada 'ilemelemeda gete tuga deliya yamiyamiya , ta 'ilemelemeda wate tetela bobo'ana 'ana e'ita be 'ana 'ebe ewaiwai 'ediya .
50001008	Yaubada wate 'imwalatonigu 'aene Yesu Keliso 'ina obobomega nuwanuwagu 'omi ,
50001009	ta ma igu sidasida manumi be 'aene 'imi eobooboboma 'isinasinabwa , ma imi sinasinapu be ma imi mwalatoi ,
50001010	be 'enega yage bobo'adi wada esinuwedi , be Keliso 'ina 'asiyata ma'etamo 'enaya adelimi bobo'ami ta 'esasemi ,
50001011	ta ma imi guinuwa bobo'adi Yesu Keliso 'ina waiwaiyega , manudi tomota Yaubada sida tupui be sida 'awa eseese .
50001012	Gosegwao , nuwanuwagu be wada mwalatoni 'aene mwau nidi ni'atu yalobedi 'ediyega tetela bobo'ana 'i'elelewana tomota yaudi 'ediya ,
50001013	'enega sena gete 'enaya Sisa 'ina tolosaiyao be tomota maibo'adi ni'atu sinonona 'aene Keliso manuna sisa'ugu deliya .
50001014	Ta wate tasidao yaudi 'igu miya deliya si'itena , 'enega sietaetapewa 'Inapwana 'ina guinuwa 'ena , ta Yaubada 'ina ona sisimasimane ma idi 'atepatu .
50001015	'Aina tologuguyao e'ipi'ipiyega siloguloguguya Keliso manuna , ta 'aidi wate obobomega siloguloguguya ,
50001016	taudi siobobomegu 'aene 'abo'agu deliya yamiyami tetela bobo'ana 'ana e'ita manuna ,
50001017	ta esi toe'ipi'ipi nidi nuwanuwadi be sigienuwa mwauyegu gete tuga deliya yamiyami , 'enega 'idi kaboega Keliso tetelina siguguyae taudimo 'idi gilagata manuna .
50001018	Ta tuwa tuga Keliso nina tetelina 'ana loguguya yauna manuna yagwaugwausowala , 'eguma kaboega nai ona'ai'ailega .
50001019	Ta wate yada gwausowala , manuna yamwalamwalatoni 'aene Yesu Keliso yaluyaluwana 'ina lema 'enega , be 'imi sidasidao manugu 'ediyega , sida li'amigu miyamwau gete 'enega .
50001020	Wate 'abo'agu ma igu emisa ta ma igu nuwayaina 'aene geya'abo yaomayamaya , ta esi yanuwayaina 'aene ma igu 'atepatu gete tuga ta tuta yauna Keliso 'ana esana yada giesinabwa , nai 'igu miya bale'u mayawasigu 'enega , nai 'igu mwawasa 'enega .
50001021	Ona'ai'aila , 'igu miya bale'uya nate Keliso ma'iyagu , ta esi 'igu mwawasa 'enaya loeposeyana Keliso 'enega yalobai .
50001022	'Eguma bale'uya yamiyami 'igu guinuwao bobo'adi Keliso manuna siapweapwesa , 'enega nigeya yamwalamwalatoni to'ase nuwanuwagu be yaesinuwe .
50001023	Ona'ai'aila , yage 'eluwa 'ediyega 'adi esinuwa 'eguya mwau wawasae . Nuwanuwagu be bale'u gete yapilisine be Keliso ma'iyagu 'amimi , nate 'ebe gwausowala sinabwana .
50001024	Ta esi 'ilobwenegu be bale'uya yada miyami be 'enega yada lemelememi .
50001025	'Enega yamwalatoi 'ai'ailina 'aene 'omi ma'egwao tada miyami be yada lememi be wada gwausowala 'imi emisa Keliso 'ena manuna ,
50001026	be wate 'igu ayausa limana 'emiya manuna wada gwausowala sinabwana , nate Yesu Keliso 'ina lema 'edaya manuna .
50001027	Ta wada 'ita'i'isimi 'aene 'imi guinuwao 'ediyega tomota Keliso tetelina sida 'awabobo'ane , 'enega 'eguma yayausimi , nai 'eguma yamiyaila , tuwa tuga tetelimi bobo'ana yada noono 'aene ma imi 'atetagwala watoolo pa'ala , ta ma imi nuwanuwa leleleya ga 'enega waetaetapewa tetela bobo'ana 'ana emisa manuna ,
50001028	ta geya'abo wate wamatamatauta 'ami talauwalao 'ediya . Gete manuna taudi sida mwalatoi 'ai'aili 'aene sida esilae , be 'omi 'ami 'etoseyana wada loba Yaubada 'enega .
50001029	Manuna Yaubada ni'atu 'itagwala 'emiya be Keliso 'ena waemiemisa , be tauna wate manuna wada 'elouya ,
50001030	nadigega 'abo'agu 'igu losaiya Keliso manuna be 'igu 'elouyao wa'itedi , ta gete tuga wanonodi , ta 'omi wate 'imi losaiya be 'imi 'elouyao nadigega waloba'esedi .
50002001	Mwa'adega , Keliso sawesawenaya 'igie 'atepatuda , nai 'ina oboboma 'igie etapeweda ? Mwa'adega , Yaluyaluwa Tabuna sawesawenaya 'iegosigosiyaneda , be 'enega taeoboobobomeda be ta'atenuwa 'ole'oleyeda ?
50002002	'Eguma nadigega , 'ilobwenemi be wanuwanuwa leleleya , be waeoboobobomemi 'omi , yaluyaluwami be 'atemi 'idi e'ebweu 'enega , be 'imi oboboma gete manuna yada gwausowala 'ai'aila .
50002003	Geya'abo wanuwanuwa tu'e nai wae'ipi'ipi , ta esi wanuwa mwa'uta , be gosemiyao 'adi esanao wagilagasidi .
50002004	Ta geya'abo taumimo 'imi guinuwa manuna wanuwanuwa , ta esi gosemiyao 'idi miya bobo'ana manuna wada nuwanuwa .
50002005	'Ilobwenemi be 'imi nuwanuwao Yesu Keliso 'ina nuwanuwa nadigega .
50002006	Yesu nina Yaubada , ta geya nuwana be 'ietoloina ,
50002007	ta esi Yaubada 'ina esaesa 'ipilisinena , ga 'itubuwa bale'uya , ga 'ie'ali'ei tomota 'abo'ada 'atuwa .
50002008	'Enega wate 'ina nuwamwa'uta 'enega , taunamo 'itagwalena ga 'imwawasa kelose 'enaya .
50002009	'Enega Yaubada Yesu 'igitu'eyena ta 'ana esana wate 'igitu'eyena esana maibo'ana etanidiya ,
50002010	be 'enega 'ana esana manuna me galewa be me bale'u ta tomwawasao wate , maibo'ada tada bwagobwago ,
50002011	be tada 'awa'ai'aila 'aene Yesu Keliso tauna 'Inapwana nina , be wate Tamada Yaubada tatupui .
50002012	Gosegwao 'omi ematamatana 'alemi . Lowa mataguya waematamatana , ta gete tuga 'emiyega yamiya 'edasola , ta tuga ma'etamo waematamatana 'ai'aila . 'Enega 'ilobwenemi be Yaubada wamataute be wate watoo waiwai be 'ina 'etoseyana waloba ,
50002013	manuna Yaubada nina 'atemiya 'ietaetapewa , be 'aene tauna 'ina nuwenuwega 'omi wanuwanuwa be waguiguinuwa .
50002014	Ta 'imi paisewa 'ediya ma imi 'atetagwala wada guinuwa , ta geya'abo ma imi logwautoyasa walomulomugi ,
50002015	be 'aene 'omi Yaubada natunao bobo'ami ta 'esasemi , ta nigeya 'ebweu wate 'imi to'umalinamo , be me bale'u 'idi mayale 'omi . Manuna taudi 'idi bubuna guguyoi ta taudi adelidi toto'umalidi .
50002016	Gosegwao , tetela bobo'ana wagiyai 'i'isi be 'enega yawasi ataya waloba , be tuta nina 'iilama yada gwausowala manumi , manuna geya nuwagu be 'igu paisewao 'emiya 'adi mudala .
50002017	Wate 'eguma 'iabe 'agu talauwalao siloemwawasigu , 'atuwa nadigega sitaliyaegu , yada gwausowala tuga , be 'omi wate wada gwausowala . 'Omi lowa wataliya Yaubada matanaya , tuta nina Yesu waemisena ; ta 'igu mwawasa 'imi taliyao 'ida loeposeyanedi .
50002018	'Enega 'ilobwenena be 'omi ma'egwao tada egwausowala leleleya .
50002019	Yanuwayaina 'aene 'Inapwana Yesu 'ina lemega sawesawenaya be muliyega tuta gidalina 'ena Timoti yaetunenawa , be tetelimi 'ida me'e 'eguya , be 'enega yada gwausowala .
50002020	Timoti namo 'imi miya bobo'ana manuna 'inuwanuwa sinabwana ,
50002021	ta 'agu tolemao yaudi taudimo manudi sinuwanuwa , ta nigeya Yesu Keliso 'ina guinuwa manuna sida nuwanuwa .
50002022	Ta Timoti wamwalatonina 'aene tai bobo'ana , ta 'atuwa nadigega natugu ma'iyagu tetela bobo'ana manuna 'aetaetapewa .
50002023	'Enega 'abo tuta nina 'agu loina yanonoi , nuwanuwagu be Timoti nina yaetunenawa 'emiya .
50002024	Ta wate yaemisa 'aene 'Inapwana 'ina lemega tuta gidalina be 'abo'agu wate yawawa 'emiya .
50002025	Ta gete tuga 'igu nuwanuwa 'aene 'ilobwenena be Epapilodito yaetune ilenawa 'emiya , tauna tasigu ta ma'iyagu 'apaipaisewa , 'atuwa nadigega 'alosalosaiya Yesu Keliso manuna . Epapilodito nina lowa 'agu lema 'emiyega 'ime'ena ,
50002026	ga gete tuga nuwanuwana 'omi , ga tuta nina 'ina le'oasa alena 'iwai ga wanononaya , bada tauna 'inuwamwau 'aene geya'abo 'omi wa'ate'ate sa'ala 'ina le'oasa manuna .
50002027	Ona'ai'aila , ni'atu 'ile'oasa sinabwana , ta sa'i Yaubada 'i'atenuwa 'ole'oleyena , ta wate 'abo'agu 'i'atenuwa 'ole'oleyegu , 'abona nai Epapilodito 'ina mwawasa 'enega yada nuwamwau 'ai'aila .
50002028	Gete manuna nuwanuwagu sinabwana be yaetunenawa , be wa'ita limai 'aene ma ina bobo'ana , be tauna manuna wada gwausowala , be wate 'aene 'abo'agu 'igu 'atesa'ala 'igugumwala .
50002029	'Enega 'abo to tuta 'iapwesa 'imi senaya , ma imi gwausowala 'Inapwana 'ana esanega wada bwauye 'imi anuwaya . Be wate 'aina 'Inapwana 'ina toguinuwao , 'abo siwawai 'emiya , wa'amayabedi nadigega Epapilodito .
50002030	Ona'ai'aila , Epapilodito nina Keliso 'ina paisewa 'enaya le'oasega selabenaya be 'imwamwawasa , manuna 'omi nigeya sawesawenaya be walemegu , ta Epapilodito nina 'ipasima ga 'ilemegu , ga 'enega le'oasa nina 'ilobena .
50003001	Gosegwao , 'ilobwenemi wate be 'ida 'Inapwana manuna wada gwausowala . Lowa 'ami loina ya'etoladinawa , ta gete watei nuwanuwagu be yada 'etoladi limanawa , be 'enega wada miya bobo'ana .
50003002	Wa'ita'i'isimi toto'umalidi 'idi bubuna 'atuwa kedewa , taudi tolodaba 'adi bodao 'ediyega ,
50003003	'Abo Yaubada 'ena tabwagobwago yaluyaluwana 'enega , ga Yesu Keliso namo tatupuna , ta nigeya bubuna bale'u 'ena taemiemisa , gote 'enega tamwalatoni 'aene ni'atu lodaba 'ai'aila ta'ewena .
50003004	Ona'ai'aila , sawesaweguya be esaesa bale'u manuna yada onatu'e , manuna 'abo'agu 'agu esana tomota yaudi 'adi esanao 'iloetana sinedi ,
50003005	manuna 'abo'agu goma Isileli 'ai'aila , 'igu susu Beniamina , ga silodabegu 'asiyata eita 'igu tubuwa mulinaya , ta Palisiyao 'idi loinao yamuliya 'ai'ailidi ,
50003006	ga yaetapewa sinabwana toekalesiyao 'adi gie'elouya 'enaya , ta nigeya 'ebweu wate Mosese 'ina loina yale'oale'oa .
50003007	Ta esi 'agu esana nina sinabwana ya'awa yage besobesoena , manuna Keliso namo 'ena yatagwalegu .
50003008	Ona'ai'aila , 'igu 'Inapwana Yesu Keliso 'ana mwalatoi bobo'ana wawasae , ga esaesa bale'u 'ibobo'ana sinedi , 'enega esaesao nidi ya'awa yage besobesoedi , ga Keliso nina manuna yage maibo'adi yaloseyedi ga ya'awa to'umaliyedi , manuna nuwanuwagu Keliso namo ,
50003009	ta wate nuwanuwagu Keliso ma'iyagu 'ada miyami , nigeya 'aene taugu 'igu bubuna palupalunega , nai Mosese 'ina loinao 'ediyega , ta esi emisa Keliso 'enaya 'enega , nate 'ida bubuna palupaluna Yaubada 'i'ebwa'eda 'ida emisa Keliso 'enaya manuna .
50003010	Nuwanuwagu wate Keliso yada mwalatoni be 'ina toololimana 'ana waiwai yada lotoo , be 'ina 'elouya wate tauna nadigega yada lotoodi , nai 'ina mwawasa yada etotowane ,
50003011	be 'enega , 'eguma kapekapeyana , mwawasega 'abo'agu wate yada toololimana .
50003012	Nigeya 'aene ni'atu toololimana yalobena , nai 'igu bubuna ni'atu maibo'ana sibobo'ana , ta esi gete 'igu 'ebe masi be 'aene yada giyai , manuna yage gete manuna Yesu Keliso ni'atu 'igiyaigu .
50003013	Gosegwao , nigeya yaonaona 'aene ni'atu yagiyaina , ta esi 'igu nuwanuwa 'ebweuna namo , 'enega yage muliguya yanuwa pupuledi be to'ase mataguya manudi yatootoo waiwai ,
50003014	nate 'ebe masi nina , nai Yaubada 'ina pali galewaya , Yesu Keliso 'enega .
50003015	'Enega maibo'ada gete nadigega tada nuwanuwa leleleya , 'abo 'ida nuwanuwa ni'atu simatuwa . Be wate 'eguma to'ase manuna 'imi nuwanuwa dumadumana , yage nina 'alena Yaubada wate ma'etamo 'ida e'ita 'emiya .
50003016	Ta sa'i 'ilobweneda be yage nidi talobediya tagiyai 'i'isidi .
50003017	Gosegwao maibo'ami waetotowanegu , be yaisigedi taudi 'idi bubuna nadigega 'abo'agu waduneduneyema , be 'omi wate wada bubuna nadigega .
50003018	Ta sa'i tomota yaudi 'idi bubuna 'enega Keliso sietalauwalena , tauna manuda 'imwawasa kelose 'enaya . Talauwalao nidi lowa yasimanedi 'emiya , gete tuga wate ma igu dedoi yalolima , to'umalina nidi 'emiya yasimanedi .
50003019	Taudi 'idi 'ebe losalowa sida esilae , manuna 'idi 'ebe emisa gamwapawa manuna , be yage 'ebe omayamayao situputupudi , manuna yage bale'u namo nuwanuwadi .
50003020	Ta 'abo'ada esi 'ida sena galewaya , be gote 'enega 'ada To'etoseyana , tauna 'ida 'Inapwana Yesu Keliso , ma'etamo 'iilama , ta tauna manuna tayamwayamwa .
50003021	Be tuta nina 'iilama ooda 'ida sa'ugelasedi ; batuwa nenetadi , ta 'ida sa'ugelasedi 'atuwa tauna oona waiwaina ta 'esasena nadigega , ta 'ina guinuwa gete tauna 'ina waiwaiyega , manuna tauna sawesawenaya be yage maibo'adi 'ediya 'ietoloina .
50004001	Gosegwao ni'atu nuwagu wa'ewena , ta yaobobomemi 'aene 'igu 'ebe gwausowala , nuwanuwagu be loguguya gete wada muliyedi , be 'ediyega wada toolopa'ala 'ida 'Inapwana manuna , be tauna ma'emiya .
50004002	'Omi iine Yu'odia be Sinitiki yasidasida 'emiya be wada egosigosiyana limana , 'ida 'Inapwana 'ina nuwanuwa nadigega .
50004003	Wate gosiya 'ai'ailigu , 'oyo toanugana , yasideyo be iine nidi 'ulemedi , manuna lowa taudi ma'egwao 'aguiguinuwa leleleya , tetela bobo'ana 'ana simana 'enaya , ta wate Kelemeniti be 'aidi wate 'agu tolemao ma'emao 'apaipaisewa , taudi 'adi esanao yawasi bukina solanaya 'eto'etoladina .
50004004	Tuta maibo'ana wada gwaugwausowala 'Inapwana manuna , ta wate yaeona limami 'aene wada gwausowala .
50004005	'Ilobwenena be tomota maibo'adi 'imi e'alama'i'ita sida mwalamwalatoni , manuna 'iabe 'Inapwana 'iila limanama .
50004006	Geya'abo 'ebweu to'ase manuna wanuwanuwa , ta esi ma imi lokagutoki yage maibo'adi manudi , Yaubada 'ena wada bwagobwago , be 'imi nuwanuwao manudi wada sidasida ,
50004007	be Yaubada 'ina lemao tosinabwa sadi 'ediyega 'ida giegwausowalimi , be 'enega Yesu Keliso ma'emiya , 'atemi be 'imi nuwanuwao sida miya bobo'ana .
50004008	Gosegwao , gete 'ebweu wate loguguya 'aene wada nuwanuwa yage 'ai'ailidi ma 'adi 'amayaba manudi , be yage palupaludi manudi , be yage 'esasedi manudi , be yage 'adi 'ita kausala nidi manudi , be yage oboobobomidi manudi , be 'eguma to'ase bobo'ana 'ediya nai 'ebe tupu 'ediya manudi .
50004009	'Omi wada etotowanegu , 'igu guinuwao wa'itedi 'ediyega , be 'igu onao be 'igu e'itao wanonodiya ga wamwalatonidiya 'ediyega . 'Enega Yaubada ma ina nuwa siwalowa ma'emiya wada miya gwausowala .
50004010	'Ida 'Inapwana nina ni'atu 'igiegwausowaligu manuna gete tuga wa'atenuwa 'ole'oleyegu wate . Ona'ai'aila , lowa nuwanuwami be walemegu ta sa'i nigeya 'ebweu wate 'eda 'imiyami .
50004011	Ta geya'abo sa'i yalomulomugi 'igu miya mwau lowa 'ediya , manuna ni'atu yamwalatonina ga sawesaweguya miya maibo'adi 'ediya yagwaugwausowala tuga ,
50004012	nai miyamwau 'ediya nai 'ebe gwausowala 'ediya , nai tuta sesoi nai 'abo ma 'agu botana , nai 'eguma yaeesaesa , nai 'eguma yaetogomabeso ,
50004013	sawesaweguya miya maibo'adi 'ediya yada gwausowala tuga , manuna tauna ma'iyagu 'amiyami ni'atu 'igiewaiwaiyegu .
50004014	Ta ni'atu 'igu miyamwau gete wagie kapekapeyanena 'imi lemega ga manuna yalokagutoki sinabwana 'emiya .
50004015	'Omi me Pilipai ni'atu wamwalamwalatoni 'aene tetela bobo'ana 'ana simana'unu 'emiya 'enaya , tuta nina Masidonia yapilisinena , ga nigeya 'ebweu 'asa 'ana toekalesiyao 'idi 'ebwayadaita 'enega silemelemegu , 'adi lema 'eguyega 'ana e'isa manuna ; ta 'omi namo me Pilipai walemegu .
50004016	Ona'ai'aila , tuta nina lowa Tesalonaika 'ena yamiyami , 'agu lema ma'ebweuna ta muliyega 'eluwena wa'ebwa'egu .
50004017	'Igu ona gete nigeya 'aene nuwanuwagu 'ebwayadaita wada 'ebwa'egu , ta esi 'aene 'imi 'ebwayadaita uwana 'emiya 'ida sinabwa 'ami lema 'ai'aila manuna .
50004018	Ta 'imi 'ebwayadaita nina Epapilodito 'ime'ena , maibo'ana yalobena 'imaa tasitasiwa , 'atuwa nadigega 'imi taliya bobo'ana Yaubada 'enaya , ni'atu wagabuna ga maina bobo'ana Yaubada 'imuina ga manuna 'igwausowala .
50004019	'Enega 'igu Yaubada nina 'imi nuwanuwao maibo'adi 'ida 'ebwa'emi , nate tauna 'ina esaesa yau wawasae Yesu Keliso 'ina guinuwao 'ediyega .
50004020	'Enega 'ida Yaubada Tamadai nina tada tupu ataya be ataya .
50004021	'Igu oboboma Yesu Keliso 'ina toekalesiyao maibo'adi 'ediya . Ta gosegwao bada ma'egwao 'amiyami wate 'idi oboboma 'emiya ,
50004022	ta toekalesiyao taudi Sisa 'ina anuwaya siguiguinuwa , be toekalesiyao maibo'adi , 'idi oboboma 'emiya .
50004023	'Inapwana Yesu Keliso 'ina obobomega yaluyaluwami sida miya bobo'ana .
51001001	'Abo'agu Yaubada 'ina esinuwega yaetoguinuwa Yesu Keliso manuna , ta tasidai Timoti 'ilemegu ga 'imi leta gete ya'eto'etoladinawa ,
51001002	me Kolose , 'omi Yaubada 'ina bodao , ta Keliso 'ana toemisao , 'emiya . Tamada Yaubada 'ina oboboma 'enega wada miyabobo'ana .
51001003	Tuta yauyauna 'ima sidasida Yaubada , tauna 'ida 'Inapwana Yesu Keliso Tamana , 'enaya , 'anuwa'i'isimi ta manumi 'alokagutoki ,
51001004	manuna tetelimi 'anononaya , 'aene Yesu Keliso waemisena , ta toekalesiyao yauyaudi waobobomedi ,
51001005	manuna wanuwanuwayaina 'aene 'imi 'ebe gwausowala ma'etamo galewaya waloba , nadigega lowa tetela bobo'ai'ailina wanonona .
51001006	Tetela nina wanononaya sena yauyaudi 'ediya , gete tuga 'isinasinabwa ta 'iuwauwa , nadigega 'omi tuta nina Yaubada 'ina oboboma wagimi nononaya Epapila 'enega , ga wa'awa 'ai'ailena .
51001007	Ona'ai'aila , gosedai Epapila nina tai bobo'ana , ga tetela nina 'igimi e'itemi . Manuna 'ilopa'eluma 'abo'ama , ga 'ietaetapewa Keliso manuna 'emiya ,
51001008	ta 'enega Epapila nina Yaluyaluwa Tabuna 'ana oboboma 'atemiya ni'atu 'isimanena 'emaya .
51001009	Tuta nina tetelimi 'agimi nonona ga 'ana laba batuwa , nigeya 'ima sidasida manumi 'ada losa'u , ta esi Yaubada 'ena 'a'awa'awanoi be 'aene Yaluyaluwa Tabuna 'ida gienuwa sabwalenimi , be 'enega wada mwalatoi 'ai'aila to'ase 'ina nuwena manumi ,
51001010	be 'imi guinuwa nidi 'ediyega 'ida 'Inapwana wada giegwausowali , be wate 'imi bubuna bobo'ana 'iuuwa , be Yaubada 'ana mwalatoi 'emiya 'ida sinabwa .
51001011	Ta wate tauna 'ina waiwai sinabwana 'enega 'ida giewaiwaiyemi , be 'imi guinuwa yauyaudi 'ediya wae'alama'i'ita , be wada toolopa'ala , be wate ma imi gwausowala
51001012	wada lokagutoki Tamada 'ena , manuna tauna 'ina tagwalega sena maemaedanina 'ena tamiyami , 'ina tomotaiyao ma'edao .
51001013	Ona'ai'aila , sena guguyoi 'enega 'i'etoseyeda , ga 'isa'u gelaseda Natuna bobo'ana 'ina 'ebeloina 'enaya ,
51001014	manuna tauna 'ena 'etoseyana talobena , nate 'ida loegesiyao 'ediyega 'igie'esaseda .
51001015	'Abo'ada nigeya sawesawenaya Yaubada ta'ita , ta esi 'ana 'ita tuga Natunana nadigega , ta Yaubada 'ina mweluluwa maibo'adi Natunana 'iloetana sinedi ,
51001016	manuna tauna yage maibo'adi galewaya be bale'uya 'aledi , yage nidi ta'ita'itadi , be yage nidi nigeya tada 'itedi , nai taudi aniloseyao nai toloinao waiwaidi nai yaluyaluwao , maibo'adi Yaubada 'imweluluidi Natuna 'ina guinuwega , ta Natunana manuna .
51001017	Ta lowaenei muliyega be mwelumweluluwao siapwesa , Natuna nugana 'imiyami , ta tauna 'ina waiwaiyega yage maibo'adi simiya'ai'aila ta sipaipaisewa .
51001018	'Abo'ada toekalesiyao 'atuwa welawela'anao , ta tauna debada , ta tauna 'ebe e'ale , ta mwawasega tauna togimitoolo limana , be 'enega yage maibo'adi 'iloetana sinedi .
51001019	Ta Yaubada nuwanuwana , ga tauna 'ina waiwai be 'ina bubuna maibo'adi 'ediyega Yesu 'iloemaena ,
51001020	ga Yesu nina kelose 'ena lalana 'ina dauyega yage maibo'adi bale'uya ta galewaya simiya dumaduma ni'atu 'ime'edi Yaubada 'enaya sabi egosigosiyana limana .
51001021	'Omi wate lowa wamiya 'edasola ta 'imi nuwanuwa 'enega Yaubada waetalauwalena , ga wabubuna to'umalina ,
51001022	ta Yesu oona 'ina mwawasa 'enega 'i'au'ewemi ga Yaubada ma'emi waegosigosiyana limana , ma imi bubuna bobo'ana ta 'esasena matanaya ,
51001023	nate 'eguma 'imi emisa geya'abo 'ineeneta , be 'eguma watoolo pa'ala tetela bobo'ana nina wanononaya 'ana emisa 'ena , ta nigeya wapilipilisine . Tetela nina 'ana loguguya tomota maibo'adi bale'uya sinononaya , ta 'abo'agu Paulo 'ana tologuguya 'ebweu .
51001024	'Enega gete tuga 'igu 'elouya 'omi manumi yalobalobadi , ta tuwa tuga ma igu gwausowala . Taugu bwalagu 'ina 'elouya be Keliso 'ina 'elouya 'iloeposeyanena ga 'isinabwa toekalesiyao manudi , nate taudi Keliso oona .
51001025	Ta toekalesiyao 'omi manumi 'abo'agu wate Yaubada 'ina loinega yaetoanugana , be 'aene Yaubada 'ina ona yasimana apwese ,
51001026	ona nina lowa gimi tomota ta tubudao 'ediyega 'ikwaiyena , ga gete tuga 'iloapwesena 'ina tomotaiyao 'abo'ada 'edaya .
51001027	Mwalatoi gete lowa kwaikwaiyina , ta 'ibobo'ana wawasae , Yaubada nuwanuwana be 'iloeapwese 'omi nigeya me Yudia 'emiya . Mwalatoi nina nate Keliso 'atemiya 'imiyami , be tauna 'enega wada nuwayaina 'aene sena esaesa 'ena walulugu .
51001028	Tauna Keliso nina 'asimasimane , ta 'ima mwalatoi 'ai'ailega 'aloguguya ta 'ae'ie'ita tomota maibo'ami 'emiya , be 'aene Keliso 'ana toemisao 'omi 'ada gieapwesemi ma imi bubuna maibo'ana bobo'ana , ta matuwana .
51001029	Gete manuna 'abo'agu yaetaetapewa , ta yaewaiwai , tauna 'ina waiwai 'ateguya 'i'ebwa'eguya 'enega .
51002001	Nuwanuwagu be wada nuwasabwalena 'aene 'abo'agu yaetaetapewa sinabwana 'omi manumi , be me Laodisia manudi , be wate taudi 'etamo maninigu nigeya si'ita'ita manudi ,
51002002	be 'aene taudi wate obobomega sida egosigosiyana 'ai'aila , ma 'adi lotoona bobo'ana , be ma idi mwalatoi 'ai'aila , 'enega sida gwausowala sinabwana , manuna ni'atu sinuwanuwa sabwalena mwalatoi lowa kwaikwaiyina manuna , nate Keliso .
51002003	Ta Keliso nina 'ena sinasinapu be mwalatoi maibo'adi simiyami , nate 'ida esaesa sinabwana .
51002004	Gete yaonaona be 'enega geya'abo mali tomota 'idi ona dibidibiyega sikabokaboemi .
51002005	Gete tuga tomotenigu 'imiya 'edasola 'emiyega , ta 'igu nuwanuwa 'emiya 'imiyami , ga yagwaugwausowala 'imi miya bobo'ana be 'imi emisa pa'alina Keliso 'ena manuna .
51002006	Ni'atu 'ida 'Inapwana Yesu Keliso 'ena wa'atetagwala , 'enega 'ilobwenemi be tauna 'ina waiwaiyega wada tautauya ,
51002007	manuna Keliso nina 'imi emisa 'alena , ta 'ana togiesinabwa , ta wate 'ana togiepa'ala , nadigega 'ae'ita'esemi , ga manuna walokagutoki sinabwana .
51002008	Geya'abo 'ebweu yaita 'ikabokaboemi tomota 'idi sinasinapu 'enega , manuna mwalatoi nidi yage besobeso bale'uyega , ta nigeya Keliso 'enega .
51002009	Manuna Keliso namo 'enaya Yaubada 'ina waiwai ta 'ina bubuna maibo'ana simiyami .
51002010	Ta Keliso 'enega bobo'ana 'ai'aila ni'atu walobena , tauna aniloseyao be yaluyaluwa bi'i maibo'adi 'iewaiwai sinedi ta 'iloina sinedi .
51002011	Ta wate Keliso 'enega 'ami we'iwe'iyaya walobena , 'atuwa nadigega lodaba * , nigeya lodaba oomi 'enaya , ta esi bubuna bale'u 'atemiyega 'idaba yaulena .
51002012	'Enega wate Keliso ma'emiya bapitaiso walobena , 'atuwa sisa'u 'ali'aliyemi , ta wate Keliso ma'emiya 'imi bapitaisoega watoolo limana , manuna Yaubada 'ina waiwai waemisena 'aene Keliso mwawasega 'igietoolo limena .
51002013	'Omi lowa lodaba nigeya walobaloba , ta 'imi loegesiyao manudi 'atuwa mwawamwawasimi , ta esi Keliso ma'edai yawasi bobo'ana Yaubada 'i'ebwa'eda , ga 'ida loegesiyao 'inuwataudi ,
51002014	ta 'ida lowaga 'ana loina mwauna 'i'upwa yaulena , ga 'ana kelose 'ena 'itutu epa'iyena .
51002015	Ta wate welabanao be yaluyaluwa bi'iyao maibo'adi 'igie mwa'utedi , ga 'ana keloseyega 'adi omayamaya 'isa'una , ta 'iewaiwai sinedi .
51002016	'Enega geya'abo 'ebweu yaita 'ilo'alo'aegilemi 'ami masula be 'ami bwasi manudi , 'eguma 'omi taudi 'idi 'emasula nigeya waguiguinuwedi , nai nawalae auwauna 'ina tutaya , nai sabate 'ediya .
51002017	Yage getedi 'ebe'ita tuga , ta 'adi mwalatoi 'ai'aila Keliso tauna 'igieapwesedi .
51002018	'Enega geya'abo 'ebweu yaita 'ida 'awa'awa to'umaliyemi manuna 'omi nigeya watapwatapwalolo ma imi nuwamwa'uta aniloseyao 'ediya , manuna tomota nidi 'idi mwalatoi madawalega manudi sigagasa , ta sinuwatu'e bubuna bale'u 'ediyega ,
51002019	ta esi Keliso nigeya sigiyagiyai , tauna debada , ta 'abo'ada welawela'anao oo 'ebweuna 'ena , ga welawela'anao 'ebweuna 'ebweuna siguiguinuwa oo 'ebweuna 'ina bobo'ana manuna , be oo nina 'isinasinabwa , ta 'ana sinabwa nina Yaubada 'ina guinuwega .
51002020	Lowa wamwawasa Keliso ma'emiya 'enega bubuna bale'u 'ina loina 'emiya ni'atu 'ilosa'u , ta to'ase manuna 'etamo waguiguinuwa 'atuwa me bale'u 'idi guinuwa nadigega ?
51002021	To'ase manuna tomota 'idi e'itao be loinao waematamatanedi 'aene , “ Geya'abo masula gete wagitogitoo , nai walotolotoo ? ”
51002022	Ta yage getedi sawasawalidi be 'abo taepaisewadi sigugumwala .
51002023	Ona'ai'aila , loina nidi 'adi 'ita 'atuwa sinasinapu 'ai'aila , manuna 'adi tomuliyao 'idi tapwalolo 'ena sietaetapewa ma idi nuwamwa'uta , ta wate bwaladi siliuliunedi , ta tuga nigeya 'ebweu wate 'idi waiwaimo , ta esi bwaladi 'idi yalakwaiya 'iloiloinedi .
51003001	Manuna Keliso ma'emi ni'atu watoolo limana , 'ilobwenemi be galewa yagenao wa'ebesedi , manuna Keliso nina Yaubada 'atainaya galewaya 'imiyamiya .
51003002	Wate 'imi nuwanuwao wada sa'udi yage galewa 'ediya ta geya'abo yage bale'u 'ediya ,
51003003	manuna ni'atu wamwawasa , ta gete tuga yawasimi Keliso ma'iyana Yaubada 'enaya .
51003004	Manuna yawasida bobo'ana Keliso nina 'enega ta'ewena , 'enega tuta nina 'abo Keliso 'iapwesama , 'omi wate Keliso ma'emiya waapwesa 'ina esaesa tuyatuyayalina 'enaya .
51003005	'Enega bale'u bubuninao 'emiya wada loemwawasidi , nate loelata be guinuwa baibailidi be yalakwaiyao be eesaesa , nate mali 'ebe emisa 'adi bwagobwago .
51003006	Ta yage getedi manudi ma'etamo Yaubada 'igamwasowaleda .
51003007	Ona'ai'aila , bubuna to'umalidi getedi lowa waguinuwedi .
51003008	Ta esi gete tuga 'ilobwenena be waguitoyasedi , nate saiya be gamwasowala be e'ipi'ipi be sinala be 'awato'umali be
51003009	wate geya'abo waekabokabo gosemiyao 'ediya , manuna bubuna bale'u ni'atu waguitoyasena ,
51003010	ta bubuna auwauna walobena , manuna Tomweluluwa nina tuta maibo'ana 'igiegie auwaumi , be 'aene tauna wada mwalamwalatoni be 'ina bubuna wada etotowane .
51003011	'Enega nigeya 'ebweu wate weyala 'imiyami be wada gwae , “ Me Yudia mali boda ta 'abo'ama mali boda ” , nai wagwae , “ Taudi bwaladi sidabedi mali boda , ta taudi nigeya , mali boda ” , nai “ 'Owagao be to'u'umalao mali bodao ” , nai “ 'Ali'eiyao mali boda be 'inapwanao mali boda ” , ta tuwa tuga Keliso 'ina boda maibo'ada , ga 'atedaya Keliso namo 'iloegogoneda .
51003012	Ta 'omi Yaubada 'ina obobomega 'iesinuwemi tauna manuna , 'enega 'ilobwenemi be wa'atenuwa 'ole'ole , be waeobooboboma , be wanuwamwa'uta ma imi 'atetagwala ta ma imi e'alama'i'ita ,
51003013	ta wada elemalema 'ebweuna 'ebweuna 'enaya , ta geya'abo wate gosemiyao walo'alo'aegiledi , ta esi 'idi to'umalinao wada nuwataudi , manuna 'ida 'Inapwana tauna wate 'imi loegesiyao 'inuwataudi .
51003014	Ta sa'i 'ilobwenemi be adelimi wada eobooboboma , manuna oboboma 'enega guinuwa maibo'adi sipalupalu .
51003015	Be wate Keliso 'ina nuwasiwalowa 'atemi 'ida loinedi . Gete manuna Yaubada maibo'ada 'ibwauyeda ga taeboda 'ebweuna , be manuna tada lokagutoki Yaubada 'ena .
51003016	Wate Keliso 'ina ona bobo'ai'ailidi 'atemiya sida tabwa bobo'ana , be 'enega 'ebweuna 'ebweuna 'enaya wada e'ie'ita be wada loguloguguya mwalatoi 'ai'aila 'enega , be 'imi wali be Same walinao 'ediyega , be edale walinao Yaluyaluwa Tabuna 'enega 'ediyega , ma imi lokagutoki Yaubada 'ena 'atemiya .
51003017	Ta 'imi guinuwa maibo'adi , nate 'imi onao nai 'imi paisewao , maibo'ana 'ida 'Inapwana Yesu 'ana esanega wada guinuwa , ma imi lokagutoki Yesu 'ana esanega , Tamada Yaubada 'enaya .
51003018	'Ida 'Inapwana 'ina tomotaiyao 'abo'ada 'ada lobwene 'aene iine aiai nimi mwanemiyao 'idi onao wada ematamatanedi .
51003019	Wate nadigega 'omi me'olotomi mwanemiyao waobobomedi be geya'abo wa'ena'ena pa'alidi .
51003020	Gogama 'omi wate tuta yauyauna tamamiyao be sinamiyao 'enadi wada ematamatanedi , gete 'ida 'Inapwana 'ina 'ebe gwausowala .
51003021	Ta 'omi enaenatunimi , geya'abo natumiyao wagiegie gamwasowalidi 'abona nai 'adi 'oata'oata wasa'usa'u .
51003022	'Omi toguinuwao wate 'imi 'inapwanao bale'uya 'enadi wada ematamatanedi yage yauyaudi manudi . Ta geya'abo 'abo tuta nina silomata'i'isimi namo 'enaya wada paisewa ma imi gwaunuwa , be 'enega 'aene wada giegwausowalidi , ta esi tuta maibo'ana 'ediya ma imi 'atetagwala , Yaubada 'ana 'amayabega .
51003023	Ta 'imi guinuwa maibo'adi 'ediya wada gwaunuwa , nigeya 'aene tomota manudi , ta esi Yaubada manuna ,
51003024	be muliyega 'Inapwana nina 'enega 'ami pali wa'ewa , manuna 'ida 'Inapwana Keliso manuna taguiguinuwa .
51003025	Ta esi toto'umali nidi 'ida emaisidi yage to'umalidi 'ediyega . Manuna nigeya 'ebweu wate mali loina 'imiyami .
51004001	Ta 'omi 'inapwanao , wada loina palupalu 'imi toguinuwao 'ebweuna 'ebweuna 'ediya , manuna wanuwa'i'isi 'aene 'omi wate 'imi 'Inapwana 'imiyami galewaya .
51004002	Wa'ita'i'isimi be geya'abo 'imi sidasidao sineeneta , ta esi wada lokagutoki Yaubada 'ena , be wada e'alama'i'ita 'imi sidasidao 'ediya .
51004003	'Abo'ama wate manuma wada sidasida , be 'enega Yaubada 'eda 'ida gieapwese 'emaya , be 'enega Keliso tetelina kwaikwaiyina 'ada simasimana apwese tomota 'ediya , tauna tetela nina gete 'ana simana manuna sisa'u luguyegu deliya .
51004004	'Enega wada sidasida manugu , be tetela nina 'ana mwalatoi yada gieapwese be 'ida maedana , 'igu paisewa 'ana lobwene nadigega .
51004005	Wate taudi nigeya Keliso 'ana toemisao 'ediya wada guinuwa palupalu , be geya'abo 'imi tuta wamudamudali .
51004006	Nuwa'ole'oleyega tuta yauna wada onaona ma imi mwalatoi 'ai'aila , be 'enega 'abo gosemiyao sienaidemi wada e'ie'isadi ona palupaluna 'ediyega .
51004007	Tikiko ma'etamo 'iwawai be 'igu guinuwa maibo'ana 'ida simanedi 'emiya , tauna gosedai bobo'ana , ta 'Inapwana 'ina toguinuwa palupaluna , ta ma'emai 'aguiguinuwa leleleya .
51004008	Ni'atu yaetunenawa 'emiya be 'abo'ama 'ima miya 'ida simane 'emiya , be wate 'ina loguguyega 'ida giepa'alimi .
51004009	Ta tasidai Onesimo Tikiko ma'iyana siweewai , ta Onesimo nina tauna 'ebweu 'imi sena taina , ta tai bobo'ana ta ma 'ana emisa , be taudi to'ase bada siapweapwesa sida emwasali 'emiya .
51004010	Alisitako ma'iyagu deliya 'amiyami , be 'ina lokagutoki 'emiya gete yasimasimanenawa , ta wate Maki , tauna Banaba nibana ( Lowa yaemataluwemi Maki nina manuna , 'aene 'eguma 'iwawai wada bwauye 'imi anuwaya ) ,
51004011	be wate Yesu , tauna 'ana esana 'eluwena Yusito , 'idi lokagutoki 'emiya . Taudi sitetoi me Yudia nidi bada ma'egwao 'apaipaisewa Yaubada 'ina 'ebeloina manuna , ta taudi 'igu miyamwau 'ediyega sigiegie waiwaiyegu .
51004012	Epapila wate 'ina lokagutoki 'emiya , tauna 'ebweu 'imi boda 'emiyega , ta 'iguiguinuwa To'etoseyana Yesu manuna , ta wate 'ina sidasidao 'ediya 'isidasida waiwai be 'aene wada toolopa'ala ma imi bubuna maibo'ana bobo'ana , nadigega Yaubada nuwanuwana .
51004013	Ona'ai'aila , Epapila nina ni'atu 'ietaetapewa 'omi manumi , ta wate taudi me Laodisia be me Ayelapolo manudi .
51004014	Wate gosedai Luke , tauna togile'oasa nina , be Dimasa , 'idi lokagutoki 'emiya .
51004015	Gosedao sena Laodisia 'ena simiyami 'igu lokagutoki wada simane 'ediya , be wate toekalesiyao nidi waine Nimipa 'ina anuwaya sitapwatapwalolo 'ediya .
51004016	'Imi leta gete 'omi toekalesiyao wasawa nugane , be muliyega waetune toekalesiyao sena Laodisia 'ena 'ediya , be me Laodisia 'idi leta wate sida etunenawa 'emiya be wasawai .
51004017	Ta Alikipo waeona , 'aene , “ Guinuwa nina 'Inapwana 'i'ebwa'emuya , 'uda etapewa 'ena be 'ulosaloni . ”
51004018	Lokagutoki gete taugu nimaguyega ya'etoladina . Wada nuwa'i'isigu 'aene deliya yamiyami . Oboboma 'emiya .
52001001	'Abo'agu ta Sailasa be Timoti ma'egwao gete 'imi leta 'a'eto'etoladinawa 'omi toekalesiyao Tesalonaika 'enaya , manuna 'omi Tamada Yaubada be 'Inapwana Yesu Keliso 'adi toemisao . Taudi 'idi obobomega wada miya gwausowala .
52001002	Tuta maibo'ana 'alokalokagutoki Yaubada 'enaya , 'imi bubuna bobo'ana manuna , ta wate tuta yauna Tamada Yaubada 'ena 'asidasida manumi ,
52001003	manuna 'imi emisa be 'imi guinuwa bobo'adi 'anuwa'i'isidi , ta wate 'imi guinuwao oboboma 'enega , be 'imi e'alama'i'ita ma imi emisa be 'aene 'ida 'Inapwana Yesu Keliso 'ida 'etoseyemi .
52001004	Ona'ai'aila gosemao , Yaubada ni'atu 'iobobomemi ga 'iesinuwemi ,
52001005	'enega tuta nina tetela bobo'ana 'a'ebwa'emi , Yaluyaluwa Tabuna ona nina 'igiewaiwaiyena 'emiya , 'enega ona nina wa'awa 'ai'ailena , ta 'abo'ama wate 'ima guinuwa manumi wa'itena , nate guinuwa palupaluna .
52001006	'Enega ni'atu waetotowanema , ta wate 'ida 'Inapwana waetotowanena , ga ma imi miyamwau , ta tetela nina wa'ewena ma imi gwausowala , ta gwausowala nina Yaluyaluwa Tabuna 'enega 'imai .
52001007	'Enega 'omi 'ebe'ita bobo'ana , ga Keliso 'ana toemisao , sena Masidonia be Akaya 'ediya , sietotowanemi .
52001008	Ona'ai'aila , 'ida 'Inapwana tetelina ni'atu 'emiyega 'ilelewana me Masidonia be me Akaya 'ediya , ta wate 'omi 'imi emisa Yaubada 'enaya tetelina ni'atu 'i'elelewana sena maibo'ana 'ediya . 'Enega 'abo to sena 'ena 'atatauya , nigeya sawesawemaya manumi 'aemwaemwasala ,
52001009	manuna taudi 'emaya siemwaemwasala 'imi tagwala lowa 'emaya manuna , 'aene 'imi 'ebe emisa kadekadelidi waguitoyasedi ga 'enega Yaubada 'ena watagwalemi , manuna taunamo Yaubada 'ai'aila ta mayawasina , 'enega tauna manuna waguiguinuwa ,
52001010	ta Natuna wayamwayamwa be to tuta galewega 'ida ebusima . Tauna Yesu nina Yaubada mwawasega 'igietoolona be 'i'etoseyeda be 'aene geya'abo bwa'omatana 'ena taapweapwesa .
52002001	Gosemao , ni'atu wamwalamwalatoni 'aene lowa 'ima ayausa 'emiya nigeya 'aayaayausa daita , ta esi ma uwana .
52002002	Wanuwa'i'isi wate 'aene me Pilipai lowa sibubuna geyogeyoiyema ga sigie omayamayaema , ta tuwa tuga Yaubada 'igie 'atepatuma ga tetelina bobo'ana 'asimanena 'emiya 'anabwa'ayoi tomota sietalauwalema , ta 'aloguguya 'emiya ,
52002003	nigeya kaboega , nai nigeya ona to'umalina 'enega , ta esi ona'ai'aila 'enega .
52002004	Manuna 'ima paisewa gete Yaubada 'itagwala 'emaya be tetela bobo'ana 'asimana apwese , 'enega 'ima simana nina nigeya to'ase tomota nuwanuwadi , ta esi to'ase Yaubada nuwanuwana . Manuna nuwanuwa nidi 'atemaya simiyami , nai bobo'adi , nai to'umalidi , Yaubada taunamo 'imwalamwalatoni .
52002005	Ta Wamwalamwalatoni lowa 'awai 'emiya nigeya ma ima ona dibidibidi , ta Yaubada wate 'imwalatonina 'aene nigeya 'aonaona 'awa yalayala 'emiya be 'aene 'imi gwegweyao 'a'ewadi .
52002006	Ta wate yage nidi 'aguiguinuwedi matamiya ta wate mali tomota matadiya nigeya tauma 'ama tupu manuna , ta esi 'omi 'ami lema manuna . Ona'ai'aila , 'abo'ama Keliso 'ana tosimanao , 'enega 'ilobwenema be 'aetoloina 'emiya , ta nigeya .
52002007	'Ima bubuna 'emiya ma ima oonuwa , nadigega waine natunao 'ediya ma ina oonuwa .
52002008	Ta nuwama wa'ewena , 'enega ma ima 'atetagwala 'emiya Yaubada tetelina 'asimanena , ta wate 'abo'ama taumamo 'atagwalema , ga 'aegosigosiyana 'ai'ailemi .
52002009	Gosemao , wanuwa'i'isi lowa 'ima paisewa 'emiya , 'asiyata be boiboi 'ediya 'apaipaisewa sinabwana , ga 'enega taumamo 'ae'enima , ta wate Yaubada tetelina 'asimanena 'emiya , manuna geya nuwama 'ami mwau 'asa'u 'ama 'ita'i'ita manuna .
52002010	'Omi Keliso 'ana toemisao , ta 'abo'ama 'ima bubuna 'emiya wamwalatonina , ta Yaubada wate 'imwalatonima 'aene 'esasema , ta palupaluma , ta bobo'ama .
52002011	Manuna maibo'ami 'a'ita'i'isimi , 'atuwa nadigega tai natunao 'i'ita'i'ita 'esedi ,
52002012	ta wate 'aloguguyemi be 'agiepa'alimi , ta wate 'aeonemi be 'aene wada bubuna bobo'ana , manuna Yaubada ni'atu 'iesinuwemi tauna 'ina 'ebeloina 'esasena manuna .
52002013	Gosemao tuta yauyauna 'alokagutoki Yaubada 'ena , manuna Yaubada 'ina ona ni'atu 'a'ebwa'emi ga 'ena watagwalemi , nigeya 'aene tomota 'idi ona , ta esi Yaubada 'enega . Ona'ai'aila , ona nina Yaubada 'enega , ga waemisena , ta 'ana waiwai ni'atu walotoona .
52002014	Ta wate miyamwau walobena , nadigega taudi Yesu Keliso 'ana toemisao sena Yudia 'enaya , manuna toekalesiyao nidi 'idi miyamwau silobena taudi 'idi tomotaiyao 'ediyega , nadigega 'omi 'imi miyamwau walobena taumi 'imi tomotaiyao 'ediyega .
52002015	Manuna taudi me Yudia 'idi bubuna gete 'ida 'Inapwana Yesu siloemwawasina , ta wate lowaenei palopitao siloemwawasidi , ta wate 'abo'ama ni'atu sietalauwalema , 'enega Yaubada geya nuwana taudi ,
52002016	ta 'ima simana 'omi sena yauyauna tomoteninao 'emiya sitootoo be sida 'etobode , manuna geya nuwadi be Yaubada 'i'etoseyemi . 'Enega 'idi to'umalinao sisinabwa 'ai'aila , ta 'ana e'isa nate 'elouya sinabwana Yaubada 'i'ebwa'edi .
52002017	Gosegwao , lowa 'apilipili sinemi ga nigeya wate 'ada 'ita limemi , ta ma'etamo nigeya 'anuwanuwa pupulemi , ta 'atootoo waiwai be 'aene 'awawa sabi 'italimami .
52002018	Ona'ai'aila , 'abo'agu Paulo yatootoo waiwai be 'aene 'awawa be 'aayausa limami , ta yatooyogena , manuna Seitani 'ima 'eda 'igibodena .
52002019	Ona'ai'aila , 'omi namo manumi ma ima nuwayaina be 'aene tuta nina 'ida 'Inapwana Yesu 'iapwesa limanama ,
52002020	tupu be gwausowala manumi 'ada loba .
52003001	Tuta nina Ateni 'ena 'amiyami 'a'ate'atesa'ala manumi , 'enega yaloina ga yagwae , “ Timoti 'itatauya Tesalonaika ta 'ateluwa namo bada 'amiyami . ”
52003002	'Enega tasidana Timoti yaetunenawa , manuna tauna wate 'ebweu 'ama boda , Yaubada 'ina guinuwa Keliso tetelina manuna . Tasidai nina yaetunenawa be 'igiepa'alimi be Keliso 'ena wada emisa 'ai'aila ,
52003003	be 'enega geya'abo 'imi 'elouyao 'ediya waneeneta . Manuna miyamwau nidi wamwalamwalatoni 'aene maibo'ada talobalobadi .
52003004	Manuna lowa 'abo'ama ma'emiyao tamiyami , ga 'agimisimana 'emiya 'aene miyamwau nidi 'emiya sida apwesa , ga gete tuga ni'atu siapweapwesa .
52003005	Gete 'alena 'enega yanuwanuwa wawasae , ga Timoti yaetunenawa be 'imi emisa 'ida 'ita , be tetelimi 'ida me'e 'eguya , manuna ya'atesa'ala Seitani 'enaya , 'abona nai 'ebetoo sinabwana 'i'ebwa'emi be waneneneta , be 'enega 'ima paisewa lowa 'emiya 'igie to'umaliye .
52003006	'Enega Timoti nina 'iwai ga tetelimi 'ime'ena , 'igwae , “ Me Tesalonaika nidi Keliso 'ena siemisa 'ai'aila , ta oboboma 'aledi , ta wate tuta maibo'ana 'ida ayausa nuganuganina sinuwanuwa'i'isi ma idi gwausowala , ta nuwanuwadi be sida 'italimada . ” 'Abo'ama wate nadigega nuwanuwama be 'omi 'a'italimami .
52003007	Gosemao 'anabwa'ayoi ma ima 'elouya , be ma ima miyamwau , ta 'imi emisa tetelina ni'atu 'anonona ga 'igiegwausowalima .
52003008	'Enega 'imi toolopa'ala 'Inapwana manuna 'ama lotoona 'ibobo'ana .
52003009	'Enega 'ima lokagutoki Yaubada 'ena nigeya sawesawenaya 'alosa'u , manuna Yaubada 'ena 'ima gwausowala manumi sinabwa wawasae .
52003010	'Enega boiboi be 'asiyata 'ediya 'asidasida waiwai be 'aene maninimi 'a'ita limadi , be wate 'abo 'eisa 'ebe neneta 'emiya simiyami 'ediyega 'ada giewaiwaiyemi .
52003011	'Enega 'igu nuwanuwa 'eluwa getedi : Nugana 'aene Tamada Yaubada be 'ida 'Inapwana Yesu 'ima 'eda sida loine be 'enega 'ada wa 'emiya .
52003012	Ta 'eluwena 'aene 'Inapwana obobomega 'ida loemaemi be taumimo wada eoboobobomemi , ta wate mali tomota wada oboboma 'ai'ailidi , nadigega 'abo'ama 'aoboboma 'esemi ,
52003013	be ma'etamo tuta nina 'ida 'Inapwana Yesu , ma 'ana toemisao siapwesama , 'omi ma imi waiwai , ta ma 'ate'esasemi , Tamada Yaubada matanaya wada toolo .
52004001	Gosemao , 'ebweu wate yage 'ida 'Inapwana Yesu manuna 'aemataluwemi , be 'aguguyemi , nate lowa bubuna nidi 'ae'itemi ga wamwalatonidi 'aene bobo'adi , ta manudi Yaubada 'igwausowala , ga gete tuga ni'atu 'ediya wabuubuna , ta 'ilobwenena be waguinuwa limalimadi .
52004002	Ta wate 'Inapwana Yesu 'ina loinao nidi 'a'ebwa'emiya wamwalamwalatonidi .
52004003	Yaubada nuwanuwana 'imi miya 'esasena , ta geya'abo waloeloelata ,
52004004	be 'enega 'ebweuna 'ebweuna wada ai ma imi bubuna bobo'ana ta palupaluna ,
52004005	ta geya'abo ma imi yalakwaiya , nadigega tomotai nidi Yaubada 'ana toemwagemwageyao .
52004006	'Enega wate geya'abo mali tomota mwanediyao wa'ipwa'ipwalidi , 'abona nai 'Inapwana 'ina gamwasowala waloba . Yage nidi manudi lowa 'aemataluwemi .
52004007	Manuna Yaubada 'iesinuweda nigeya bubuna baibailidi manudi , ta 'esasedi esi manudi .
52004008	'Enega 'abo yaita loina nina 'ile'oai , nigeya 'aene tomota 'idi loina , ta esi Yaubada 'ina loina 'ile'oale'oa , manuna Yaluyaluwa Tabuna tauna nuwanuwa 'ana togie'esasa , nate Yaubada 'ina 'ebwaya 'edaya .
52004009	Ta gosedao 'adi oboboma manuna geya'abo 'a'eto'etoladiwa , manuna Yaubada tauna ni'atu 'ie'itemi be taumimo wada eoboobobomemi .
52004010	Nadigega wate tomota maibo'adi sena Masidonia solanaya waobobomedi . 'Enega 'ada lo'aetuetunemi be 'imi oboboma nina 'ena wada ewaiwai ,
52004011	be wate wada too be wada miyasiwalowa be taumimo 'imi paisewa wada paisewadi , be geya'abo mali tomota 'alodi wa'e'enuwadi , nadigega lowa 'aemataluwa'esemi .
52004012	Gete 'enega taudi nigeya Keliso 'ana toemisao sida 'amayabemi . Ta 'omi 'ami lema manuna geya'abo mali tomota 'ediya watuituila .
52004013	Gosemao geya'abo waemwagemwage tokwaiyao manudi , be 'enega 'abo yaita tasidai 'ikwakwaiya , geya'abo wanuwanuwa mwau , 'atuwa taudi nigeya 'idi emisamo toololimana manuna .
52004014	Ta 'abo'ada Yesu taemisena 'aene mwawasega 'itoolo limana , ga nadigega wate taemisa 'aene gosedao nidi ni'atu sikwaiya Yaubada 'ida ila limanedima , Yesu ma'enao .
52004015	Gete 'ida 'Inapwana 'ina ona 'asimasimane 'emiya , 'aene tuta nina 'iila limanama , taudi kwaikwaiyidi Keliso sida gimi lobai , ta 'abo'ada mayawasida muliyega .
52004016	Manuna 'Inapwana nina ma'enana sinabwana 'ida apwesa , ta aniloseyao 'adi toanugana wate 'ida bwau , ta wate yoguli simu'e sinabwana , be 'enega 'Inapwana galewega 'imwa'utama , be tokwaiya nidi lowa Keliso 'ana toemisao sida gimitoolo ,
52004017	ta 'enega 'abo'ada wate mayawasida ma'edao tatutu'e galewaya , be 'ida 'Inapwana ma'eda taelobaloba pwana 'ediya , be tauna ma'edai tada miyaataya .
52004018	'Enega tetela gete 'enega wada giegwausowalimi .
52005001	Gosemao , nigeya sawesawenaya be 'imi leta gete 'enega 'aeonami to tuta 'ena Keliso nina 'iila limanama ,
52005002	manuna ni'atu wasinapuna 'aene nigeya tamwalamwalatoni , ta esi 'ina mai ma'etamo 'atuwa to'ipwala 'ina mai boiboiya nadigega ,
52005003	be 'abo tomota 'aidi sigwae , “ 'Ida miya maibo'ana bobo'ana tuga , ” ta muliyega esilae 'ida loesalutunidi , nadigega waine 'ina 'elouya tuta enatuna 'ena . 'Enega nadigega esilae nina nigeya sawesawenaya sidenasine .
52005004	Ta gosemao , 'omi nigeya sena guguyoi 'ena wamiyami , 'enega 'inapwana 'ina ila limanama manuna geya'abo wa'ate'ate sa'ala , ta sa'i guguyoi 'ana tomiyanao 'ida loesalutunidi , to'ipwala nadigega .
52005005	Manuna 'omi maedana 'ana tomiyanao , 'enega maedanega tada tauya , ta geya'abo guguyoi 'ina 'edega .
52005006	'Enega geya'abo ta'eno'eno , nadigega tomota yaudi si'eno'eno'esa , ta esiya Yesu tada yamwayamwa ma ida nuwanuwa palupalu .
52005007	Ta geya'abo 'abo'ada nadigega taudi toemata'eno'eno , be bwasi waiwai 'ana tonumao . Taudi guguyoi 'idi 'ebe guinuwa .
52005008	Ta 'abo'ada esi 'atuwa maemaedanida , 'enega taudamo tada 'ita'i'isida , be yaluyaluwada tada lawa Yaubada 'ana emisa be 'ana oboboma 'ediyega , ta wate 'ida nuwayaina 'ada 'etoseyana tada loba 'enega .
52005009	Manuna Yaubada nigeya 'iloiloina be bwa'omatana 'ana sena 'ena taapwesa , ta esi nuwanuwana 'ida 'Inapwana Yesu Keliso 'ina guinuwega 'i'etoseyeda .
52005010	'Enega Keliso nina manuda 'imwawasa , be nai mayawasida nai mwawamwawasida , ta 'eguma 'iilama 'ida 'au'ewada be ma'edai tada miyaataya .
52005011	'Enega 'ilobwenemi be taumimo wada lo'aetuetunemi ta wate wada elemalema , nate paisewa nidi nadigega gete tuga waguiguinuwa 'esedi .
52005012	Gosemao , 'asidemi wate be 'aene 'ami toanuganao wada 'amayabedi , be wada oboboma 'ai'ailidi , manuna 'Inapwana 'ina paisewa siguiguinuwe , nate si'ita'i'isimi ta siloguloguguya 'emiya . Ta 'ebweu yage wate , geya'abo egewagewana , ta esi nuwasiwalowega wada miyami .
52005013	
52005014	Ta gosemao , 'ilobwenemi wate be tologwautoyasao waloguguyadi , be to'atesa'ala wagie 'atepatudi , be toneneta walemedi , ta yage nidi getedi e'alama'i'itega wada guinuwedi .
52005015	Wa'ita'i'isimi be geya'abo 'ebweu yaita 'emiyega to'umalina 'ie'ie'isa to'umalina 'enega , ta esi tuta maibo'ana wada eobooboboma be wada elemalema . Mali tomota wate wada lemedi .
52005016	Tuta yauna wada uyawana .
52005017	Nadigega wate sidasida Yaubada 'enaya geya'abo walosalosa'u .
52005018	Ta wate tuta yauna wada lokagutoki Yaubada 'ena , 'abo 'imi miya bobo'adi nai to'umalidi 'ediya . 'Imi gwausowala nina nate Yaubada 'ina nuwena , 'abo'ada Yesu Keliso 'ina bodao manuda .
52005019	Ta geya'abo Yaluyaluwa Tabuna 'ina guinuwa wa'eto'etobode ,
52005020	'enega 'eguma 'ebweu tologuguya e'ita auwauna 'iona apwesei , geya'abo waguiguitoyase ,
52005021	ta esi e'ita nina wada too , be 'abo bobo'ana wagiyai ,
52005022	ta 'abo to'umalina , maibo'ana waguitoyase .
52005023	Yaubada tauna gwausowala 'alena 'enega yaluyaluwami be nuwami ta oomi 'ida gie'esasa 'ai'ailidi be sida maedana , be 'enega ma imi bubuna bobo'ana wada miyami be 'ana laba Yesu Keliso 'iila limanama .
52005024	Manuna Yaubada tauna 'iesinuwemi , tauna ma 'ana emisa , ga to'ase ni'atu 'ieoneda 'ida guinuwe .
52005025	Gosemao , wada sidasida manuma Yaubada 'enaya .
52005026	Be wate toekalesiyao maibo'adi obobomega waenima'abidi .
52005027	Ta yaloinemi Yaubada 'ana esanega be leta gete tasidao matadiya wada sawa .
52005028	'Ida 'Inapwana Yesu Keliso 'ina oboboma 'emiya .
53001001	'Abo'ama Sailasa be Timoti ma'egwao 'imi leta 'a'eto'etoladinawa 'omi toekalesiyao Tesalonaika 'enaya , manuna 'omi Tamada Yaubada be 'Inapwana Yesu Keliso 'adi toemisao .
53001002	Tamada Yaubada be 'ida 'Inapwana Yesu Keliso 'idi obobomega wada miya gwausowala .
53001003	Gosemao , 'ilobwenema be tuta yauyauna Yaubada 'ada lokagutokiye 'imi emisa be 'imi eobooboboma taumimo 'emiya 'adi sinabwa manuna .
53001004	'Enega toekalesiyao sena yaudi matadiya 'atuputupumi , 'agwae , “ Taudi me Tesalonaika e'alama'i'ita 'aledi . 'Anabwa'ayoi 'adi talauwalao mwau sinabwana si'ebwa'edi , ta tuwa tuga ma idi 'alama'i'ita be ma idi emisa Yaubada 'enaya . ”
53001005	Gete 'ebe'ita be 'enega Yaubada 'ina loina palupaluna tada mwalatoni , manuna 'imi miyamwau nidi 'ediyega 'igiepa'alimi , be 'enega 'ina 'ebeloina 'ana lugu 'ida lobwenemi .
53001006	Nadigega wate sa'i taudi 'ami togie'elouyao 'adi e'isa Yaubada 'igibugibubu be 'ina gamwasowala sida loba .
53001007	'Omi tomiyamwau yaeonami 'aene ma'etamo 'ida 'Inapwana Yesu galewega 'ida mwa'uta maninima , ma ina aniloseyao ta 'awe sabelulu wate 'ida me'e , be 'omi ta 'abo'ama 'ida 'ebe eyawai'ata 'ida 'ebwa'eda ,
53001008	ta taudi 'ida 'Inapwana Yesu Keliso tetelina siguitoyasena , ga Yaubada siemwagemwageyena , 'adi e'isa mwauna 'ida 'ebwa'edi .
53001009	'Enega sida miya dumaduma , ta sida esilae ataya 'asa gabugabu 'enaya , be 'Inapwana maninina be 'ina waiwai ta 'ana tupu geya'abo si'ita'ita .
53001010	Manuna 'abo tuta nina 'imamai , 'ana tupu sinabwana 'ida loba 'ina guinuwao 'ebe nuwaowana manudi 'ana toemisao 'ediyega . Ta 'omi lowa tetelina 'a'ebwa'emi ga waemisena , 'enega ma'etamo 'omi ma'emao Yesu 'ina apwesama 'enaya tada tupu .
53001011	Lowa Yaubada 'iesinuwemi ga 'ibwauyemi , ga 'enega waemisena . Gete manuna 'abo'ama tuta yauyauna 'asidasida manumi be 'aene wada muliya 'ai'aili . Manuna 'omi nuwanuwami be emisa 'ai'ailega wada bubuna palupalu , 'enega 'ima sidasida Yaubada 'enaya 'aene 'ida giewaiwaiyemi be guinuwa nidi wada guinuwedi .
53001012	Gete 'enega be tomota yaudi 'ida 'Inapwana Yesu 'ana esana situpu , 'omi 'imi guinuwa bobo'adi manudi . Ta 'omi wate tupu waloba tauna 'ana esanega , ta tupu nidi maibo'ana Yaubada be 'Inapwana Yesu Keliso 'idi oboboma 'enega .
53002001	Gosemao , nuwanuwama be wada mwalamwalatoni 'ida 'Inapwana Yesu Keliso 'ina apwesa limana be 'ida egogona 'enaya manuna ,
53002002	be 'enega geya'abo wa'ate'ate sa'ala . 'Enega 'eguma tomota sigwae , “ 'Inapwana 'ina apwesa limanama 'ana tuta gete , ” geya'abo waemiemisedi . 'Eguma siona 'aene mwalatoi gete silobena 'idi madawalega , nai Yaubada 'ina ona 'ediya 'enega , nai 'abo'agu 'idi leta ya'etoladina 'ediya 'enega ,
53002003	geya'abo 'ebweu wate 'idi kabo nidi waemiemisedi , ta esi wada nuwa'i'isi 'aene nugana tomota yaudi Yaubada sida etalauwale , be tai to'umalina 'ida apwesa , ta muliyega Yesu 'iilama . Ona'ai'aila , tai nina to'umalina ta guguyoi taina ,
53002004	Yaubada 'ana saiya ta wate 'ebe emisa maibo'adi 'adi saiya , 'enega tauna 'ida gitu'eye be Yaubada 'ina Anuwa Tabu 'enaya 'ida miyatowa , be 'ida etoloina 'atuwa Yaubada .
53002005	Nai wanuwa'i'isina 'aene lowa 'omi ma'egwao tamiyami ga yage nidi manudi yaeonemi .
53002006	Ta 'omi tai nina to'umalina 'ina mai so'iso'i 'alena , ni'atu wamwalamwalatoni 'aene 'eguma 'ina mai 'ana tuta 'ilobai 'enega 'iapwesama .
53002007	Ona'ai'aila , gete tuga tai to'umalina nina 'ina guinuwao ni'atu siapweapwesa kwaiya bale'uya , ta mali tai sa'i guinuwa to'umalidi nidi 'i'eto'etobodedi be 'ana laba to'etoboda nina 'itoolosi'i ,
53002008	be 'enega toto'umalina nina 'iapwesama . Muliyega 'ida 'Inapwana Yesu 'ida apwesama , be tai to'umalina nina 'ida loesawali yage 'eluwa 'ediyega , nate 'ina waiwai ta 'awanega 'awesabelulu .
53002009	Ta tai nina to'umalina 'ida apwesa , be Seitani 'ina waiwaiyega edeedede ta yage 'ebe nuwaowana 'ediyega tomota 'ida kaboedi .
53002010	Ta taudi tetela 'ai'aila 'ana tologuitoyasao 'idi sena 'asa gabugabu , Yaubada 'ida tagwaledi be Seitani 'ina kaboyao maibo'ana sida emisedi , ta taudi bwa'omatana sida loba , manuna e'ita 'ai'aila siguitoyasena ,
53002011	
53002012	ta bubuna geyogeyoi 'ana guinuwa nuwadi 'i'ewena . 'Eguma lowa tetela 'ai'aila sida emisenaya , Yaubada 'ida 'etoseyedi , ta sa'i nigeya .
53002013	Gosemao , ona'ai'aila 'ida 'Inapwana 'iobobomemi , manuna gimituta 'enaya 'iesinuwemi be 'aene Yaluyaluwa Tabuna 'enega 'ida gie'esasemi , be tetela 'ai'aila wada emise 'ami 'etoseyana manuna , 'enega 'ilobwenema be tuta maibo'ana manumi 'ada lokagutoki Yaubada 'ena .
53002014	Tetela nina lowa 'aloguguyaena 'emiya ga waemisena , ga gete 'enega 'ida 'Inapwana Yesu Keliso 'ina esaesa 'i'ebwa'emi .
53002015	Gosemao , wada toolopa'ala , be 'ami e'itao nidi 'ima onega , ta wate 'ima leta 'ediyega , wada giyai'i'isidi .
53002016	Tamada Yaubada 'ioboboma 'ai'ailida , 'enega tuta yauna 'igiegwausowalida , manuna tanuwayaina yage nidi ma'etamo manuda 'ida guinuwedi .
53002017	Tauna Yaubada be 'ida 'Inapwana Yesu Keliso sida giegwausowalimi , ta sida giewaiwaiyemi , be wada gwaunuwa 'imi paisewa 'ediya , ta tuta maibo'ana 'imi onao sida bobo'ana .
53003001	Gosemao , 'ebweu yage wate nuwanuwama be manuma wasidasida Yaubada 'ena , be 'enega 'Inapwana tetelina 'ima loguguyega 'ida lelewana be 'iewaiwai tomota 'ediya , nadigega lowa 'emiya .
53003002	Ta wada sida wate be toto'umalidi 'ediyega Yaubada 'ida 'etoseyema , manuna 'Inapwana 'ana toeyaseyaseyao yaudi .
53003003	Ta esi 'Inapwana nina ma 'ana emisa sawesawenaya be 'igiepa'alimi , ta 'i'ita'i'isimi be 'aene geya'abo Seitani 'igitogitoomi .
53003004	'Enega 'Inapwana 'aemisena 'aene 'ima e'ita 'emiya waematamatanedi ,
53003005	ta wate 'ida gienuwa sabwalenimi , tauna 'ina oboboma manuna , ta wate 'imi toolopa'ala Keliso 'ena manuna .
53003006	Gosemao , 'aemataluwemi wate , 'ida 'Inapwana Yesu Keliso 'ana esanega , be 'eguma 'aina tasidao loogwautoyasidi , geya'abo wa'ita'ita naodi , manuna gwautoyasa 'ina 'eda 'abo'ama nigeya 'ae'ie'itami , ta gwaunuwa 'ina 'eda esi .
53003007	'Enega ni'atu wamwalatonina 'aene 'ilobwenemi be 'abo'ama waetotowanema . Manuna lowa 'omi ma'emao tamiyamiya , nigeya 'ebweu tuta paisewa 'ena 'ada logwautoyasa .
53003008	Nadigega wate taumamo 'ae'enima . Boiboi be 'asiyata 'ediya 'apaipaisewa , manuna geya nuwama be 'ami mwau 'asa'u 'ama masula manuna .
53003009	Ona'ai'aila , loina 'imiyami be 'omi wada e'enima , ta tuwa tuga tauma 'ama masula manuna 'aetaetapewa , be 'enega 'omi 'ima guinuwa wada etotowanedi .
53003010	Ta wate lowa 'omi ma'emao tamiyami , 'aloinemi 'aene 'abo yaita 'ilogwautoyasa geya'abo wate 'i'e'a .
53003011	Ni'atu tetelimi 'anonona 'aene 'aidi 'emiyega tologwautoyasa , ta nigeya sida miyabaula be sida paisewa .
53003012	'Enega gosedao nidi 'ada emataluwedi , ta 'ida 'Inapwana Yesu Keliso 'ana esanega 'aloinedi , be 'idi paisewa taudimo sida guinuwedi , ta sida miyabaula be 'enega 'adi masula sida loba .
53003013	Gosemao , guinuwa bobo'adi manudi geya'abo walo'ame'ame .
53003014	'Eguma yaita e'ita nidi 'imi leta gete solanaya 'isinalidi , geya'abo tai nina wa'ita'ita nao , be 'enega 'ina guinuwa nina manuna 'ida omayamaya ,
53003015	ta watoo be geya'abo waeetalauwale , manuna tauna tasidai , 'enega e'ita namo wa'ebwa'e .
53003016	'Ida 'inapwana tauna nuwasiwalowa 'alena be 'ida gienuwa siwalowemi , be 'ida giegwausowalimi tuta maibo'ana , ta ma'emi wada miyaataya .
53003017	Leta gete 'ana 'ebe losalowa taugu nimaguyega ya'eto'etoladinawa , nadigega 'igu gimi letao 'ediya .
53003018	Ta 'ida 'Inapwana Yesu Keliso 'ina oboboma maibo'ami 'emiya .
54001001	Kagutoki Timoti . 'Imu leta gete 'eguyega 'iweewa . 'Ada To'etoseyana nina Yaubada be Yesu Keliso 'idi loinega , Keliso manuna yaetosimana , manuna Keliso 'ena taemiemisa 'ada 'etoseyana manuna .
54001002	'Oyo lowa Keliso 'uemisena 'enega ya'awa natuna 'ai'ailemu . Tamada Yaubada be 'ida 'Inapwana Yesu Keliso sida obobomeyo , be wate sida 'atenuwa 'ole'oleyeyo , be 'enega ma imu gwausowala 'uda miya bobo'ana .
54001003	Lowa tuta nina ni'atu be yapilisineyo be yatatauya Masidonia , ta yaemataluwemu , yagwae , “ Geya'abo 'utautauya . Bada tuga Epeso 'ena 'uda miyami be 'aina tomota 'u'etobodedi be geya'abo mali e'itao sie'ie'itaedi ,
54001004	ta wate geya'abo siemwaemwasala be si'ina'inana gimi 'epata tomota 'adi esanao , 'abona nai egewagewana 'emiya 'iapwesa , manuna memebala nidi tomota 'idi emisa Yaubada 'ena geya'abo silemelemedi . ”
54001005	Gete 'igu loina be 'enega 'atemi 'esasedi 'ediyega taumimo waeobooboboma 'ai'aila , be wanuwanuwa bobo'ana , be waemisa 'ai'aila Keliso 'ena .
54001006	'Aina tomota emisa gete siguitoyasena , ga ona besobesoega ni'atu sikwani .
54001007	Nuwanuwadi be Yaubada 'ina loinao sie'itaedi , ta 'idi onao be 'idi loguguyao 'aledi nigeya simwalamwalatonidi .
54001008	Ona'ai'aila , loina nidi 'ebe lema bobo'ana , 'eguma tamuliya 'ai'ailedi .
54001009	Manuna loina nidi Yaubada nigeya 'isa'usa'udi topalupaludi manudi , ta esi tole'oa loina be tooopa'ala manudi , taudi nigeya Yaubada sida 'amayabena , be toto'umalidi , baibailidi , to'awasewa , taudi sinadiyao be tamadiyao be mali tomota 'adi toloemwawasao ,
54001010	wate toloelatao , be taudi me'olotodi 'oloto siyadiyao 'ediya siloeloelata , be tomota 'adi to'ipwalao , ta to'awakabokabo , tosawatamatamana kabokabo , be wate e'ita palupaluna 'ana tole'oao maibo'adi .
54001011	Ta e'ita palupaluna nina Yaubada 'enega , tauna maedana be gwausowala 'aledi , ga 'igu paisewa 'i'ebwa'eguya be tetelina yaloguguyae tomota 'ediya .
54001012	Ta wate 'ida 'Inapwana Yesu Keliso 'igiewaiwaiyegu 'igu paisewa gete manuna , 'enega 'ena yalokagutoki , manuna 'iemisegu , ga paisewa nina 'i'ebwa'egu .
54001013	Tuta lowa nigeya nadigega , manuna tuta nina 'ena Keliso ya'awa to'umaliyena ta 'ina bodao yaetalauwaledi , ta tuwa tuga Yaubada 'imwalatonina 'aene yage nidi to'umalidi yaguinuwedi taugu 'igu emwagemwageyega , ta wate nigeya yaemiemise , 'enega 'i'atenuwa 'ole'oleyegu ,
54001014	ga 'ida 'Inapwana nina 'ioboboma 'ai'ailigu , ga emisa be oboboma Yesu Keliso 'enega 'i'ebwa'egu .
54001015	Ona gete ona 'ai'aila , ta 'ilobwenena be taemise , manuna Yesu Keliso ni'atu bale'uya 'imai toto'umalidi sabi 'etoseyedi , ta toto'umalidi maibo'adi 'ediyega 'abo'agu toto'umali wawasae .
54001016	Yaubada 'ina 'atenuwa'ole'ole 'eguya 'alena gete , 'aene Yesu Keliso 'abo'agu toto'umalina sinabwana manugu 'ie'alama'i'ita , be 'enega toto'umalina maibo'adi sida 'itagu be sida mwalatoni 'aene taudi wate , 'abo Keliso siemise , yawasidi ataya sida loba .
54001017	'Enega Yaubada tada 'amayabe be tada tupu atae , manuna taunamo Yaubada 'ai'aila , nigeya sawesawenaya be maninina ta'ita , nai 'imwamwawasa , ta 'ina loina 'edaya geya'abo 'igumwagumwala . Eimeni .
54001018	Natugu Timoti , 'unuwa'i'isi lowa Yaubada 'ina tosimanao 'imu guinuwa Yaubada manuna sigimi simanena , ta 'abo'agu wate 'igu loina gete 'emuya be 'uda etapewa Yaubada 'ina guinuwa manuna ,
54001019	ma imu emisa waiwaina ta ma imu nuwanuwa bobo'ana , tuta maibo'ana 'ediya . Manuna 'aina gosedao nuwanuwa bobo'ana siguitoyasena , 'enega 'idi emisa 'ineneta ga sibe'u .
54001020	Tobe'u nidi 'ebweu 'ana esana Aimenio , ta 'ebweuna wate 'ana esana Alekisana . Siteluwa nidi ni'atu Seitani 'ena ya'ebwayaedi be 'iemata sabuyedi , be nuwadi 'ida sabwalena 'aene geya'abo 'ida 'Inapwana 'ana esana si'awa'awa to'umaliye .
54002001	'Enega 'igu loina gete 'imi deliegogonao 'ediya , nugana wada sidasida Yaubada 'enaya tomota maibo'adi manudi , ta manudi wa'awanoi be wasidasida ma imi lokagutoki Yaubada 'ena .
54002002	Ta kiniyao be toloinao manudi wate wasidasida , be 'aene 'idi loina palupaluna 'enega tada miya bobo'ana , ma ida bubuna bobo'ana , ta ma ida 'amayaba .
54002003	'Ada To'etoseyana Yaubada nina nuwanuwana be gete nadigega tada sidasida'esa ,
54002004	manuna Yaubada nina nuwanuwana tomota maibo'adi 'idi to'umalinao 'ediyega 'i'etoseyedi , be nuwadi 'ida sabwalena e'ita 'ai'aila manuna .
54002005	Yaubada 'ebweuna namo tuga , ta wate 'ebweuna namo tai 'i'au'eweda Yaubada 'enaya , tauna Yesu Keliso .
54002006	Manuna Keliso taunamo 'itagwalena ga 'ietaliya maibo'ada manuda , ga ale gete , tuta 'ana lobwene 'ai'aila 'enaya , Yaubada 'i'ebwa'eda .
54002007	'Enega 'igu paisewa 'i'ebwa'egu be tetela gete yasimasimana be yaloguguya be yae'ie'ita taudi nigeya me Yudia 'ediya , be 'aene mwalatoi 'ai'aila Yaubada 'enega sida emise . Gete ona 'ai'aila , ta nigeya kabo .
54002008	'Enega nuwanuwagu be 'oloto sena maibo'adi 'ediya , ma idi bubuna palupaluna , nimadi sigilagasidi be sisisida Yaubada 'ena , ta geya'abo ma idi gamwasowala , be ma idi egewagewana .
54002009	Iine wate nuwanuwagu be taudimo sieiyalidi guinuwa bobo'adi 'ediyega , manuna nate totapwalolo 'ilobwenedi , ta geya'abo oodi 'ana iyala e'oe'oi 'ena 'idi tuta simudamudali , ta sida iyala'ai'aila , ta geya'abo ma idi gagasa .
54002010	
54002011	Ta wate tapwalolo solanaya ma idi 'atetagwala e'ita sida nonodi , ta geya'abo sionaona .
54002012	Nigeya yatagwatagwala be iine sie'ita tapwalolo 'ena . Geya'abo siloiloina 'oloto 'ediya , ta esi sida miya emwa'ule , be sida enonomo .
54002013	Manuna Yaubada Adama 'igimibubuna , ta Ibe muliyega .
54002014	Ta wate Seitani 'ina kabo 'enaya Adama nigeya 'ineeneta , ta waine esi 'ineneta ga loegesi 'igimi guinuwena .
54002015	Ta gete tuga iine 'idi enatuna 'enaya , Yaubada sawesawenaya 'i'etoseyedi , 'abo ma idi emisa , be ma idi oboboma , be ma idi bubuna 'esasena ta palupaluna .
54003001	Ona'ai'aila , 'eguma yaita nuwanuwana be 'ietoanugana , nate paisewa bobo'ana ,
54003002	ta 'ana loina gete nadigega : 'ina bubuna bobo'ana , mwanena 'ebweuna namo , nigeya bwasi waiwai 'ida numanuma diidiga , ma ina sinasinapu ta ma 'ana 'amayaba , be 'owagao 'adi to'ita'i'ita , be tauna toe'ita bobo'ana ,
54003003	ta geya'abo bwasi waiwai 'inumanuma kabaleya , be wate geya'abo 'igamwagamwasowala , ta esi 'ina bubuna ma'anuwaena , ta nigeya 'ida egewagewana , ta geya'abo esaesa 'ena 'ina yala 'isa'usa'u .
54003004	'Ilobwenena be tauna 'ina anuwa 'ana tomiyanao 'ida anugana 'ai'ailedi , be 'enega natunao ma idi 'amayaba 'ina ona sida nono .
54003005	Ta 'eguma tai nigeya sawesawenaya natunao 'iloina palupaluyedi , tauna nigeya sawesawenaya be Yaubada 'ina toekalesiyao wate 'iloina palupaluyedi , aga ?
54003006	Ta geya'abo toemisa auwauna waesiesinuwe be 'ietoanugana , 'abona nai 'ina nuwatu'e 'enega 'ibebe'u , nadigega Seitani nuwatu'e 'enega lowa 'ibe'u .
54003007	Toanuganao nidi 'ilobwenedi be ma 'adi 'awabobo'ana taudi nigeya totapwalolo matadiya , manuna 'eguma tomota toanuganao si'awa to'umaliyedi 'idi bubuna manuna , nate 'atuwa Seitani 'ina sikwa 'ena si'ona'ona .
54003008	Dikoniyao wate 'ilobwenedi be sibubuna bobo'ana ma idi nuwanuwa palupaluna , ta geya'abo bwasi waiwai sinumanuma diidiga , be geya'abo esaesa 'ena 'idi yala sisa'usa'u ,
54003009	ta 'ida tapwalolo 'ana mwalatoi kwaikwaiyina sida giyai'i'isi , ma idi nuwanuwa bobo'ana .
54003010	'Enega 'eguma 'aidi tai nuwanuwami be waesinuwedi be siedikoni , nugana 'idi ematamatana waduneye , be 'abo sibubuna bobo'ana , 'enega siedikoni .
54003011	Mwanediyao wate ma idi nuwanuwa palupaluna , be geya'abo gosediyao si'awa'awa to'umaliyedi , ta geya'abo bwasi waiwai sinumanuma diidiga , ta esi sida gwaunuwa 'ai'aila .
54003012	Dikoni mwanena 'ebweuna namo , ta natudiyao be 'idi susuyao sida anugana 'ai'ailidi .
54003013	Dikoni nidi 'eguma sigwaunuwa , 'enega tomota si'awa bobo'anedi , ta wate Yesu 'ana emisa manuna sida toolopa'ala .
54003014	Yanuwayaina 'aene tuta gidalina be yawawa 'emuya , ta nugana 'imu leta gete ya'etoladinawa ,
54003015	be 'eguma yasoso'i , leta gete 'enega 'umwalatoni to bubuna 'abo'ada totapwalolo 'ilobweneda , tauna 'ida Yaubada mayawasina 'ina boda solanaya , manuna 'abo'ada toekalesiyao 'ina e'ita 'ai'aila 'ana to'ita'i'itao .
54003016	Ona'ai'aila , 'ida tapwalolo 'ana mwalatoi kwaikwaiyina , ta yage sinabwana Keliso manuna gete : Ni'atu 'ietomotai , ta yaluyaluwana 'enega 'iewaiwai , ga aniloseyao si'itena , ta tetelina sena yauyaudi sinonona , ga me bale'u 'aidi siemisena , ta muliyega 'itu'e sena esaesa 'ena .
54004001	Yaluyaluwa Tabuna ni'atu 'isimana apwesa 'aene ma'etamo tuta 'ana 'ebe losalowa 'enaya 'aina tomota tapwalolo sida guitoyase , be yaluyaluwa to'umalidi be Taumudumudulele 'idi e'ita kabokaboyao sinonodi .
54004002	Toe'ita nidi tomota kabokabodi , ta 'idi kabo nidi manudi nigeya sida nuwanuwa .
54004003	'Idi kabo nidi 'aina gete , 'aene ai yage to'umalina , ta wate 'aina masula 'adi 'ai si'etobodedi . Ta 'omi Keliso 'ana toemisao e'ita 'ai'aila wamwalamwalatoni 'aene Yaubada masula maibo'ana 'ibubudi 'e'ai manuna , be 'aene ma ida gwausowala tada 'enidi .
54004004	Yage yauyauna Yaubada 'imweluluidiya bobo'adi , 'enega manudi tada lokagutoki Yaubada 'ena , be tada 'ewadi ,
54004005	manuna Yaubada 'ina onega ta 'ida sidesidega ni'atu 'igie'esasedi .
54004006	Loina getedi 'eguma gosedao 'ediya 'ue'itae , 'enega 'oyo Yesu Keliso 'ina toguinuwa bobo'ana , manuna e'ita palupaludi Yesu 'ana emisa manuna 'umulimuliyedi , ta 'ediyega yaluyaluwayo 'iewaiwai .
54004007	Ta emwasala besobeso yaudi nigeya Yaubada 'enega , 'enega geya'abo 'unoonodi , ta esi 'utoo waiwai be tuta maibo'ana 'uda bubuna bobo'ana Yaubada matanaya .
54004008	Ona'ai'aila , yage nidi taguiguinuwedi bwalada 'ana 'abi manuna , nate yage bobo'ana , ta esi yaluyaluwada 'ana 'abi yage bobo'ana wawasae , manuna tauna 'ilemeda 'ida tuta bale'uya manuna , ta wate tuta 'imeemai manuna .
54004009	Ona gete ona'ai'aila , 'enega tada tagwaleda 'enaya ,
54004010	manuna tuta gete 'enaya ma ida etapewa be ma ida gwaunuwa , manuna Yaubada miyamiya atayana tebweuna , tomota maibo'ada 'ada To'etoseyana , 'abo taemise . 'Enega 'ida nuwayaina 'enaya ni'atu tasa'una be 'i'etoseyeda .
54004011	Yage nidi getedi 'uda loguguyaedi , ta 'uda e'itaedi tomota 'ediya .
54004012	Tomota geya'abo sisinasinaliyo manuna 'aene 'oyo tubuwau tuga , ta esi 'imu ona bobo'ana , be 'imu guinuwa bobo'ana , 'imu oboboma , 'imu emisa , be 'imu bubuna 'esasena 'ediyega be 'oyo 'ebe'ita taudi 'ediya .
54004013	Ta wate tapwalolo solanaya Buki Tabu 'uda sawa , be 'uda loguguya , be 'uda e'ita , be 'ana laba yaapwesawa .
54004014	Lowa tapwalolo 'ana 'inapwanao sigidebemuya , ta Yaubada 'ina guinuwa manuna siona obobomemu , 'enega guinuwa nina manuna Yaubada 'igiewaiwaiyemu . Ta 'unuwa'i'isi ,
54004015	be guinuwa nidi 'ediya geya'abo 'uloguitoyasa , be 'enega tomota 'imu etapewa manuna sida gwae , “ Ona'ai'aila , Timoti gwaunuwa 'alena . ”
54004016	Timoti , 'u'ita'i'isiyo , tuta maibo'ana 'ena 'uda guinuwa bobo'ana , be 'uda e'ita 'ai'aila , be 'enega Yaubada 'oyo ta ma imu toenonoyao , 'i'etoseyemi .
54005001	Geya'abo 'enayo setalinega 'inapwanao 'u'ena'ena pa'alidi , ta esi oonuwega 'u'awanoi 'ediya , nadigega 'atuwa tamayo 'u'awa'awanoiye ; ta wate 'amu 'epatao 'u'awa'awa tasinedi ;
54005002	ta iine sinabwadi 'ediya 'uda bubuna nadigega 'atuwa sinamwao , ta gomagweine 'ediya ma imu nuwanuwa be bubuna 'esasena 'ediyega 'uda 'awanuunedi .
54005003	Kwabulao nidi nigeya 'idi susu walemedi .
54005004	Ta 'eguma natudiyao nai tubudiyao simiyamiya , taudi getedi 'ilobwenedi be sida 'ita'i'isidi , be lowa gidalidiya 'adi 'ita'i'ita sida e'isa . Lema nidi getedi nadigega Yaubada 'ina 'ebe gwausowala .
54005005	'Enega kwabulao nidi taudi nigeya 'idi susumo , 'eguma 'idi emisa Yaubada namo 'ena sisa'u , sidesidega 'asiyata be boiboi 'ediya , wada lemedi .
54005006	Ta taudi esi gwausowala besobeso manuna sinuwanuwa , taudi bwaladiya mayawasidi , ta yaluyaluwadi ni'atu simwawasa .
54005007	'Enega kwabulao guguya gete 'u'ebwa'edi be sida bubuna 'ai'aila , be 'enega geya'abo mali tomota kwabulao nidi si'awa'awa to'umaliyedi .
54005008	Ta 'eguma yaita nigeya 'ina bu'unao nai natunao 'ida 'ita'i'isidiya , tauna ni'atu Yaubada 'ina e'ita 'iguitoyasena , ga taudi Yaubada 'ana toeyaseyaseyao 'ito'umali sinedi .
54005009	Kwabula nidi 'adi loina gete nadigega : 'eguma 'adi yakwala sikisiti nai 'ilagaya , ta mwanediya lowa 'ebweuna namo ,
54005010	ta tomota matadiya 'idi bubuna palupaluna , manuna natudiyao 'adi 'iyabwebwe 'enaya siguinuwa 'ai'aila , be 'owagao ta wate toekalesiyao 'adi 'itanao 'enaya , be tomiyamwau wate 'adi lema 'enaya , be 'abo 'atenuwa'ole'ole 'aledi , 'ilobwenedi be toekalesiyao 'ediya silulugu , be toekalesiyao nidi 'ediyega 'adi lema , nai 'e'ai , nai 'oama , sida loba .
54005011	Ta kwabula nidi taudi ma'etamo nigeya sieilemwaya geya'abo silugulugu be sionaupaupa Keliso 'enaya be 'aene geya'abo siaiai limana , manuna taudi nadigega 'iabe 'idi onaupaupa nina sile'oa be siai limana ,
54005012	be gete 'enega Yaubada matanaya ni'atu sito'umalina .
54005013	Ta iine nidi wate miyadaidaita 'aledi , be mali anuwa be mali anuwa 'ediya sitautauya ta silomulomugi , ta mali tomota manudi sionaona dadana .
54005014	'Enega yanuwena kwabulao taudi ma'etamo nigeya sieilemwaya 'ilobwenedi be siai limana , be sienatuna , be taudi natudiyao si'ita'i'isidi , be 'enega geya'abo 'ada talauwalao si'awa'awa to'umaliyeda , kwabulao nidi 'idi bubuna manuna .
54005015	Manuna 'aina kwabulao ni'atu sineneta , ga Seitani 'ina 'eda 'ena sitautauya .
54005016	'Eguma to waine Keliso 'ana toemisa , ta 'ina susuyao 'aina sikwabulaya , 'ilobwenena be 'i'ita'i'isidi . Ta tapwalolo 'ana toanuganao 'idi paisewa kwabulao nigeya 'idi bu'unaomo si'ita'i'isidi .
54005017	Ta 'ami toanuganao 'eguma silema 'ai'ailimi , 'omi wate wada 'amayaba 'ai'ailidi be wada 'ita'i'isidi , nate 'idi loguguya ta 'idi e'ita 'ana e'isa .
54005018	Gete manuna Buki Tabu 'ena Yaubada 'iloina , 'igwae , “ 'Eguma bulumakau 'ipaipaisewa witi atuna 'enaya , sawesawenaya be tupwana witi 'i'a'ani . ” Ta wate 'igwae , “ Toguinuwa 'adi niyaula 'ilobwenedi be sida 'e'ai . ”
54005019	'Eguma 'aina tomota sie'ewa kabokabo 'ami toanuganao manudi , geya'abo wanoonodi . Nate namo 'eguma tomota 'eluwa nai 'etoi sieonaona toanugana 'ebweuna 'ina to'umalina manuna , 'enega wada etala .
54005020	Ta 'eguma toanugana 'ina to'umalina wa'italoba , 'uda 'enapa'ali tomota yaudi matadiya , be 'enega taudi wate loegesi nina geya'abo 'ena silugulugu .
54005021	Gete 'amu emataluwa 'eguyega Yaubada be Yesu Keliso matadiya , be wate aniloseyao 'esasedi matadiya , 'aene loina getedi 'uda muliya 'ai'ailidi . Tomota maibo'adi 'uda loinedi loina 'ebweuna namo 'enega , ta geya'abo 'aidi namo 'ediya 'uloiloina pa'ala , ta 'aidi 'ediya nigeya .
54005022	Toanugana 'ana esinuwa 'enaya geya'abo 'uemanimanini , 'abona nai ma ina to'umalinao kwaikwaiyidi esinuwa 'iloba , be nate 'ana 'ita 'atuwa 'ina to'umalinao 'ediya 'ulemeleme . Ta 'oyo wate tauyo 'imu bubuna 'u'ita'i'ita 'ai'aili .
54005023	Geya'abo bwasi namo 'unumanuma , manuna tuta yauna 'ule'oale'oasa ta gamwayo 'iuyauya , 'enega 'ilobwenemu be oine tupwana 'ununuma .
54005024	'Aina tomota 'idi to'umalinao miyamiya apwesadi manudi 'adi loina sida loba . Ta 'aidi 'idi to'umalinao miyamiya kwaikwaiyidi , ta ma'etamo be sida loapwesedi .
54005025	Nadigega wate guinuwa bobo'ana 'aidi miyamiya apwesadi , ta 'aidi ma'etamo be sida loapwesedi , manuna nigeya sawesawenaya simiya kwaiya .
54006001	'Ali'eiyao 'idi 'inapwanao sida 'amayabedi be sida ematamatanedi . 'Eguma nigeya , 'aina tomota 'ida e'itao si'awa to'umaliyedi , ta sigwae , “ Yaubada 'ana toemisao taudi , ta nigeya sida guinuwa palupalu . ”
54006002	Wate 'ali'eiyao nidi 'eguma 'idi 'inapwanao ma'ediyao si'awatasina Keliso 'ana emisa 'enaya , be 'enega geya'abo 'idi 'inapwanao 'adi 'amayaba silosalosa'u , ta esi sida etapewa waiwai manudi , be 'idi guinuwa bobo'ana 'ida sinabwa , manuna 'idi 'inapwanao nidi taudi Keliso 'ana toemisao , 'enega obobomega 'ediya sida paisewa . E'ita getedi 'uloguloguguyaedi tomota 'ediya .
54006003	Ta 'eguma yaita 'ina e'ita dumadumana , nai 'ida 'Inapwana Yesu Keliso 'ina ona palupaludi nigeya 'ida muliyedi , ta e'ita nidi bubuna bobo'ana manuna 'iguitoyasedi ,
54006004	tauna 'ina nuwatu'e 'enega 'iemwagemwage 'ai'aila , ta egewagewana nuwanuwana . Taudi nadigega e'ipi'ipi 'aledi , be gamwasowala 'aledi , be eliya ta etalauwala 'aledi .
54006005	'Enega gosediyao ma'ediyao siegewagewana , ta 'idi nuwanuwa geyogeyoi manuna e'ita 'ai'aila geya'abo simwalamwalatoni , ta esi sinuwena 'aene Yaubada 'ana 'amayaba 'enega esaesa bale'u sinabwana siloba .
54006006	Ta 'abo'ada 'ida esaesa dumadumana . Yaubada 'ana 'amayaba 'enega sawesawenaya 'iloineda , ta esi esaesa bale'u 'ana loba geya'abo manuna tanuwanuwa .
54006007	Manuna 'abo'ada lowa ma'animenimeda bale'uya taapwesama , ta ma'etamo wate ma'animenimeda bale'u gete tapilisine .
54006008	'Enega 'ada masula be 'ada 'oama manudi tada gwausowala , ta mali yage manudi geya'abo tanuwanuwa wawasae .
54006009	Taudi esaesa 'ana toyalao ma'etamo Seitani 'ina sikwa 'enega 'i'onadi , ta taudimo 'idi nuwanuwagesi 'ediyega sigie to'umaliyedi , be ma'etamo taudi esilae 'ai'aila siloba .
54006010	Manuna esaesa 'ana yala to'umalina maibo'ana 'aledi , ta wate esaesa 'ana 'ebesa waiwai 'enega 'aina gosedao tapwalolo 'ai'aila sipilisinena , ta 'ebe nuwamwau yaudi silobedi .
54006011	Timoti ye , 'oyo Yaubada 'ina toguinuwa , 'enega gete bubuna nina 'enega 'u'ita'i'isiyo , ta bubuna palupaluna 'umuliye , yage nidi nadigega 'eda'eda bobo'ana be emisa be oboboma be 'alama'i'ita be bubuna oo nuwana ,
54006012	ta wate tapwalolo 'ana guinuwa bobo'adi 'ediya 'utoo be 'uewaiwai , ta yawasiyo ataya wate 'ugiyai'i'isi , manuna lowa Yaubada 'iesinuwemuya , tuta nina 'imu emisa Yaubada 'enaya 'usimana apwesena tomota yaudi matadiya .
54006013	'Oyo Timoti yaloineyo Yaubada matanaya , tauna yage yauna yawasidi 'ana to'ebwaya , ta wate Yesu Keliso matanaya , tauna lowa Ponitio Pailato 'enaya ona 'ai'ailega 'iona .
54006014	Ta 'igu loina nina 'aene emataluwa getedi 'umuliya 'ai'ailidi , ta geya'abo 'ebweu 'ena 'uneeneta , be 'ana laba 'ida 'Inapwana Yesu Keliso 'iila limanama .
54006015	Manuna ma'etamo tuta nina esiesinuwana 'enaya , Yaubada Yesu 'igieapwese . Yaubada nina toloina tebweuna ta bobo'ana , ta toloinao maibo'adi 'idi toloina , ta wate 'inapwanao maibo'adi 'idi 'inapwana .
54006016	Yaubada namo miyamiya atayana , ta nigeya 'ebweu wate yaita nadigega . Ta 'ina sena nigeya sawesawenaya ta'ita , manuna maedana wawasae , be nigeya sawesawenaya Yaubada nina ta'ita , ta 'ina esaesa be 'ina waiwai geya'abo sigumwagumwala . Eimeni .
54006017	Ta bale'u 'ana toesaesao 'uemataluwedi be geya'abo sinuwanuwa tu'e 'idi esaesa manudi , ta wate geya'abo siemiemisa 'aene ma'etamo 'ebe lema sinabwana 'idi esaesa 'ediyega silobaloba , manuna esaesa nidi sawasawalidi . Ta esi Yaubada namo 'ena sida emisa , manuna Yaubada tauna To'ebwaya bobo'ana , ta 'ida 'ebe gwausowala maibo'ana tauna 'enega siapweapwesama .
54006018	Ta wate toesaesa nidi 'uemataluwedi be guinuwa bobo'adi be eobooboboma be lo'ebwa'ebwaya 'ediyega sida eesaesa 'ai'aila .
54006019	Gete 'enega 'adi e'isa bobo'ana tuta 'imeemai 'ena siloba , nate yawasidi ataya .
54006020	Timoti ye , yage nidi Yaubada 'i'ebwa'emuya 'u'ita'i'ita 'ai'ailidi , ta sinasinapu kabokabo be egewagewana besobeso geya'abo 'umulimuliyedi .
54006021	Manuna taudi yage nidi getedi 'adi tomuliyao 'idi emisa Yesu 'ena 'ineneta . Yaubada 'ina oboboma 'emuya .
55001001	Kagutoki natu'ai'ailigu 'oyo Timoti , 'imu leta gete 'eguyega . 'Abo'agu Yesu Keliso 'ana tosimana , nadigega Yaubada 'ina nuwanuwa ga yaetosimana yawasi bobo'ana Yesu Keliso 'enega manuna . Tamada Yaubada be 'ida 'Inapwana Yesu Keliso ma idi oboboma sida 'atenuwa 'ole'oleyeyo be 'enega 'uda miya gwausowala .
55001002	
55001003	Yaubada 'enaya yalokagutoki , manuna tauna tubugwao 'idi Yaubada , ta 'enaya yaetoguinuwa 'igu nuwanuwa 'esasedi 'ediyega , ta wate 'enaya manuyo yasidasida boiboi be 'asiyata 'ediya .
55001004	Lowa yapilipili sineyo 'enaya , 'imu dedoi yanuwa'i'isina , 'enega nuwanuwagu sinabwana be to tuta 'ena yada 'ita limayo , be 'enega yada gwausowala .
55001005	Ta wate 'imu emisa 'ai'aila Yaubada 'ena yanuwa'i'isina , nadigega sinayo Yunisi be tubuyo Loise Yaubada siemisa 'ai'ailena , 'enega 'oyo wate gete tugai Yaubada 'uemisa 'ai'ailena .
55001006	Wate tuta nina 'ena yagidebemuya ga Yaubada waiwai 'i'ebwa'emu , waiwai nina 'uda 'ita'i'isi be geya'abo 'emuyega 'igumwagumwala .
55001007	Manuna Yaubada nigeya matauta 'i'ebwa'ebwa'eda , ta esi waiwai be oboboma be nuwanuwa 'ai'aila 'i'ebwa'eda .
55001008	'Enega geya'abo 'ida 'Inapwana tetelina 'ana simana manuna 'uomayamaya . 'Abo'agu wate 'igu lugu deliya 'Inapwana 'ina guinuwa manuna geya'abo manuna 'uomayamaya . Ta 'oyo wate ma'etamo Yesu tetelina manuna 'aina miyamwau 'emuya siapwesa , ta 'ilobwenemu be Yaubada 'ina waiwaiyega 'utoolopa'ala .
55001009	Yaubada nina 'i'etoseyeda ga 'ibwauyeda 'ina guinuwa bobo'adi sabi guinuwedi . Ona'ai'aila , nigeya 'abo'ada 'ida bobo'ana manuna ga 'enega 'iesinuweda , ta esi tauna 'ina nuwena ta 'ina oboboma 'edaya lowaenei Yesu Keliso 'enega manuna ,
55001010	ga gete tuga 'ina oboboma nina 'edaya 'igieapwesena , 'ada to'etoseyana Yesu Keliso 'enega . Ta Keliso nina mwawasa 'iloesawalina , ga tetelina bobo'ana 'enega yawasi ataya 'ime'ena 'edaya .
55001011	Ta Yaubada 'igu paisewa 'i'ebwa'eguya be 'aene tetelina bobo'ana yasimasimane be yae'ie'ita taudi nigeya me Yudia 'ediya .
55001012	Gete manuna 'igu miyamwau yalobena , ta geya'abo manuna yaomayamaya , manuna 'Inapwana nina yaemisena tauna yamwalamwalatoni , ta wate yamwalatonina 'aene guinuwa 'i'ebwa'eguya 'ida 'ita'i'isi be 'ana laba 'asiyata nina sinabwana 'imeemai 'ena .
55001013	Lowa guguya nidi bobo'adi ya'ebwa'emu , Yesu Keliso 'ana emisa be 'ana oboboma manudi , ta 'uda muliya 'ai'ailidi .
55001014	Ta Yaluyaluwa Tabuna tauna soladaya 'imiyami , ga mwalatoi 'ai'aila ni'atu 'i'ebwa'emu , 'enega mwalatoi nina 'uda nuwa'i'isi .
55001015	Ni'atu 'umwalamwalatoni 'aene me Esia taudi Paigelio be Elimogini , ta boda nidi , siguitoyasegu ga sipilisinegu .
55001016	Ta Onesipolo esi manugu nigeya 'iomayamaya 'aene deliya yamiyami , ta 'ina lema tuta yauna 'enega 'agu lotoona 'igiegie bobo'ane , 'enega Yaubada 'ena yasidasida be Onesipolo ma ina bodao 'ida 'atenuwa 'ole'oleyedi .
55001017	Ona'ai'aila , lowa Onesipolo nina 'iapwesama bada Loma 'enaya , ga manugu 'i'ebesa waiwai ga 'ana laba 'ilobegu .
55001018	'Oyo 'ina paisewa sena Epeso 'ena ni'atu 'umwalamwalatoni . 'Enega nuwanuwagu be 'Inapwana 'ina 'asiyata bwa'omatana 'enaya 'atenuwa'ole'ole 'ida loba .
55002001	Natugu Timoti , Yesu Keliso 'ina waiwaiyega 'uewaiwai
55002002	be tetelina 'u'ita'i'isi . Tetela nina 'eguyega 'unononaya tomota yaudi matadiya , 'enega taudi ma 'adi emisa 'ediya 'u'ebwayae , be taudi wate mali tomota sie'itadi .
55002003	Maibo'ada Yesu Keliso manuna 'ida miyamwau talobaloba . 'Enega 'imu miyamwau nina 'enaya 'utagwaleyo be 'oyo Yesu Keliso 'ina tolosaiya bobo'ana .
55002004	'Unuwa'i'isi 'aene tolosaiya nuwanuwana be 'ana toloina namo 'ina nuwanuwao 'iguiguinuwedi , 'enega geya'abo 'ina 'asa 'ana paisewa manuna 'inuwanuwa .
55002005	Toepili nadigega , 'eguma epili 'ana loina nigeya 'imulimuliyei , geya'abo pali 'ilobaloba .
55002006	Nadigega tobagula 'ina paisewa waiwai manuna 'ilobwenena be bagula uwana 'ida gimilotoo .
55002007	'Igu onao getedi 'unuwa'i'isidi , ta 'adi nuwasabwalena maibo'ana 'ida 'Inapwana tauna 'ida 'ebwa'eyo .
55002008	Ta Yesu Keliso 'unuwa'i'isi , tauna Debida 'ina susu , ta mwawasega 'itoolo limana , nadigega ni'atu yasimanena 'igu loguguya 'ena .
55002009	'Igu loguguya nina manuna 'abo'agu ni'atu miyamwau yalobena , ga deliya siyonigu , 'atuwa toto'umalina 'ebweu . Ta Yaubada 'ina ona geya'abo 'ebweu yaita 'igiegie losa'u .
55002010	Gete manuna 'igu miyamwau nidi getedi 'ediyega yae'alama'i'ita , be taudi Yaubada 'iesinuwediya yada lemedi , be 'aene Yesu Keliso 'i'etoseyedi , be gwausowala ataya sida loba .
55002011	Ona getedi ona'ai'aila 'aene : “ 'Eguma Keliso ma'edai tamwamwawasa , ma'etamo ma'edai yawasida bobo'ana taloba .
55002012	'Eguma Keliso ma'edai 'ida miyamwau 'ediya tae'alama'i'ita , ma'etamo ma'edai tada loina . 'Eguma Keliso nina taeyaseyaseye ma'etamo 'ieyaseyaseyeda .
55002013	'Eguma nigeya 'ida emisamo Keliso 'enaya , tauna 'ina onaupaupa nigeya sawesawenaya 'iesa'u gelasedi , manuna tauna adelina ma 'ana emisa . ”
55002014	'Enega Yaubada matanaya 'imu tomotaiyao 'uguguyadi ta 'uemataluwedi be ona getedi geya'abo sinuwanuwa pupuledi , ta wate geya'abo ona 'aidi 'adi gibui manudi siegewagewana . Manuna egewagewana besobeso nigeya sawesawenaya be toenono 'ilemedi , ta esi 'igie to'umaliyedi .
55002015	'Enega wate 'uetapewa waiwai be tetela bobo'ana 'ana e'ita 'ai'aila manuna 'ugwaunuwa be 'aene 'oyo Yaubada 'ina toguinuwa be ma'etamo matanaya 'uapwesa be 'ida 'awabobo'aneyo .
55002016	Ta toona besobeso bodadi geya'abo 'ediya 'ulugulugu , manuna ona nidi egewagewana 'idi 'ebe apwesa ,
55002017	ta ona besobeso nidi to'umalina sinabwana 'ina 'ebe apwesa . Toona besobeso nidi 'eluwa 'adi esanao Aimenio be Pileto ,
55002018	ga siteluwa nidi ni'atu e'ita 'ai'aila sipilisinena ta sigwae , “ Tomwawasa 'idi toololimana 'ana tuta ni'atu , ” ga 'aidi gosediyao 'idi kabo nina sinonona , ga 'enega 'idi emisa ni'atu 'ineneta .
55002019	Ta esi Yaubada 'ina ona 'ana 'autui pa'alina 'enaya lowa si'etoladina 'igwae : “ 'Inapwana 'ina tomotaiyao 'imwalatonidi , ” ta wate 'igwae , “ Taudi 'Inapwana 'ena ni'atu sitagwalediya , 'ilobwenedi be 'idi bubuna to'umalidi siguitoyasedi . ”
55002020	Ona'ai'aila , anuwa esaesa soladiya 'aina gaeba goula be siliba , ta 'aina gaeba kaiwe be bwa'a 'enega siguinuwedi . Ta gaeba nidi bobo'adi 'owagao manudi sisa'udi , ta gaeba to'umalidi sisa'u dumedumedi sumwana manudi .
55002021	Ta 'enega nadigega 'abo yaita 'ina bubuna to'umalina 'ediyega tauna 'igie'esasa lima , tauna 'ida egaeba bobo'ana , be 'ina 'inapwana 'ida aseye 'ina guinuwa bobo'adi manudi .
55002022	'Enega tubuwau 'idi yalakwaiyao 'uguitoyasedi be bubuna palupaluna be emisa be oboboma be miyasiwalowa 'umuliyedi , be wate taudi Yesu si'awa 'inapwanena ma'ate'esasedi 'uetotowanedi .
55002023	Ta wate egewagewana besobeso 'upilisinedi , manuna egewagewana etalauwala 'ina 'ebe apwesa .
55002024	Ta egewagewana 'Inapwana 'ina toguinuwao nigeya 'ilobwelobweneda , ta 'atenuwa'ole'ole be e'ita bobo'ana be 'alama'i'ita esi .
55002025	Ta wate 'ada talauwalao 'ediya 'ida bubuna ma'anuwaena 'enega tagiepaludi , be 'enega Yaubada , 'abo kapekapeyana , 'ilemedi be sinuwa'ebuni , be e'ita 'ai'aila simuliyedi ,
55002026	be wate Seitani 'ina sikwa 'enega sidedena , manuna taudi Seitani lowa 'isikwedi , ga 'enaya sietoguinuwa 'ina nuwanuwao manudi .
55003001	Nuwanuwagu be nuwayo 'ida sabwalena tuta 'ana 'ebe losalowa 'imeemai manuna , 'aene tuta nina 'enaya mwau yauna sida apwesa .
55003002	Manuna tuta nina 'enaya tomota taudimo manudi sinuwanuwa , be esaesa 'ana yala 'iloemaedi , ta sinuwatu'e be gagasa 'aledi be wate eliya 'aledi . Wate sinadiyao be tamadiyao 'enadi geya'abo siematamatanedi , ta mali tomota 'idi guinuwa bobo'adi manudi nigeya sida lokagutoki .
55003003	'Idi bubuna guguyoi , 'enega geya'abo si'ate'ate nuwa'ole'ole , ta egewagewana be sogala 'aledi . Gamwa sowala besobeso wate 'aledi , ta bubuna bobo'ana 'ana toe'idi'idiyao , be
55003004	towasegigi , be to'umalina 'ena siewaiwai , be onalaga 'aledi , be Yaubada geya'abo sioboobobome , ta esi taudimo 'idi gwausowala manuna sinuwanuwa .
55003005	Tomota nidi sitapwatapwalolo , ta Yaubada 'ina waiwai nigeya sida emisena , 'enega 'idi tapwalolo nina yage besobeso . 'Enega tomota nidi 'adi boda 'ena geya'abo 'ulugulugu .
55003006	Manuna 'aidi 'ediyega anuwa 'ediya silugulugu iine nidi nigeya 'idi nuwanuwa pa'alidi sabi kaboedi , ta iine nidi simwalatonina 'aene taudi toto'umalidi , ta mali lotoona be mali lotoona soladiya simulimuliyedi ,
55003007	'enega e'ita dumadumadi be dumadumadi 'ana tononoyao , ta 'enega nigeya sawesawediya be e'ita 'ai'aila simwalatoni .
55003008	Ona'ai'aila , tomotai nidi e'ita 'ai'aila sietalauwalena , nadigega lowa taudi Yanisi be Yamilisi Mosese sietalauwalena . Taudi 'adi 'ita 'atuwa toemisa , ta soladiya kabo be nuwanuwa to'umalina simiyami .
55003009	Ta ma'etamo yage nidi getedi sida loapwesedi , be mali tomota si'itadi . Nadigega lowa Yanisi be Yamilisi 'idi kabo 'iloapwesena ga tomota si'itena .
55003010	Ta 'oyo ni'atu 'umwalatonigu , 'igu e'ita , be 'igu bubuna , 'igu 'edao , 'igu emisa , 'igu 'alama'i'ita , ta 'igu oboboma , be 'igu toolopa'ala ,
55003011	ta sena nidi Anitioki be Ikoniami be Lisitila 'ediya 'igu miyamwau be 'igu 'elouya tomota 'ediyega yalobediya wate 'umwalamwalatoni . Sena nidi 'ediya yamiyamwau 'ai'aila , ta mwau nidi maibo'adi 'ediyega 'ida 'Inapwana 'i'etoseyegu .
55003012	Ona'ai'aila , 'eguma 'abo'ada Yesu Keliso taemise , ta tatagwaleda 'ina 'eda bobo'ana 'enaya , ma'etamo miyamwau tomota 'ediyega taloba .
55003013	Ta wate taudi toto'umalidi be tomota 'adi tokaboyao 'idi to'umalinao sida sinabwa 'ai'aila , manuna Seitani ni'atu 'ikaboedi .
55003014	Ta 'oyo esi e'ita nidi ni'atu 'uemisedi ga 'umwalatonidiya , 'ediyega 'utatauya , manuna 'abo'ama 'imu toe'itao ni'atu 'umwalatonima 'aene 'ima e'itao nidi wate 'amulimuliyedi .
55003015	Ta 'oyo tauyo wate 'imu tuta gwamega ga batuwa Buki Tabu 'ina onao 'ana tosawa , ga 'ie'itemu 'aene 'ida emisa Yesu Keliso 'enaya 'ada 'ebe 'etoseyana .
55003016	Ona'ai'aila , Buki Tabu 'ina onao maibo'adi Yaubada Yaluyaluwana 'enega simai , be ona nidi 'ediyega 'ada e'ita be 'ada guguya be 'ada giepaepalu be 'ida waiwai talobalobadi ,
55003017	Yaubada 'ina guinuwao manudi . Manuna Buki Tabu 'ina onao 'ediyega Yaubada 'igibubuda , be sawesawedaya 'ina guinuwao yaudi bobo'adi taguinuwedi .
55004001	Timoti , 'amu emataluwa ya'ebwa'eyo Yaubada matanaya , ta Yesu Keliso tauna mwawamwawasidi be mayawasida 'ada tobwa'omatana matanaya , tauna ma'etamo 'iapwesa limanama be 'ietoloina 'edaya .
55004002	'Amu loina nina gete : Tuta maibo'ana 'uetapewa waiwai be tetelina 'usimane , tuta mwau ta tuta gwausowala 'ediya , be tomota 'ediya 'uloguguya be siemisa , ta wate 'ugiepaludi be 'ugiewaiwaiyedi , ta yage nidi getedi 'ue'ita 'ai'ailidi ma imu 'alama'i'ita .
55004003	Manuna tuta simeemai 'ediya tomota e'ita palupaludi siguitoyasedi , be mali e'itao 'adi nono 'ediya 'aene bobo'adi sida muliyedi .
55004004	Ta e'ita dumadumadi 'adi muliya 'enega e'ita 'ai'aila sipilisine .
55004005	Ta 'oyo geya'abo taudi nadigega . Tuta maibo'ana 'utoolo pa'ala ta 'imu miyamwau 'ediya 'ue'alama'i'ita , be tetela bobo'ana 'usimane . Gete 'enega 'iabe 'oyo toguinuwa waiwaiyo Yaubada 'ina guinuwa 'ena .
55004006	Ta 'abo'agu ni'atu be 'igu guinuwa yalosaloni be bale'u gete yapilisine .
55004007	Ni'atu Yaubada manuna yalosaiya , ta 'igu epili ni'atu yalosalonina , ta tuta maibo'ana ma igu emisa Keliso 'ena .
55004008	'Enega ma'etamo 'ida 'Inapwana 'agu pali , bubuna palupaluna manuna , 'i'ebwa'egu . Ta pali nina ni'atu manugu 'igibubuna ga 'imiyami . Ta 'Inapwana nina ma ina loina palupaluna , 'abo 'asiyata nina 'iapwesama , 'abo'ada 'ina ilalimanama 'ana toyamwanao 'ada pali 'i'ebwa'eda .
55004009	Timoti , nuwanuwagu 'ulomaninima .
55004010	Dimasa ni'atu 'iebesinegu , manuna bubuna bale'u nuwana 'i'ewena ga ni'atu 'itauya Tesalonaika . Kelesenisi wate ni'atu 'itauya Galetia , ta Taito ni'atu 'itauya Dalimetia . Taudi 'agu tolemao nidi maibo'adi ni'atu sipilisinegu .
55004011	Luke namo 'itupwa . 'Imu mai 'enaya Maki 'u'au'ewenama , manuna tauna 'agu tolema bobo'ana .
55004012	Tikiko ni'atu yaetunena ga 'itauya Epeso .
55004013	'Eguma 'umeemai 'aina 'igu gwegwe nuwanuwagu 'ume'edi , 'agu tala'apwala lowa Tiloasi 'ena yapilisinena Kalipo 'ina anuwaya , be 'igu bukiyao be wate 'igu pwepwai 'eto'etoladidi , taudi nuwanuwagu sinabwana .
55004014	Kainumu 'ana toguinuwa , 'ana esana Alekisana mwau sinabwana 'i'ebwa'egu . 'Enega 'ana e'isa 'Inapwana 'enega ma'etamo 'iloba .
55004015	Alekisana nina 'ida e'ita 'ietalauwala wawasaena . 'Enega 'oyo tauna 'enega wate 'u'ita'i'isiyo .
55004016	'Igu etala nuganuganina 'enaya nigeya 'ebweu yaita 'ilemelemegu . Maibo'adi 'idi matautega siebesinegu , ga tebweugu . Yaubada , 'idi to'umalina getei geya'abo e'ie'isadi .
55004017	Ta 'igu etala nina 'enaya Yaubada 'ilemegu ga waiwai 'i'ebwa'egu , ga tetelina maibo'ana yasimanena taudi nigeya me Yudia 'ediya , ta Yaubada 'ina lemega nigeya laiyoni 'ediya si'ebwa'ebwayaegu .
55004018	Be mwau maibo'adi 'ediyega 'Inapwana nina 'ida 'etoseyegu be 'ina 'ebeloina galewaya 'ena yalulugu . 'Enega tada tupu atae . Eimeni .
55004019	'Igu oboboma Pilisila be Akuila , ta Onesipolo ma ina susuyao 'ediya 'usimane .
55004020	Elasito 'imiyaila Kolinita , ta Tilopimo 'ile'oasa ga Milito 'ena yapilisinena .
55004021	'Ulomaninima manuna 'iabe tuta gogai 'iapwesama . Yubulo be Pudeni be Lino be Kalodia ta wate tasidao yaudi 'idi oboboma 'emuya .
55004022	'Inapwana ma'iyayo be yaluyaluwayo 'igiewaiwaiye , ta 'oyo be 'imu bodao 'ida lememi .
56001001	Natugu Taito , 'imu leta gete 'eguyega . 'Abo'agu Yaubada 'ina toguinuwa ta Yesu Keliso 'ana tosimana , 'igu guinuwa nina 'i'ebwa'egu be taudi Yaubada 'ana esiesinuwao yagiepa'alidi , be siemisa 'ai'aila , ta nuwadi 'isabwalena , be 'enega mwalatoi 'ai'ailega sida bubuna palupalu .
56001002	Wate Yaubada 'ina onaupaupa lowaenei siemisena 'aene yawasidi ataya 'i'ebwa'edi , ta nigeya sawesawenaya 'ikakabo .
56001003	'Enega Yaubada tauna 'ina onega tuta nina 'iesinuwena 'enaya Yesu 'imai ga yawasida ataya 'igie apwesenama , ga Yaubada , tauna 'ada To'etoseyana , 'iloinegu ga yaloguloguguyae .
56001004	Taito 'oyo ya'awanatu 'ai'ailemu 'ida emisa 'ebweuna 'enega . Tamada Yaubada be 'ada To'etoseyana Yesu Keliso 'idi obobomega sida lemeyo , be 'uda miya guguya .
56001005	Gete manuna yaebesinemu Kiliti 'ena be to'ase ekalesiya solanaya nigeya bobo'ana 'uda giepaepalu , be 'igu loinega toanuganao 'uda esinuwedi 'asa 'ebweuna 'ebweuna 'ediya .
56001006	Ta 'igu loina gete toanuganao 'adi esinuwa manuna , nate 'abo tai 'ina bubuna bobo'ana , ta mwanena 'ebweuna namo , ta natudiyao nigeya tolo'aegila , nigeya toto'umalidi , nigeya tologwautoyasa , ta esi taudi ma idi emisa Yaubada 'enaya .
56001007	Manuna toanuganao Yaubada manuna siguiguinuwa , 'enega 'ilobwenedi be sida bubuna bobo'ana , ta geya'abo sioopa'ala nai sigamwagamwasowala , nai bwasi waiwaina sinumanuma kabaleya , nai tomota 'adi tounuwa , nai esaesa 'ana toyalao .
56001008	Ta esi 'ilobwenedi be 'owagao si'ita'i'isidi , ta adelidi tobubuna bobo'ana , ta 'idi nuwanuwao 'ediya sida etai . Ta wate adelidi palupaludi be 'esasedi , ta 'alama'i'ita 'aledi .
56001009	Ta wate e'ita 'ai'aila nidi ni'atu sinonodi sida emisedi , be sida giyai'i'isidi , be 'enega mali tomota 'ediya sida e'ita , ta 'abo yaisigedi si'awa kabokabo sida giepaludi .
56001010	Ona'ai'aila , tologwautoyasa yaudi simiyami , ta me Yudia 'idi loina 'ana tomuliyao yau wawasae sionaona besobeso be tomota sikabokaboedi .
56001011	'Enega 'idi ona kabokabo manuna 'u'etobodedi , manuna mali susu be mali susu sigiegie kwanidi , ta 'idi e'ita kabokabo nidi 'enega nuwanuwadi mani siloba .
56001012	Gete 'enega palopita 'ebweu goma Kiliti manudi 'iona , 'igwae : “ Me Kiliti taudi adelidi tokabo ta tologwautoyasa , ta 'idi bubuna 'atuwa yobai , manuna gamwadi 'ina pawa namo manuna sinuwanuwa . ”
56001013	Palopita nina 'ina ona gete ona'ai'aila . 'Enega 'u'enapa'alidi be 'aene sinuwa'ebuni be siemisa 'ai'aila .
56001014	Ta 'u'etobodedi be geya'abo me Yudia 'idi emwasalao sinoonodi , ta wate e'ita 'ai'aila 'ana tologuitoyasao geya'abo simulimuliyedi .
56001015	Tomota 'esasedi 'ediya yage yauna 'esasedi , ta taudi tetela bobo'ana 'ana tologuitoyasao , ta 'idi bubuna to'umalidi , taudi 'ediya nigeya 'ebweu wate yage 'esasena , manuna 'idi nuwanuwao maibo'ana to'umalidi .
56001016	Taudi siona 'aene Yaubada simwalamwalatoni , ta 'idi guinuwao 'ediyega Yaubada sieyaseyaseyena , manuna taudi toto'umalidi ta loina sinala 'aledi , ta guinuwa bobo'ana nigeya 'ebweu wate 'ilobwelobwenedi .
56002001	Ta 'oyo e'ita palupaluna 'ue'itae ,
56002002	be 'inapwanao 'ueonadi geya'abo sinumanuma kabaleya bwasi waiwaina 'enega , ta geya'abo siegwausowala besobeso , ta esi Yaubada sida emisa 'ai'aili , ta oboboma be 'alama'i'ita 'ediyega sida maa .
56002003	Kaiyaleyao wate 'ueonadi be 'idi bubuna ma idi 'amayaba , be geya'abo tomota si'awa'awa to'umaliyedi , be geya'abo oine sinumanuma diidiga , ta 'ilobwenedi be bubuna bobo'ana sie'itaedi iine enatunadaya 'ediya ,
56002004	be 'enega iine nidi mwanediyao ta natudiyao siobobomedi .
56002005	Ta ma idi 'amayaba ta bubuna 'esasena 'ediyega 'idi anuwao sida 'ita'i'isidi . Wate sida oboboma ta mwanediyao 'enadi sida ematamatanedi , be 'enega Yaubada 'ina ona tomota sida 'amayabe , ta geya'abo si'awa'awa to'umaliye .
56002006	Tai tubulagalagao 'uguguyadi be 'idi bubuna sida 'ita'i'isidi .
56002007	Ta 'oyo 'imu bubuna maibo'ana 'ediyega tomota 'ue'itadi be taudi wate sida bubuna bobo'ana , ta ona 'ai'ailega 'ue'ita , be 'enega 'imu bubuna 'imu e'ita 'ilobwene ,
56002008	be 'enega 'imu e'itao geya'abo tomota si'awa'awa kabokaboedi , ta 'imu onao 'adi nono bobo'ana 'enega 'amu talauwalao 'ugie omayamayadi 'idi lo'aegila besobeso 'ediyega .
56002009	Toguinuwao wate 'ueonadi be 'idi 'inapwanao 'idi loina sida 'amayabedi , ta 'idi guinuwao 'ediyega sida giegwausowalidi , ta geya'abo silogwalogwautoyasa ,
56002010	be geya'abo 'ipwala . Ta esi ma idi 'amayaba 'ai'aila taudi 'ada To'etoseyana Yaubada tetelina sigieapwese , 'idi guinuwa bobo'ana 'enega .
56002011	Yaubada 'ina oboboma nina ni'atu 'iapwesama tomota 'ada 'etoseyana manuna ,
56002012	ta 'ie'iteda be 'aene bubuna besobeso ta nuwanuwa to'umalidi tada guitoyasedi , ta esi tada miya bubuna bobo'adi ta palupaludi 'ediyega .
56002013	Gete tuga ma ida gwausowala 'ada To'etoseyana Yesu Keliso taemisena , tauna 'ida Yaubada waiwaina ta ma ina esaesa , 'enega 'ina apwesama manuna tayamwayamwa .
56002014	Tauna 'itagwalena manuda ga 'imwawasa sabi 'etoseyeda 'ida to'umalina maibo'ana 'ediyega , be 'igie'esaseda , ga 'ana boda 'ena 'isa'uda be 'ina guinuwa bobo'adi 'ediya tagwaunuwa .
56002015	E'ita getedi 'ue'itaedi tomota 'ediya , ta loina palupaluna 'enega 'uguguyadi be sida bubuna bobo'ana . Geya'abo 'ebweu yaita 'ie'idi'idiyeyo .
56003001	Wate 'uemataluwedi be 'aene 'asa 'ana toloinao 'idi loina 'ediya sida tagwaledi , be siematamatanedi , be guinuwa bobo'adi sida guinuwedi .
56003002	Ta geya'abo lo'aegila be egewagewana , ta esi tomota 'ediya sida bubuna oonuwega ma idi 'amayaba .
56003003	Ona'ai'aila , 'abo'ada lowa uwauwada ta loguitoyasa 'aleda , ga yalakwaiya be gwausowala besobeso 'adi nuwa'ewa 'enega 'eda bobo'ana tapilisinena . Ta wate lowa etalauwala be e'ipi'ipi 'aleda , ta mali tomota 'edaya sinuwa to'umali , ga 'abo'ada wate 'ediya tanuwa to'umali .
56003004	Ta muliyega Yaubada tauna 'ada To'etoseyana 'ina oboboma be 'ina 'atenuwa'ole'ole 'igieapwesena ,
56003005	ga 'i'etoseyeda , nigeya 'ida guinuwa palupaludi manudi , ta esi tauna 'ina 'atenuwa 'ole'oleyega . 'Enega 'ina Yaluyaluwa Tabuna 'enega 'ida to'umalinao 'i'utudi , ga 'igie'esaseda , ta yawasida auwauna 'i'ebwa'eda .
56003006	Ta 'ada To'etoseyana Yesu Keliso 'enega Yaubada Yaluyaluwa Tabuna 'i'etosiwena 'atedaya .
56003007	Ta taunamo 'ina obobomega 'i'awa palupaluyeda ga yawasida ataya 'ana nuwayaina 'i'ebwa'eda .
56003008	Ona gete maibo'adi ona 'ai'aila , 'enega 'uewaiwai 'adi loguguya 'ena , be 'enega taudi Yaubada 'ana toemisao ona nidi sida muliyedi be guinuwa bobo'adi sida guinuwedi . Gete yage bobo'ana ta tomota 'adi 'ebe lema .
56003009	Ta egewagewana besobeso loina manudi , nai gimi'epatao 'adi esanao manudi , gete nigeya sida lemeda , 'enega 'upilisinedi .
56003010	'Enega 'abo yaita egewagewana nuwanuwana 'ueona ma'ebweuna nai maluwa be 'ilosa'u , ta 'eguma nigeya 'ida losa'u , 'upilisine ,
56003011	manuna 'ina nuwanuwao nigeya palupaludi , ga taunamo 'imwalamwalatoni 'aene yage nidi 'iguiguinuwedi to'umalidi .
56003012	Ma'etamo Atimasi nai Tikiko yaetunenawa 'emuya , 'enega 'eguma 'iwawai 'ulomaninima , manuna nuwanuwagu gogai 'ana tutaya 'abo'agu 'asa Nikopoli 'ena yada miyami .
56003013	Loina 'ana tomwalatoi tauna Senasi ta wate Apolosa 'uda lemedi , be manima'abiyadi 'uetunedi 'idi 'adau 'ena be ma idi gwausowala .
56003014	Ta 'ida bodao maibo'adi 'ue'itadi be sida gwaunuwa , 'enega sawesawediya tomiyamwau silemedi , ta geya'abo simiyamiya daidaita .
56003015	Bada ma 'agu bodao 'ima oboboma 'emuya , ta gosedao , 'Inapwana 'ana tomuliyao ma'emwao wamiyami , taudi wate 'ima oboboma 'ediya . Yaubada 'ina oboboma maibo'ami 'emiya .
57001001	Kagutoki tasigu Pilimoni , 'oyo Yesu Keliso 'ina toguinuwa 'ebweu nadigega 'abo'agu . Ta 'abo'agu ni'atu deliya sisa'ugu , Yesu Keliso 'ina guinuwa manuna . Ta gete tugai Timoti 'ilemegu be 'imu leta gete 'a'eto'etoladinawa .
57001002	Ta 'ima oboboma maibo'ami 'emiya , 'oyo ta nuudai Apia be tasidai Alikipo , tauna ma'edai taetaetapewa Yesu Keliso 'ina guinuwa manuna , be wate 'ima oboboma toekalesiyao maibo'adi 'imu anuwaya sitapwatapwalolo 'ediya .
57001003	'Ida 'Inapwana Yesu Keliso be Tamadai Yaubada 'idi nuwa'ole'oleyega wada miya gwausowala .
57001004	Ni'atu teteliyo yanonona 'aene 'ida 'Inapwana Yesu ta 'ana toyalao maibo'adi 'uoboboma 'ai'ailidi , ta wate 'uemisedi , 'enega tuta yauna 'igu sidasida 'enaya ma igu lokagutoki Yaubada 'ena manuyo .
57001005	
57001006	'Enega nuwanuwawagu be 'ida egosigosiyana Keliso 'enega 'ida giewaiwaiyeyo , be 'enega yage yaudi bobo'adi Keliso 'enega siapweapwesama 'uda sinapudi .
57001007	Tasigu , 'imu obobomega toekalesiyao ni'atu 'ulemelemedi ga 'adi lotoona 'igiebobo'anena , ta teteliyo 'imu bubuna bobo'ana manuna 'abo'agu wate yanonona , ga 'enega yagwausowala sinabwana .
57001008	'Enega nuwanuwagu be obobomega 'ebweu yage 'uda guinuwa . 'Abo'agu Paulo 'imu 'ena'i ta deliya yamiyami Yesu Keliso manuna , 'enega sawesaweguya be Keliso 'ana esanega yaloineyo be yage nina 'uguinuwe , ta tuwa tuga , obobomega yaeonayo .
57001009	
57001010	'Enega yasideyo natugu Onesimo manuna , tauna 'ima miya deli 'enaya ya'awa natunena 'ina emisa Keliso 'enaya manuna .
57001011	Lowa tai nina Onesimo 'ina paisewa 'emuya nigeya bobo'ana , ta ni'atu 'inuwa'ebuni , ga 'ina paisewa 'eguya bobo'ana , ta wate yamwalatonina 'ina bubuna manuyo ni'atu 'ibobo'ana .
57001012	'Enega Onesimo nina yaetuetune ilenawa ma igu nuwamwau ,
57001013	manuna nuwanuwagu 'aene yaegagale be tauna 'ilopa'eluyo be 'ilemegu 'igu miya deli 'ena .
57001014	Ta geya'abo yaegaegagale , manuna 'oyo 'ana toloina . Ta wate nuwanuwagu 'imu tagwala 'eguya obobomega 'uda guinuwe , ta geya'abo 'igu 'i'ima 'enega .
57001015	Nai gete 'alena Onesimo 'ipilisinemu tuta kukupana namo manuna be 'abo tuta nina 'iilawa ma'iyayo wada miya ataya .
57001016	Lowa tauna 'imu toguinuwa , ta gete tugai nigeya 'aene 'ietoguinuwa namo , ta tauna wate tada 'awatasina Yesu Keliso 'enega . 'Abo'agu ni'atu ya'awa tasinena , ta 'oyo 'ilobweneyo be 'u'awa tasina 'ai'aile , manuna tauna 'imu toguinuwa ta tasiyo wate 'ida 'Inapwana 'enega .
57001017	Pilimoni , 'oyo be 'abo'agu ni'atu ta'awatasina , 'enega 'agu oboboma 'emuyega ta 'agu 'au'ewa nadigega wate Onesimo 'uda 'au'ewa lima .
57001018	To'ase nadigega lowa 'ina to'umalina nai 'ina lowaga 'emuya 'usa'u be 'abo'agu yayotuli .
57001019	'Abo'agu Paulo nimaguyega gete ya'eto'etoladi 'aene maibo'ana yayotula egumwali . Ta esi geya'abo 'imu lowaga 'eguya manuna yaonaona , manuna lowa 'abo'agu 'igu guinuwega ga yaluyaluwayo ni'atu 'ibobo'ana .
57001020	Tasigu ye , nuwanuwagu be Keliso 'ana esanega Onesimo 'uda obobome ma imu nuwatau , nate lema sinabwana 'eguya , be 'enega 'agu lotoona 'ida bobo'ana 'ai'aila .
57001021	'Igu nuwanuwa gete ni'atu ya'etoladinawa , ma igu emisa be 'aene 'igu ona nidi 'uda nonodi be 'uda muliyedi , ta wate 'uda giesinabwa .
57001022	'Ebweu yage wate nuwanuwagu , nate 'igu 'ebe'eno 'imu anuwaya 'ugibubu , manuna yanuwayaina 'aene 'imu sidasida Yaubada 'ena 'enega 'iabe tuta gidalina be deliyega sili'amigu be yawawa 'emuya .
57001023	Epapila ma'iyagu Yesu Keliso 'ina guinuwa manuna deliya sisa'uma , ta Epapila nina 'ina oboboma 'emuya .
57001024	Nadigega wate taudi ma'egwao 'apaipaisewa : Maki be Alisitako be Dimasa be Luke , 'idi oboboma wate 'emuya .
57001025	'Ida 'Inapwana Yesu Keliso yaluyaluwayo 'ida obobome be 'umiya bobo'ana .
58001001	Lowaenei 'eda yauna 'ediyega Yaubada 'ina ona palopitao 'i'ebwa'edi , ga taudi sisimanena tubudao 'ediya .
58001002	Ta 'ebe losalowa 'abo'ada 'ida tutaya , 'ina onao 'isimanedi 'edaya , natuna 'enega . Yaubada natunana 'iesinuwena , be yage maibo'adi 'ediya 'ietoloina , ta lowaenei natunana ma'iyana yage maibo'ana simweluluidi .
58001003	Ta Yaubada natunana tamana 'ina maedana 'imaemaedanae ta tauna Yaubada 'ilowa'eluna . Ta 'ina ona waiwaina 'enega yage maibo'ana galewaya ta bale'uya 'igiyagiyaidi . Ta 'ida to'umalinao 'ediyega 'igie 'esaseda , ga muliyega Yaubada Toloetana sana 'atainaya 'imiyatowa .
58001004	Tauna aniloseyao 'iloetana sinedi , ta esana nina Yaubada 'i'ebwa'enaya anilose 'adi esanao 'isinabwa sinedi .
58001005	Manuna nigeya 'ebweu tuta Yaubada 'ebweu anilose 'ena 'ida gwae , “ 'Oyo natugu , batuwa tuga ya'awa natunemu . ” Nai wate 'ebweuna manuna 'igwae , “ 'Abo'agu 'eguya 'ida 'awatamana , ta tauna 'ena yada 'awanatuna . ” Ona nidi getedi natuna namo manuna 'ionaedi .
58001006	Ta tuta nina 'ina tomatuwa 'ietunenama bale'uya , 'igwae , “ Aniloseyao galewaya 'ilobwenedi be tauna 'ena sibwagobwago . ”
58001007	Ta esi aniloseyao manudi 'ina ona dumadumana , 'igwae , “ Yaubada 'ina aniloseyao 'imweluluidi , 'enega 'idi tauya 'atuwa yagila nadigega , ta 'ina toguinuwao nidi 'atuwa 'awe sabelulu . ”
58001008	Ta esi natunana manuna 'igwae , “ 'Oyo Yaubada ma imu loina palupaluna 'uda loina ataya .
58001009	Bubuna bobo'ana nuwayo 'i'ewena ta to'umalina 'amu gadilulu . 'Enega 'imu Yaubada ni'atu 'ieoloimu gwausowala 'ai'aila 'enega , ta 'imu gwausowala gosemwao 'idi gwausowala 'isinabwa sinena . ”
58001010	Ta 'ebweu wate 'ina ona natunana 'ena 'igwae , “ 'Inapwana ye , tuta nugana 'ena bale'u 'umweluluina ta nimamuyega galewa 'uguinuwena .
58001011	Yage nidi 'etamo sisasawala ta 'oyo 'umiyami , ta yage maibo'adi sikadekadeli 'oama 'atuwa ,
58001012	be 'ununumidi tala'apwala nadigega , be 'adi 'ita 'iesa'u gelasa , ta 'oyo geya'abo 'uesa'u gelasa ta esi 'umiya ataya . ”
58001013	Ona'ai'aila , Yaubada nigeya 'ebweu wate anilose 'enaya 'ida gwae , “ 'Ataiguya 'umiyatowa be 'ana laba 'amu talauwalao yasa'u ebusiyedi 'aeyo 'ubuninaya . ” Ta gete yage nina natuna namo 'ena 'ionaena .
58001014	Ta aniloseyao taudi yaluyaluwa tuga ta toepilialeale , taudi Yaubada 'isa'udi be 'aene silemeda 'abo'ada , yaisigedi 'abo 'etoseyana manuna 'iesinuweda .
58002001	'Enega 'ilobweneda be ona nidi tanonodiya tanuwa'i'isidi , ta geya'abo tanuwanuwa pupuledi .
58002002	Lowa aniloseyao Yaubada 'ina ona sisimanena tomota 'ediya , ta ona nina ona 'ai'aila , 'enega 'abo tomota nigeya simulimuliye 'idi to'umalinao 'ebweuna 'ebweuna 'ana e'isa siloba .
58002003	'Abo'ada wate 'abo 'etoseyana nina sinabwana taguitoyasei , bwa'omatana taloba , ta nigeya kapekapeyana tadedena 'enega . Ona nina 'etoseyana manuna 'ida 'Inapwana Yesu 'igimisimana apwesena , 'enega 'ina onao 'ana togimi nonoyao 'abo'ada si'ebwa'eda .
58002004	Ta Yaubada wate 'ie'ita 'aene ona nina ona 'ai'aila , nate we'iwe'iyaya be edeedede be guinuwa waiwaidi 'ediyega , ta wate Yaluyaluwa Tabuna 'ina eguyai 'edaya 'enega . Ta 'ina 'ebwaya nidi Yaubada 'ina nuwanuwa nadigega , ga Yaluyaluwa Tabuna yage nidi 'edaya 'ieguyaiyedi .
58002005	Ni'atu 'aeonemi sena nina 'etamo talobai manuna , ta Yaubada aniloseyao geya'abo 'idi loina 'i'ebwa'ebwa'edi sena nina 'enaya ,
58002006	ta esi tomota 'ebweu 'i'ebwa'ena , manuna Buki Tabu 'ena 'isimanena , 'igwae , “ Yaubada ye , to tomota tauna be 'enega manuna 'unuwanuwa ? Ta yaita sana tauna tomota natuna ga 'u'ita'ita'i'isi ?
58002007	'Enega tuta kukupana namo manuna 'usa'u ebusiyena , aniloseyao 'agulaudiya , ta muliyega 'ana 'amayaba be 'ana tupu sinabwana 'u'ebwa'ena .
58002008	Ta waiwai wate 'u'ebwa'ena be yage maibo'adi 'iloinedi . ” Ta 'ina 'ebeloina yage maibo'ana manuna . Ta nigeya gete tuga , ta ma'etamo esi be yage maibo'adi 'ediya 'ida loina .
58002009	Ta Yesu esi ni'atu ta'itena , 'aene tuta kukupana namo 'ena 'imiyaebusi aniloseyao 'ubunidiya , ta muliyega 'ana 'amayaba be 'ana tupu sinabwana 'ilobedi 'ina 'elouya be 'ina mwawasa 'ediyega . Nate Yaubada 'ina oboboma 'edaya , manuna Yesu mwawasa 'ana 'elouya 'ilotoona maibo'ada manuda .
58002010	Yaubada yage maibo'adi 'imweluluidi tauna manuna , 'enega nuwanuwana natunao yauyaudi 'i'au'ewedima tauna 'ina sena esaesa 'enaya , ta 'ilobwenena be Yaubada nina 'ada To'etoseyana 'ida gie'esase , manuna 'elouya sinabwana 'ilotoona , ta tuwa tuga 'ie'alama'i'ita , ga 'enega 'ina bubuna maibo'ana 'esasena .
58002011	Yesu nina 'ada To'etoseyana ga 'abo'ada wate 'igie'esaseda , ta tauna be 'abo'ada Yaubada 'enega tamai , 'enega geya'abo Yesu 'iomayamaya manuda , ta esi 'i'awa'awa tasineda ,
58002012	manuna 'ina ona Tamana 'enaya , 'igwae , “ 'Amu esana yada simane tasigwao 'ediya , be deliegogona solanaya yatupuyo . ”
58002013	Ta wate 'igwae , “ Tauna 'ena 'igu emisa yasa'u . ” Ta wate 'igwae , “ Gogama nidi Yaubada 'i'ebwa'eguya ni'atu ma'egwao 'amiyami . ”
58002014	Ona'ai'aila , Yesu 'ina gogamao 'abo'ada tomota maesiyoda be malalada , 'enega Yesu wate 'ietomotai ga tomota oona 'i'ewena ga 'imwawasa , be 'aene 'ina mwawasega Seitani 'iloesawali , be Seitani 'ina loina mwawasa manuna wate 'iloesawali .
58002015	Ta mwawasa 'ana matauta be 'ina yona waiwaina 'ida tuta maibo'ana 'ediyega 'i'etoseyeda .
58002016	'Etoseyana nina nigeya aniloseyao manudi ta esi 'abo'ada Ebelaamo tubunao manuda .
58002017	'Enega Yesu 'ietomotai 'abo'ada tasinao nadigega , ga 'ietotaliya sinabwana ma ina 'atenuwa'ole'ole manuda , ga Yaubada 'ina guinuwa 'ena 'ietapewa , ta 'italiya 'ida bubuna to'umalidi manudi be 'aene Yaubada 'ida nuwataudi .
58002018	Ona'ai'aila , Yesu bale'uya miyamwau ta 'ebetoo yauna 'ilobedi , 'enega 'abo Seitani 'itooda , Yesu ni'atu 'ebetoo nidi 'imwalamwalatonidi , be kapekapeyana 'ediyega 'i'etoseyeda .
58003001	Gosegwao , 'omi be 'abo'agu Yaubada 'iesinuweda 'ina sena manuna , 'ilobwenena be Yesu tanuwa'i'isi , manuna tauna 'ida tapwalolo 'ana tosimana be wate 'ida totaliya sinabwana ,
58003002	ga 'ietaetapewa 'ina guinuwa nina Yaubada 'i'ebwa'ena manuna , nadigega lowa Mosese 'ietaetapewa'esa Yaubada 'ina anuwaya .
58003003	'Enega Yesu tupu sinabwana 'ilobena , ta Mosese 'ana tupu tupwana namo tuga , 'atuwa nadigega anuwa bobo'ana nigeya tauna tupu sinabwana 'ida lobena sa'i , ta 'ana to'abi esi . Ta Mosese nadigega anuwa , ta Yesu to'abi .
58003004	Ona'ai'aila , anuwa 'ebweuna 'ebweuna 'adi to'abi simiyami , ta yage maibo'adi 'adi toguinuwa Yaubada .
58003005	Mosese Yaubada 'ina anuwaya 'ietapewa toguinuwa 'atuwa , ga Yaubada 'ina onao yage nidi ma'etamo sida apwesa manudi 'isimana apwesedi .
58003006	Ta Keliso Yaubada 'ina anuwaya 'ietapewa nigeya toguinuwa 'atuwa ta esi tauna natu 'ai'ailina . 'Abo'ada Yaubada 'ina anuwa nina tuga , 'eguma taemisa ataya ma ida 'atepatu be ma ida gwausowala .
58003007	'Enega Yaluyaluwa Tabuna 'ieoneda , 'igwae , “ Batuwa , 'eguma 'enana wanono ,
58003008	geya'abo sa'i wadebadeba pa'ala nadigega tubumiyao lowaenei mitawaya sitoogu , ta 'igu loina siguitoyasena .
58003009	Manuna yakwala poti soladiya 'igu guinuwa waiwaidi yaudi si'itedi , ta tubumiyao nidi 'idi lomugi be 'idi 'eetete 'ediyega sitoogu ga manudi yalo'ame'ame , ga yagwae , ‘ Tuta maibo'ana taudi 'idi nuwenuwega sitautauya gesi , manuna 'igu 'eda nigeya simwalamwalatoni . ’
58003010	
58003011	'Enega yagamwasowaledi ga yaba'edi , yagwae , ‘ Geya'abo wate 'igu 'ebe eyawai'ata 'ena silugulugu . ’ ”
58003012	Gosegwao , wa'ita'i'isimi be geya'abo wadebadeba pa'ala nai waneeneta 'abona nai Yaubada mayawasina wamiyasine .
58003013	Ta gete tuga taumimo waelemalema 'asiyata 'ebweuna 'ebweuna 'ediya , be 'enega geya'abo bubuna to'umalina 'ena wakwanikwani be Yaubada 'enana waloguitoyase .
58003014	'Abo'ada lowa 'ida emisa Keliso 'ena tasa'una , ta 'abo 'ida emisa nina tagiyai'i'isi be 'ana laba tuta 'ana 'ebe losalowa 'enaya , Keliso ma'edai taegwausowala leleleya .
58003015	Nadigega Yaubada 'ina ona 'igwae , “ Batuwa 'abo 'ina ona wanono , geya'abo wadebadeba pa'ala nadigega tubumiyao lowaenei 'igu loina siguitoyasena . ”
58003016	Yaisigedi Yaubada 'ina ona sinononaya ta siguitoyasena ? Taudi Mosese Itipita 'enega 'ianuganedi ga siapwesama , aga ?
58003017	Ta wate taudi yakwala poti soladiya 'idi bubuna to'umalidi manudi Yaubada 'ilo'ame'ame , 'enega toto'umalina nidi mitawaya simwawasa .
58003018	Manuna taudi 'ina ona nigeya simulimuliye , 'enega 'iona upaupaedi ga 'igwae , “ Geya'abo wate 'igu 'ebe eyawai'ata 'ena silugulugu . ”
58003019	'Enega tamwalamwalatoni 'aene taudi nigeya silugulugu , manuna nigeya siemiemisa .
58004001	'Ina onaupaupa manuda 'etamo 'imiyami , 'aene 'ina eyawai'ata tauna 'enega tada loba , 'enega 'ilobweneda be tamatauta 'abona nai 'aimi wabebe'u be geya'abo walobaloba .
58004002	Ona'ai'aila , tetela nina 'i'ebwa'eda , taudi wate lowaenei 'i'ebwa'edi , ta tetela nina nigeya 'ilemelemedi , manuna sinononaya ta nigeya siemiemise .
58004003	Ta 'abo'ada 'ana toemisao talobena , ta taudi lowaenei geya'abo silobaloba , manuna Yaubada 'iona upaupaedi , 'igwae , “ Yagamwasowaledi , 'enega yaba'edi be geya'abo 'ebe eyawai'ata 'eguyega silobaloba . ” Yaubada 'ina eyawai'ata nina 'imiyami , manuna tuta nina bale'u maibo'ana 'imweluluina ga 'igumwalaya , ta 'enega 'ieyawai'ata .
58004004	Ta 'asiyata nina 'ieyawai'ataya manuna ni'atu Buki Tabu 'ena 'isimanena , 'igwae , “ Yaubada 'asiyata esebenina 'ena 'ina paisewa maibo'ana 'enega 'ieyawai'ata . ”
58004005	'Enega tanuwanuwa ona gete manuna , “ Geya'abo 'ebe eyawai'ata 'eguyega silobaloba . ”
58004006	Ona'ai'aila , 'ebe eyawai'ata nina 'imiyami be 'aidi namo siloba , ta taudi tetela sigimi nonona ta loina sisinalinaya geya'abo silobaloba .
58004007	'Enega Yaubada tuta auwauna 'isa'una be 'ena tomota 'ebe eyawai'ata siloba , ta 'enega mwalatoi Debida 'i'ebwa'ena ga Debida nina 'igwae , “ Batuwa , 'abo Yaubada 'enana wanono geya'abo sa'i wadebadeba pa'ala . ”
58004008	Ta 'ebe eyawai'ata nina Yaubada 'ionaenaya nigeya Yosuwa ma 'ana bodao 'idi 'ebe eyawai'ata manuna , ta mali 'ebe eyawai'ata manuna , tuta 'ebweu auwauna 'isa'una be 'aene tomota 'ebe eyawai'ata nina sida loba .
58004009	'Enega Yaubada 'ina tomota 'abo'ada 'ida 'ebe eyawai'ata 'imiyami , ta 'ebe eyawai'ata nina Sabate 'ana eyawai'ata nadigega .
58004010	'Enega 'eguma talobai , tauda 'ida paisewega taeyawai'ata , nadigega Yaubada lowa 'ina paisewega 'ieyawai'ata'esa .
58004011	Ta 'ilobweneda be tatoo waiwai be 'ebe eyawai'ata nina taloba , ta geya'abo 'ebweu yaita 'ilooguitoyasa , 'abona nai 'ibebe'u , nadigega taudi lowaenei sibe'u'esa .
58004012	Ona'ai'aila , Yaubada 'ina ona mayawasina ta waiwaina 'atuwa sisisaiya 'ina mamatana sena luwaluwana , ta sawesawenaya 'ibadida be sola'ai'ailidaya nuwanuwa be bubuna kwaikwaiyidi simiyami .
58004013	Manuna Yaubada matanaya nigeya 'ebweu wate yage 'ida miya kwaiya , maibo'adi silo'atamanedi , ta tauna 'ena ma'etamo 'ida guinuwa maibo'ana tasimanedi .
58004014	'Ida totaliya sinabwana ta bobo'ana 'imiyami , tauna Yesu , Yaubada Natuna , ni'atu manuda 'itu'e galewaya , 'enega 'ida emisa 'enaya tagiyai'i'isi .
58004015	'Aidi totaliyao nigeya si'ate'atenuwa 'ole'oleyeda 'ida nenetao manudi , ta Yesu esi 'ida miyamwau 'inuwa sabwalenidi ta 'i'atenuwa 'ole'oleyeda , manuna lowa bale'uya Seitani 'ina 'ebetoo maibo'ana 'ilobedi nadigega 'abo'ada talobaloba 'esedi , ta Yesu nigeya 'ebweu wate 'iloeloegesi .
58004016	'Enega ma ida 'atepatu talalaga be tasidasida 'ada Toloina nina 'ena , be 'enega 'ida miyamwau 'ediya 'ida 'atenuwa 'ole'oleyeda , be wate 'ilemeda .
58005001	Totaliyao sinabwadi Yaubada 'iesinuwedi ga 'iaseyedi , be tauna matanaya sitalitaliya 'abo'ada tomota 'ida bubuna to'umalidi manudi .
58005002	'Ida totaliyao nidi sida bubuna nuwana toemwagemwageyao be toloegesiyao 'ediya , manuna totaliyao tomota tuga , ma idi neneta .
58005003	'Enega taudi 'idi to'umalinao manudi , ta wate tomota yaudi 'idi to'umalinao manudi , sitalitaliya Yaubada 'ena .
58005004	Nigeya sawesawenaya be 'ebweu yaita tauna 'ina nuwenuwega 'ietotaliya , ta Yaubada esi 'ina esinuwega , nadigega lowa Yaubada Eloni 'iesinuwena ga 'ietotaliya .
58005005	Wate nadigega Keliso nigeya tauna 'igilagilagasi be 'ietotaliya , ta Yaubada 'iesinuwena ga 'ieonena , 'igwae , “ 'Oyo natugu . Batuwa tuga ya'awa natunemu . ”
58005006	Ta wate 'ina ona 'eluwena , 'igwae , “ 'Oyo 'uetotaliya ataya nadigega Melikisedeki . ”
58005007	Lowa Yesu bale'uya 'imiyami , ma ina dedoi 'isidasida Tamana 'ena , be nuwanuwana mwawasega 'i'etoseye , 'enega 'i'etoseyenaya manuna Yesu Tamana 'i'amayabena .
58005008	Yesu nina Yaubada natuna , ta tuwa tuga 'elouya 'ilobena ga 'ina 'alama'i'itega 'iematamatana 'ai'aila ,
58005009	ga 'enega 'ina bubuna maibo'ana palupaluna . 'Enega 'abo'ada wate 'abo taematamatanei , 'etoseyana ataya Yesu nina 'enega taloba ,
58005010	manuna Yaubada Yesu 'iaseyena be 'ietotaliya ataya nadigega Melikisedeki .
58005011	Yage gete manuna ona yauna simiyami , nuwanuwagu be yasimanedi 'emiya , ta nigeya kapekapeyana , manuna tenami tuituidi .
58005012	Tuta gete 'ilobwenemi be mali tomota wae'itadi ta nigeya sawesawemiya , manuna Yaubada tetelina 'ana 'autui nigeya wamwalamwalatoni , 'enega 'etamo 'ae'ie'itami . 'Omi susu namo 'ilobwenemi manuna masula pa'alina nigeya 'ilobwelobwenemi .
58005013	'Enega 'omi gogama nadigega , e'ita palupaluna manuna nuwami nigeya 'isabwasabwalena 'ai'aila , 'enega 'ilobwenemi be e'ita nuwadi 'ediyega 'ae'enimi nugana .
58005014	Ta 'abo yaisigedi 'idi mwalatoi 'imatuwa , taudi 'atuwa masula pa'alina 'ana to'aiyao , manuna nuwadi ni'atu 'isabwalena ga sawesawediya siesinuwa to'ase bobo'ana ta to'ase to'umalina .
58006001	Gimi e'ita Keliso manuna ni'atu wanonodi ga wamwalatonidi , 'enega nuwanuwagu mwalatoi auwaudi Keliso manuna yae'itami be 'imi nuwanuwa 'ediya waetai . E'ita nidi ni'atu tanonodi ta tamwalatonidiya geya'abo talolimalimadi . Yage nidi getedi : 'ida bubuna lowa to'umalidi 'adi guitoyasa , 'ida emisa Yaubada 'ena ,
58006002	bapitaiso 'ana e'ita , ta wate 'ada toanuganao nimadi 'adi sa'u debadaya , be tomwawasa 'idi toololimana , ta to'umalina 'ana e'isa esilae ataya . E'ita getedi ni'atu wamwalatonidi .
58006003	'Enega 'abo Yaubada 'itatagwala , mwalatoi nuganuganidi wagiyaidi , ta 'adi loeposeyana wate yae'itami .
58006004	Manuna yaisigedi lowa Yaubada manuna nuwadi 'isabwalena , ga oboboma nina galewega silotoonaya , ta Yaluyaluwa Tabuna 'ina lema 'ediya silotoona ,
58006005	ga wate Yaubada 'ina ona silotoona 'aene bobo'ana , ta 'ina waiwai tuta 'imeemai manuna wate silotoona ,
58006006	ta 'abo muliyega sibebe'u , nigeya sawesawenaya be tagie nuwa'ebui limadi , manuna taudi 'idi bubunega Yaubada Natuna ni'atu sigiekelose limena , ta 'ana esana 'ie'ebe tuyeya .
58006007	Tanowa manuna tanuwanuwa . 'Eguma 'i'usana limalimana , 'enega bwa'a 'igiegonitu be ewana ma ina uyawana 'itatabwa , nate tobagula 'ina 'ebe gwausowala , ta 'ana mwalatoi 'aene bwa'a nina Yaubada 'iona obobomena .
58006008	Ta esi 'eguma bwa'a nina 'ena pwatula be kwakwakwala sitatabwa , bwa'a nina ma 'ana ba'e Yaubada 'enega , ta tuina namo 'ilobwenena .
58006009	Ta gosegwao , 'igu ona getedi emataluwa tuga , ta yanuwayaina obobomega 'aene 'omi Keliso 'ina 'etoseyana 'ana to'ewao wada ewaiwai 'ai'aila .
58006010	Yaubada 'ina loina 'emiya palupaluna , 'enega 'imi guinuwao bobo'adi tuta yauyauna , be 'imi obobomao Yaubada 'ana esanega , ta 'imi lema toekalesiyao 'ediya , geya'abo 'inuwanuwa pupuledi .
58006011	'Enega nuwanuwagu be 'omi 'ebweuna 'ebweuna waetapewa , be 'aene 'imi emisa uwana maibo'ana tuta muliyega waloba .
58006012	Geya'abo waloogwautoyasa , ta esi 'abo'ama waetotowanema , manuna ma ima 'alama'i'ita 'aemiemisa be 'enega yage nidi Yaubada 'iona upaupaediya ta'ewadi .
58006013	Lowaenei Yaubada 'ina onaupaupa Ebelaamo 'i'ebwa'ena , ta Yaubada tauna 'ana esanega 'ionaupaupa , manuna nigeya 'ebweu wate esana miyamiyatu'ena be 'enega 'ionaupaupa .
58006014	Ta 'ina onaupaupa nina gete : “ Yalemeyo tuta yauyauna , be 'imu boda 'isusaila . ”
58006015	Ta Ebelaamo nina 'i'alama'i'ita tuta dudulana , ga onaupaupa uwana 'ilobena .
58006016	'Abo'ada tomota 'eguma taegewagewana , tasawa tamatamana 'ebweu esana sinabwana 'enega , be 'aene tomota si'awa 'ai'aileda .
58006017	Yaubada nadigega nuwanuwana sinabwana be 'ina ona 'ai'aila 'abo'ada 'ie'itada 'aene to'ase ni'atu 'iona upaupaena 'edaya ma'etamo taloba , 'enega tauna 'ana esanega 'isawa tamatamana .
58006018	'Enega yage waiwaidi 'eluwa simiya ataya , nate Yaubada 'ina onaupaupa ta 'ina sawa tamatamana , 'enega tamwalamwalatoni 'aene Yaubada nigeya 'ebweu tuta 'ida kabo . Manuna 'abo'ada ni'atu Yaubada 'ena tadena ga 'i'etoseyeda , 'enega ta'atepatu be tada nuwayai 'aene 'ina onaupaupa 'edaya geya'abo 'iligeligeidi .
58006019	'Ida nuwayaina nina 'atuwa 'ida loomu waiwaina , be 'enega kaleko pitaupa talubwale be talulugu Yaubada 'ina 'ebemiya 'ena .
58006020	Gote 'ena Yesu ni'atu manuda 'igimilugu , ta 'ietotaliya sinabwana ta miyamiya atayana manuda , nadigega Melikisedeki lowaenei .
58007001	Ta Melikisedeki nina me Salema 'idi kini , ta Yaubada Toloetana sana 'ina totaliya . Lowaenei Melikisedeki nina Ebelaamo 'ilobena , tuta nina losaiya 'enega 'iilailama . Ta Ebelaamo nina toloinao yaudi ma 'adi bodao ni'atu 'ipe'udi , 'enega Melikisedeki Ebelaamo 'iona obobomena .
58007002	'Enega Ebelaamo 'ina gwegweyao 'iweyalidi egueguyai sanau 'adi yau , ga egueguyai 'ebweuna Melikisedeki 'i'ebwa'ena , ta Ebelaamo tauna naini 'i'ewedi . Ta Melikisedeki 'ana esana 'ana gibui “ Toloina palupaluna , ” ta 'ina sena 'ana esana Salema , 'ana gibui “ Siwalowa , ” 'enega tamwalamwalatoni 'aene Melikisedeki tauna ina loina siwasiwalowina .
58007003	Ta Melikisedeki nina nigeya tamanamo ta nigeya sinanamo , ta wate nigeya 'ina susumo , ta 'ina tubuwa be 'ina mwawasa nigeya 'adi mwalatoimo , ta esi 'atuwa nadigega Yaubada natuna 'ietotaliya ataya Yaubada 'enaya .
58007004	Ona'ai'aila , Melikisedeki nina 'ebweu 'inapwana ta toloetana sana , ga Ebelaamo 'iloetana sinena , ta Ebelaamo 'ina gwegwe 'enega tupwana 'i'ebwa'ena Melikisedeki .
58007005	Ta totaliyao taudi Libai 'ina bodao 'idi gwegwe tupwana si'ewa'ewa 'abo'ada Ebelaamo tubunao 'edega , manuna taudi be 'abo'ada susu 'ebweuna , ta wate ma 'adi loina gwegwe 'ana 'ewa tomota 'ediyega manuna .
58007006	Ta Melikisedeki mali susu , ta 'ina miya loetana namo , 'enega gwegwe tupwana 'i'ewena Ebelaamo 'enega . 'Enega wate Melikisedeki 'ina ona oboboma Ebelaamo 'i'ebwa'ena . Ebelaamo nina tai sinabwana , manuna Yaubada 'ina onaupaupa 'i'ebwa'ena ,
58007007	ta Melikisedeki Ebelaamo 'iloetana sinena , manuna tuta yauna taudi 'adi esana sinabwadi 'idi ona oboboma si'ebwa'ebwaya tomota taudi 'adi esana gidalidi 'ediya , 'adi lema manuna , 'enega wanuwa'i'isi 'aene Melikisedeki 'ina ona oboboma Ebelaamo 'i'ebwa'ena .
58007008	Gete tugai Libai 'ina bodao 'ida gwegwe tupwana si'ewa'ewa , ta taudi ma'etamo simwamwawasa , ta Melikisedeki tetelina 'aene tauna miyamiya atayana .
58007009	Batuwa 'ida gwegwe 'ana tupwa ta'ebwa'ebwaya Libai tubunao 'ediya , ta lowa 'ana 'ita 'atuwa Melikisedeki nina gwegwe 'ana tupwa 'i'ewena Libai 'enega ,
58007010	manuna Libai ma'etamo tubuna Ebelaamo solanaya , ta Ebelaamo Melikisedeki 'edaya 'ilobena , ga 'ina gwegwe 'ana tupwa 'i'ebwa'ena .
58007011	Libai tubunao taudi 'idi guinuwa Yaubada 'ina loinao me Isileli sie'itada , ta loina nina nigeya sawesawenaya 'igiepalu 'ai'ailida , 'enega nuwanuwada 'ebweu totaliya auwauna be 'igiepaluda . Totaliya nina nadigega Melikisedeki , ta nigeya Eloni matubunao nadigega .
58007012	'Enega 'eguma totaliya tasa'u gelasedi loina wate tasa'u gelasedi .
58007013	Tamwalamwalatoni 'aene Keliso tauna 'ida totaliya auwauna , nigeya Libai 'ina susu 'enega 'imeema ,
58007014	ta esi Yuda 'ina susu 'enega 'imai , taudi nigeya esinuwa silobaloba Mosese 'enega be sietotaliya .
58007015	'Enega 'ida totaliya auwauna Melikisedeki nadigega .
58007016	Nigeya Mosese 'ina loina 'enega 'ietotaliya , ta esi yawasina miyamiya atayana ta waiwaina 'enega .
58007017	Tauna Yesu manuna Buki Tabu 'igwae , “ 'Oyo 'uetotaliya ataya , nadigega Melikisedeki . ”
58007018	Ona'ai'aila , Mosese 'ina loinao nigeya sawesawediya be 'ebweu to'ase sigiepalu 'ai'aili . 'Enega gimi loina tapilisinena , manuna nenetana , ta 'enega emisa auwauna ta bobo'ana 'iapwesama , be emisa nina 'enega Yaubada taloselabe .
58007019	
58007020	Ta 'abo'ada 'ida emisa Keliso 'ena 'imiyami . Ta Yaubada Keliso nina lowa 'iona obobomena .
58007021	Gimi totaliyao nigeya Yaubada 'ina ona oboboma silobaloba . Ta Yesu namo manuna 'igwae , “ 'Inapwana ni'atu 'iona upaupa be 'oyo 'uetotaliya ataya , ta onaupaupa gete geya'abo 'iligeligei . ”
58007022	'Enega Yesu 'ina loina auwauna tamwalatoi 'ai'ailina 'aene loina kadekadelina 'ibobo'ana sinena .
58007023	Lowa gimi totaliyao mali 'epata be mali 'epata 'ediya ma 'adi boda be 'aidi simwawamwawasa , ta auwaudi sieelopa'eludi .
58007024	Ta Yesu tauna 'ida totaliya ataya , 'enega nigeya 'ana lopa'elumo .
58007025	Ta Yesu nina tuta maibo'ana sawesawenaya 'i'etoseyeda , 'eguma 'ana emisega talulugu Yaubada matanaya , manuna Yesu miyamiya atayana , ta tuta yauna manuda 'isidasida Yaubada 'ena .
58007026	Ona'ai'aila , Yesu nina sawesawenaya be 'ietotaliya manuda , manuna tauna adelina maibo'ana bobo'ana tuga , ta nigeya nadigega toto'umalida 'abo'ada , 'enega Yaubada Yesu nina 'igilagasina , ga galewa 'ana tomiyanao 'iloetana sinedi .
58007027	Ta gimi totaliyao 'asiyata 'ebweuna 'ebweuna Yaubada 'ena sitalitaliya , taudi 'idi to'umalinao , ta tomota wate 'idi to'umalinao manudi . Ta Yesu ma'ebweuna namo oona 'itagwalena ga 'italiyaena Yaubada 'ena manuda .
58007028	'Epata nuganuganidi 'ediya Mosese 'ina loinega tomota mayaluyaluwa nenetadi sietotaliya sinabwana , ta muliyega Yaubada 'ina onaupaupa 'enega Natuna tauna adelina palupaluna 'ietotaliya ataya .
58008001	'Igu ona maibo'ana 'alena gete 'aene 'ida totaliya sinabwana , ta gete tuga Toloetana sana galewaya 'ina 'ebemi esaesa 'atainaya 'imiyami .
58008002	Ta tauna 'ietoguinuwa Yaubada 'ina anuwa 'ai'aila 'ena . Anuwa nina tomota nigeya si'abi'abi , ta esi 'Inapwana tauna 'i'abina .
58008003	Bale'u 'ana totaliyao maibo'adi 'idi paisewa nate oboboma be taliya si'ebwa'ebwaya Yaubada 'ena , 'enega 'ida totaliya nina auwauna 'ilobwenena be tauna wate 'ebweu oboboma 'ida 'ebwaya Yaubada 'ena .
58008004	Ta tauna 'eguma bale'uya 'imiyami geya'abo 'ieetotaliya , manuna totaliya yaudi simiyami , ta tuta maibo'ana sitalitaliya , nadigega Mosese 'ina loina 'isimana'esa be 'aene oboboma sida 'ebwaya Yaubada 'ena .
58008005	Ta 'idi 'ebe taliya nina Anuwa Tabu solanaya . Ta Anuwa Tabu nina bale'uya 'ebe'ita nai ma'ama'ayau tuga , ta Anuwa Tabu 'ai'ailina galewaya 'imiyami . Manuna lowaenei muliyega be Mosese gimi Anuwa Tabu 'i'abiya , ta Yaubada 'iemataluwena , 'igwae , “ Mosese , 'unuwa'i'isi anuwa nina 'ana 'ita maibo'ana ni'atu 'oyaya yae'itemu , maibo'ana 'uetotowane be 'igu Anuwa Tabu nina 'u'abi . ”
58008006	Ta gete tuga Keliso 'ina guinuwa , guinuwa kadekadelidi 'ibobo'ana sinedi , nadigega wate 'ina loina gimi loina 'ibobo'ana sinena , manuna 'ina loina nina onaupaupa auwauna 'enega 'iapwesama . Ta onaupaupa nina gimi onaupaupa 'ibobo'ana sinena .
58008007	'Eguma loina kadekadelina maibo'ana tomota 'ida lemediya , geya'abo tada nuwanuwa loina auwauna manuna . Ta nigeya 'ilemelemedi , 'enega auwauna nuwanuwada .
58008008	Lowaenei Yaubada 'imwalatonina 'aene me Isileli 'idi bubuna nigeya bobo'ana , 'enega manudi 'igwae , “ Ma'etamo loina auwauna yasa'u me Isileli be me Yuda manudi .
58008009	Nigeya nadigega loina nina yasa'una tubudiyao manudi , tuta nina lowa yaanuganedi ga Itipita 'enega siapwesa ga sitauya taudi 'idi senaya . Manuna loina nina yasa'unaya sile'oena , 'enega nimagu 'ediyega yalisi 'ewena . ’
58008010	'Inapwana wate 'iona , 'igwae , ‘ Ma'etamo 'igu loina auwaudi me Isileli nuwadiya yasa'udi ta 'atediya ya'etoladidi , be 'enega 'abo'agu 'idi Yaubada ta taudi 'igu tomotaiyao .
58008011	'Enega nigeya sawesawenaya be tasidiyao sie'itadi , nai sigwae , “ Yaubada wada mwalatoni , ” manuna maibo'adi ni'atu simwalamwalatonigu , taudi ma 'adi esana sinabwadi be wate taudi togomabeso .
58008012	Ta yada 'atenuwa 'ole'oleyedi , be 'idi bubuna to'umalidi yanuwataudi be yanuwa pupuledi . ”
58008013	Yaubada loina auwauna 'isa'una manuna loina kadekadelina ni'atu 'ineneta , ga 'iabe be 'isasawala .
58009001	Gimi loina nina solanaya loina yauna simiyami tapwalolo manuna , ta wate anuwa tapwalolo bale'uya manuna .
58009002	Ta anuwa nina yobai bwaladiyega siguinuwena , ga kaleko 'enega sipitaupa luwena , ga pitaupa sinabwana sieesena Anuwa Tabu , ta pitaupa gidalina nate sola'ai'ailinaya sieesena Sena Tabu Wawasae . Pitaupa nina sinabwana solanaya mayale 'adi 'ebesa'u ta 'ebweu tebeli , ta tebeli nina 'enaya pwalawa sisa'usa'u Yaubada matanaya .
58009003	Ta Sena Tabu Wawasae solanaya 'ebe gabu 'imiyami gala'u manuna , nate goula 'enega siguinuwena , ta wate loina 'ana dedewaga 'imiyami , nate goula 'enega siguinuwena , ta dedewaga nina solanaya gaeba goula 'imiyami , ta gaeba solanaya tubudao 'adi masula 'ana esana mana , tupwana 'imiyami . Be wate dedewaga nina solanaya Eloni 'ina 'etoguna , nate lowa 'itabwaya , be wate gulewa nidi Yaubada 'ina loinao 'ediya 'i'etoladidi simiyami .
58009004	
58009005	Ta dedewaga nina etaninaya 'eluwa anilose namanamalidi siguinuwedi ga dedewaga nina sieyauyaukwina , nate Yaubada 'ina 'ebemiya tomota 'idi to'umalinao 'adi nuwatau manudi . Ta esi geya'abo tanuwanuwa wawasae gwegwe nidi manudi .
58009006	'Abo gwegwe maibo'ana sigibubudi , 'enega totaliyao silugulugu Anuwa Tabu solanaya ta 'idi guinuwa siguiguinuwa ;
58009007	ta esi Sena Tabu Wawasae nina totaliya sinabwana namo 'ena 'ida lugu , ta yakwala 'ebweu solanaya ma'ebweuna namo . Ta tuta nina 'ilugulugu lala 'i'ewa ta lala nina 'iloseuseuli , be 'enega 'italitaliya Yaubada 'enaya 'ina bubuna to'umalidi manudi , ta wate tomota maibo'adi 'idi to'umalinao manudi .
58009008	Gete 'ebe'ita tomota auwauda 'edaya , Yaluyaluwa Tabuna 'enega , be 'enega tada mwalatoni 'aene 'abo guinuwa nina kadekadelina 'etamo taguiguinuwe , nigeya sawesawedaya be talulugu Sena Tabu Wawasae solanaya . Manuna obobomao be 'ebwayadaitao nidi loina kadekadelina 'enega sitalitaliya Yaubada 'ena , ta esi nigeya sawesawediya be tomota nidi 'atedi sigie'esasedi , ta bwaladimo sigie'esasedi ,
58009009	
58009010	'eguma loinao nidi tomota simulimuliyedi masula be bwasi be mali esiwe be mali esiwe manudi . Manuna lowa loina nina kadekadelina Yaubada 'isa'una ga 'imiyami 'ana laba Keliso 'iapwesa be loina 'isa'u gelase .
58009011	Manuna Keliso 'ina taliya 'enega miya bobo'ana wawasae 'i'ebwa'eda , ga mali Anuwa Tabu 'ena 'ilugu , ta anuwa nina sinabwana ta bobo'ana . Manuna tomota nigeya si'abi'abi sena gete bale'u 'enaya .
58009012	'Enega Yesu Sena Tabu Wawasae 'ena 'ilugu ma'ebweuna ga lala 'enega 'iguinuwa , ta lala nina nigeya yobai laladi , goti nai bulumakau gidalidi laladi , ta esi tauna lalana ga 'enega 'ada gie'esasa ataya talobena .
58009013	'Eguma yage baibailina tagitoona ga bwalada tagiegie bailina be goti lalana nai bulumakau lalana 'ediyega taloseuseulida , nai bulumakau mewainena tagabu be 'enega tataliya Yaubada 'enaya , nate 'ebe gie'esasa bwalada manuna .
58009014	Ta esi Keliso lalana 'ebe gie'esasa bobo'ana wawasae , manuna 'ateda 'igie'esasedi be 'aene guinuwa besobeso taguitoyasedi , ta Yaubada nina mayawasina 'ina guinuwao taguinuwedi . Manuna Yaluyaluwa Tabuna miyamiya atayana Keliso 'igiewaiwaiyena , ga tauna ma ina bubuna maibo'ana palupaluna ta nigeya 'ebweu wate to'umalina 'enaya , 'enega tauna 'italiyaena Yaubada 'enaya , nate 'imwawasa 'abo'ada 'ida 'esasa manuna .
58009015	Ona'ai'aila , Keliso nina loina auwauna 'ime'ena ga 'enega tamai be Yaubada ma'edai taegosigosiyana , manuna 'abo 'iesinuweda yawasida ataya 'iona upaupaenaya 'i'ebwa'eda . Manuna 'abo'ada gimi loina tale'oena , 'enega 'ilobwenena be tada mwawasa , ta Keliso manuda ni'atu 'imwawasa sabi 'etoseyeda .
58009016	Wamwalamwalatoni 'aene 'abo yaita tokwaiya loina lowa 'isa'unaya , nai 'i'etoladinaya , 'ina gwegwe maibo'ana 'adi eguyai manudi , be muliyega 'imwamwawasa , be loina nina 'ina susuyao sida muliye .
58009017	Ta 'abo 'etamo mayawasina , geya'abo loina nina simulimuliye . Nate namo 'abo 'imwamwawasa , 'enega loina nina 'iewaiwai be sida muliye .
58009018	Nadigega wate gimi loina Mosese 'enega , nugana 'aidi yobai siloemwawasidi , ga laladiyega buki be tomota maibo'adi Mosese 'iloseuseulidi , ga 'enega muliyega loina nina 'iewaiwai .
58009019	Manuna loina maibo'adi 'isimanedi tomota 'ediya , ga 'enega bulumakau gidalidi be goti laladi bwasi ma'iyana 'inekwasinaya 'i'ewena , ga sipi 'uya'uyana bweyabweyalina 'i'ewena ta kaiwe 'ana esana isopa matanaya 'ibadiyena ga lala be bwasi solanaya 'iepwasena , ga 'enega buki be tomota 'iloseuseulidi ,
58009020	ta Mosese 'igwae , “ Loina nina Yaubada 'isa'una manumi , 'ana we'iwe'iyaya lala gete . ”
58009021	Wate nadigega Anuwa Tapwalolo be gaebayao Anuwa Tapwalolo nina 'enaya lalega 'iloseuseulidi .
58009022	Manuna Mosese 'ina loina 'ediya 'aene yage yaudi lalega sida 'esasa . Ta bubuna to'umalina 'ina 'esasa wate lala 'enega , be 'abo nigeya lala 'idaudau , nigeya 'ebweu wate 'eda 'imiyami 'esasa manuna .
58009023	Anuwa Tabu 'ana gwegweyao galewaya simiyami , ta 'adi ma'ama'ayau bale'uya Mosese 'iguinuwedi , ga 'ilobwenena be lala 'ana guinuwega 'itataliya Yaubada 'enaya be 'igie'esasedi , ta esi yage nidi galewaya 'adi gie'esasa taliya bobo'ana wawasae 'enega , nate Keliso lalanega .
58009024	Ta Keliso nigeya 'ilugulugu Anuwa Tabu 'abi'abina 'enaya , nate Anuwa 'ai'aila 'ana ma'ama'ayau tuga , ta esi galewaya 'ilugu ga Yaubada matanaya 'imiyami be 'ilemalema manuda .
58009025	Keliso nina geya'abo tuta yauna tauna bwalana 'i'ebwa'ebwaya nai 'italitaliya Yaubada 'enaya , nadigega yakwala 'ebweuna 'ebweuna Sena Tabu Wawasaena solanaya totaliya sinabwana 'ilugulugu be lalega 'italitaliya , ta lala nina nigeya tauna lalana .
58009026	Ona'ai'aila , 'eguma Keliso 'ina guinuwa taudi totaliyao sinabwadi nadigega , 'ida mwawasa limalimana bale'u 'ana mweluluwa 'enega ga batuwa . Ta esi ma'ebweuna namo tuga , tuta 'ana 'ebe losalowa gete 'enaya , bwalana tauna 'italiyaena , bubuna to'umalidi 'adi nuwatau manuna .
58009027	Tomota 'abo'ada 'ada loina 'imiyami 'aene ma'ebweuna tamwamwawasa be muliyega bwa'omatana .
58009028	Wate nadigega Keliso 'ina mwawasega tauna 'italiyaena ma'ebweuna namo , be yauyauda 'ida bubuna to'umalidi 'i'ewa yauledi , ta ma'etamo 'iila limanama , be nigeya 'aene bubuna to'umalidi 'i'ewayaula limadi , ta esi sabi 'etoseyeda 'abo ma ida nuwa'ewa tayamwayamwa .
58010001	Ma'etamo be 'ebe gwausowala 'ai'aila 'edaya 'iapwesama , ta Mosese 'ina loina 'atuwa ma'ama'ayau namo ta nigeya 'ebe gwausowala 'ai'aila . Mosese 'ina loina nina 'aene yakwala be yakwala yobai siunuunudi be Yaubada 'enaya sitalitaliyaedi , ta guinuwa nidi nigeya sawesawenaya be 'igiepaepaluyedi .
58010002	Manuna 'eguma guinuwa nina sawesawenaya be 'igie'esasedi , ma'ebweuna namo sida guinuwei be 'adi lotoona 'ida bobo'ana ataya , be 'enega geya'abo yakwala 'ebweuna 'ebweuna siguiguinuwa limalimana , aga ?
58010003	Nigeya ! Ta esi taliya nidi yakwala 'ebweuna 'ebweuna 'igie nuwa'i'isidi namo tuga , 'idi bubuna to'umalidi manudi , 'enega 'adi lotoona geya'abo 'iboobo'ana .
58010004	Manuna bulumakau be goti laladi nigeya sawesawenaya be to'umalina sigie'esasa .
58010005	'Enega tuta nina Keliso bale'uya 'imaiya , Keliso nina Yaubada 'ena 'igwae , “ Taliyao be 'ebwayadaitao geya nuwayo , 'enega oogu 'u'ebwa'eguya 'imu guinuwa manuna .
58010006	Geya nuwayo yobai gabugabudi 'abo tomota sitaliyaedi 'idi bubuna to'umalina manudi .
58010007	'Enega yatagwalegu 'oyo Yaubada 'emuya , ga ni'atu yamai be 'imu nuwanuwa yada guinuwe , nadigega lowa manugu Buki nunumina 'ena si'etoladina . ”
58010008	'Ina ona nina wanuwa'i'isi , 'igwae , “ Geya nuwayo taliyao nai 'ebwayadaitao , nai yobai nidi sigabugabudi , nai to'ase sitaliyae 'idi bubuna to'umalidi manudi , manuna geya'abo 'ugwaugwausowala guinuwa nidi Mosese 'ina loinega manudi . ”
58010009	'Enega wate 'igwae , “ Ni'atu yatagwalegu 'emuya be 'imu nuwanuwa yada guinuwe . ” 'Ina ona gete 'aene gimiloina 'i'ewa yaulenaya ta auwauna 'isa'una .
58010010	Ta Yaubada 'ina nuwanuwa be Yesu Keliso bwalana 'italiyae sabi gie'esaseda 'ina mwawasa ma'ebweuna namo 'enega .
58010011	Ta totaliyao maibo'adi Anuwa Tabu 'ena sitootoolo be 'asiyata 'ebweuna 'ebweuna 'idi taliyao nidi si'ebwa'ebwaya Yaubada 'ena , ta esi taliyao nidi nigeya sawesawenaya be bubuna to'umalidi si'ewa yauledi .
58010012	Ta Keliso esi ma'ebweuna 'italiya bubuna to'umalina manuna , ga 'ina taliya nina tuta maibo'ana 'ediya sawesawenaya , ga 'ina taliya mulinaya Yaubada 'atainaya 'imiyatowa ,
58010013	ta 'iyamwayamwa be to tuta 'ana talauwalao Yaubada 'ida sa'u mwa'utedi 'aena 'ubuninaya .
58010014	Manuna 'ina taliya 'ebweuna namo , ta sawesawenaya be tuta maibo'ana 'ediya 'igie'esaseda be 'igie bobo'aneda .
58010015	'Esasa gete manuna Yaluyaluwa Tabuna wate Buki Tabu 'ena 'ie'iteda 'Inapwana 'ina ona , nate lowaenei manuda 'isimana ,
58010016	'igwae , “ Ma'etamo loina auwauna ya'ebwa'edi be 'adi loina nidi nuwadiya yasa'udi be 'atediya ya'etoladidi . ”
58010017	Ta wate 'igwae , “ 'Idi to'umalinao be 'idi loegesiyao yada nuwapupuledi . ”
58010018	Nate manuna geya'abo wate tatalitaliya 'ida bubuna to'umalidi manudi , manuna ni'atu Yaubada 'inuwataudi .
58010019	Gosegwao , Yesu lalana manuda ni'atu 'idau , 'enega ma ida 'atepatu talulugu Yaubada 'ina Sena Tabu Wawasae 'enaya ,
58010020	gete 'eda auwauna yawasida manuna . Lowa Yaubada 'ina Sena Tabu kaleko 'enega sipitaupenaya , ta Yesu 'igigegena tauna oona 'ina mwawasa 'enega , be kapekapeyana talulugu Yaubada 'ena .
58010021	Ta wate 'ida totaliya nina Toloetana sana ga Yaubada 'ina anuwa manuna 'iguiguinuwa .
58010022	'Enega Yaubada tada loselabe ma ida 'atetagwala be ma ida emisa 'ai'aila be 'enega ooda tada gie'esasedi bwasi bobo'ana 'enega , ta wate 'ida nuwanuwa sida 'esasa , manuna Yesu 'ina loseuseula 'enega 'ida nuwanuwa to'umalidi 'igie'esasedi .
58010023	'Enega tatoolo pa'ala be 'ida emisa Yesu 'ena tada giyagiyai , be tasimana apwesa tomota 'ediya , manuna Toonaupaupa nina nigeya 'ida kabo ta esi 'ina onao nidi nadigega 'iguiguinuwa 'esedi .
58010024	'Ilobweneda wate be tauda tada elemalema be tada eobooboboma 'ai'aila be wate paisewa bobo'adi tada guinuwedi .
58010025	'Aidi gosedao tapwalolo 'ana deliegogona sinuwa pupulena , ta geya'abo 'omi nadigega , ta esi tuta maibo'ana wada giepa'alimi , be 'abo to tuta wamwalatonina 'aene Yesu 'ina ilalimanama selabenaya wada elemalema 'ai'aila , 'imi deliegogona 'ediya .
58010026	Be 'abo tanuwa sabwaleni to'ase Yaubada 'ana tetela 'ai'aila , be muliyega tatagwaleda bubuna to'umalina 'enaya , nigeya 'ebweu wate taliya 'imiyami sabi gie'esaseda ,
58010027	ta esi bwa'omatana taloba , nate 'awe sabeluluyega 'igabu egumwalida . Gete Yaubada 'ibubuna 'ana talauwalao manudi .
58010028	Lowaenei 'abo 'ebweu yaita Mosese 'ina loinao 'ile'oadi , be tosimana 'eluwa nai 'etoi 'ina bubuna sisimana apwesei , 'etamo geya'abo si'ate'atenuwa 'ole'oleye ta esi siloemwawasi namo tuga .
58010029	'Enega 'abo yaita Yaubada Natuna 'ie'idi'idiye , be lala nina 'igie'esasedaya 'i'awa to'umaliye , be wate 'ada tolema Yaluyaluwa Tabuna 'igiegamwasowali , 'ana e'isa 'elouya sinabwa wawasae 'ida loba Yaubada 'enega .
58010030	Ta ni'atu tamwalatonina yaita 'ada Toloina sinabwana tauna 'ieoneda , 'igwae , “ 'Abo'agu Toloina nigu 'enega toto'umalidi yada e'isadi 'elouya 'enega . ” Ta wate 'igwae , “ 'Abo'agu 'imi 'Inapwana , be 'igu tomotaiyao 'omi yada loinemi . ”
58010031	Ta 'enega Yaubada nina mayawasina be tada mataute , 'abona nai 'iloineda .
58010032	Gosegwao , lowa maedana 'ina gimimai 'emiya wanuwa'i'isi tuta nina 'imi miyamwau 'ediyega wae'alama'i'itana ,
58010033	nate 'aina tuta tomota sigie omayamayaemi ta sigie 'elouyaemi ta 'aina tuta gosemiyao ma'emiyao wa'elouya leleleya .
58010034	Ta wate 'aidi deliya sisa'udi ga manudi wa'ate uyauya ga walemedi . Ta wate tuta nina tomota 'imi yageyao 'ediya si'anawala , wagwausowala 'ai'aila , manuna wamwalatonina 'aene galewaya 'imi yageyao bobo'ana wawasae ta miyamiya atayadi simiyami .
58010035	'Enega 'imi emisa nina wagiepa'ali be geya'abo waguiguitoyase , manuna ma'etamo 'imi emisa nina 'ana pali bobo'ana wawasae waloba .
58010036	Ta 'ilobwenemi be watoolo pa'ala be Yaubada 'ina nuwanuwa wada guinuwe , be to'ase 'iona upaupaena wada 'ewa .
58010037	Manuna tuta gidalina namo tauna Tomai nina 'ida apwesa , ta geya'abo wate 'iso'iso'i .
58010038	'Enega yaisigedi topalupaludi 'idi emisega yawasidi bobo'ana sida loba , ta 'abo 'idi 'atesa'alega sisanaila , Yaubada geya nuwana tomotai nidi .
58010039	Ta 'abo'ada geya'abo tasanasanaila , manuna nate 'ebe esilae . Tuwa tuga ma ida emisa be 'enega yaluyaluwada simiya bobo'ana .
58011001	'Abo to'ase bobo'ana tanuwayaina 'aene ma'etamo talobai , 'anabwa'ayoi gete tuga geya'abo ta'ita'ita , nate emisa 'ai'aila .
58011002	Tubudao lowaenei tanuwa'i'isidi taudi 'idi emisa 'enega Yaubada 'i'awa bobo'anedi .
58011003	'Abo'ada wate 'ida emisa 'enega tamwalamwalatoni 'aene Yaubada 'ina ona 'enega bale'u maibo'ana 'imweluluina , 'aene yage nidi nigeya tada 'itedi 'ediyega yage nidi ta'ita'itadi 'imweluluidi .
58011004	'Enega Ebeli wate ma ina emisa 'italiya Yaubada 'enaya , 'enega 'ina taliya nina Keni 'ina taliya 'ibobo'ana sinena , ta Yaubada 'igwausowala Ebeli 'ina taliya manuna ga 'i'awa palupaluyena . Ebeli nina ni'atu bale'u 'ipilisinena ta esi 'ina emisa 'enega 'ie'ie'ita 'edaya .
58011005	Inoki wate 'ina emisega nigeya 'imwawamwawasa ta esi mayawasina Yaubada 'i'ewena galewaya , manuna Yaubada 'igimi simanena 'aene , “ Inoki nina tauna manuna yagwaugwausowala . ”
58011006	Ona'ai'aila , 'eguma geya'abo taemiemisa Yaubada 'enaya , geya'abo manuda 'igwaugwausowala . Manuna 'abo nuwanuwada be Yaubada 'ena tatatauya , taemisa nugana 'aene Yaubada nina 'imiyami ta 'ana to'ebesao 'adi tooboboma , be muliyega sawesawenaya tatatauya 'ena .
58011007	Noa wate Yaubada 'ie'itena 'aene to'ase 'iabe 'iapwesa 'ediya , 'enega Noa nina 'ina emisega 'ina waga 'ana esana aki 'italena be 'enega tauna ma ina susuyao 'i'etoseyedi . Gote 'ena 'ie'itaena 'aene tomota maibo'adi toto'umalidi , ta tauna tai palupaluna 'ina emisa manuna .
58011008	Ebelaamo wate 'ina emisega Yaubada 'ina bwau 'imuliyena be 'aene 'ina 'asa 'ida pilisine ta 'ina 'asa auwauna mali esenaya 'ida loba , 'enega 'itoolo ga 'itauya ta nigeya 'imwalamwalatoni to sena 'enaya 'itautauya .
58011009	Ta wate 'ina emisega sena onaonaupaupana nina 'ena ma ina susuyao Aisake be Yekobe simiyaya 'atuwa 'owagao nadigega , ga 'idi anuwa yobai bwaladi 'enega si'abidi 'asa nina Yaubada 'iona upaupaena 'aene Ebelaamo 'ena 'ida lo'asa , be muliyega tubunao wate 'idi 'asa .
58011010	Ta esi Ebelaamo 'inuwayaina 'aene 'asa nina 'ana 'autui pa'alina 'ena 'ilulugu , nate Yaubada 'imweluluina , nai 'i'abina .
58011011	Sela wate 'anabwa'ayoi 'ikaiyale ta 'ina emisega bwalana 'iewaiwai ga 'i'euwana , manuna Yaubada 'ina onaupaupa nina 'iemisena .
58011012	Ona'ai'aila , Ebelaamo nina 'ie'inapwana wawasae , ga selabenaya be 'imwamwawasa , ta esi boda sinabwana 'isusaila 'enega , ga 'adi yau 'atuwa galewa kwadiminao , ta wate kaukau le'awaya 'ana yau nadigega .
58011013	Gimi tomotai nidi ma idi emisa ta esi simwawasa ga onaupaupa nidi uwadi geya'abo silobaloba , ta tuwa tuga 'edasolega si'itena ga silokagutoki manuna , ta wate taudimo si'awa 'owagaedi 'atuwa toesugalagalao sena gete bale'u 'enaya .
58011014	Ona'ai'aila , 'abo ta'awa 'owagaeda , nate 'atuwa tasimana apwesa 'aene 'ida 'asa 'ai'aila ta'ebe'ebese .
58011015	Ta gimi 'inapwanao nidi 'idi 'asa sipilisinena , ta 'eguma nuwanuwadi be siila , 'enega 'eda sida 'ebese be siila ,
58011016	ta esi nigeya siilaila , manuna nuwanuwadi 'asa bobo'ana wawasae , nate galewaya . 'Enega geya'abo Yaubada 'iomayamayaedi ta esi 'aene tauna 'idi Yaubada , ga 'idi 'asa 'igibubuna .
58011017	Ebelaamo wate ma ina emisa tuta nina 'ebe toona 'ilobena Yaubada 'enega ga 'aene natu 'ai'ailina Aisake 'italiyae Yaubada 'enaya . Lowa Yaubada 'ina onaupaupao 'i'ebwa'edi Ebelaamo nina 'enaya , ta wate 'igwae , “ Aisake 'enega 'imu boda 'ida apwesa , ” 'enega Ebelaamo natunana 'itagwalena be 'ida loemwawasi ,
58011018	
58011019	manuna Ebelaamo 'imwalatonina 'aene Yaubada sawesawenaya be tomwawasao 'igietoolodi , 'enega 'ana 'ita 'atuwa natunana mwawasega 'iila limanenama .
58011020	Aisake wate 'ina emisega natunao Yekobe be Iso 'adi oboboma be 'adi lema tuta 'imeemai manuna 'isimanena .
58011021	Yekobe wate tuta nina 'iabe 'imwamwawasa 'ina guna 'ilemena ga 'itoolo ta 'ibwagobwago Yaubada 'enaya , ga 'ina emisega Yosepa natunao 'ebweuna 'ebweuna 'adi obobomao 'isimanena .
58011022	Yosepa wate 'ana yakwala 'ebe losalowa 'enaya 'ina emisega me Isileli 'idi apwesa Itipita 'enega 'igimi simanena ga loina 'isa'una 'ana sa'u'ali'ali manuna .
58011023	Mosese tuta nina 'itubuwa , tamana be sinana 'idi emisega sisa'u kwaiyena nawalae 'etoi soladiya , manuna 'ana 'ita gwama gomabwaina , ta wate kini Pelo 'ina loina pa'alina nigeya simatamataute .
58011024	Mosese wate tuta nina 'ietai , 'ina emisega geya nuwana be tomota sida gwae , “ Mosese nina Pelo tubuna , ” manuna Pelo natuna mewainena Mosese 'i'ewena ga 'i'awa natunena .
58011025	'Enega Mosese nina geya nuwana be tuta kukupana 'enaya 'ida gwausowala bubuna to'umalina manuna , ta esi nuwanuwana be Yaubada 'ina tomotaiyao ma'enao sida miyamwau .
58011026	Manuna geya nuwana esaesa bale'u nidi Itipita solanaya , ta esi 'elouya Keliso manuna 'iesinuwena , manuna 'imwalatonina 'aene ma'etamo pali bobo'ana 'ilobai .
58011027	'Enega 'ina emisega Itipita 'ipilisinena ga nigeya kini Pelo 'ina gamwasowala 'imatamataute , ta esi 'i'atepatu 'aene 'i'itena Yaubada matanaya 'imiyami , nigeya 'ina 'ita matanega ta esi 'ina emisega .
58011028	Ta wate 'ina emisega Ataona Sagalina 'iguinuwena ga lalega 'idi anuwao siloseuseulidi , be geya'abo tomatuwao 'adi toloemwawasa 'ediya 'ilugulugu be 'iunuunudi .
58011029	Boda nidi 'idi emisega Ola Bweyabweyalina siabalena 'atuwa bwa'a yadayadana 'enega sitautauya , ta me Itipita simuliyama ga 'aene sida abala wate ga nigeya sawesawediya , ta maibo'adi sidalala .
58011030	Ta wate tuta nina taudi 'asa Yeliko sisakowasiyena mabodadi 'asiyata sebeni 'ediya , 'idi emisa manuna 'asa nina 'ana 'ali sinabwana 'ibe'uya ,
58011031	ga silugu ga toni'asa siunudi , manuna taudi tologwautoyasa . Ta tosogala 'ana esana Leabi nigeya siunuunu , manuna waine nina ma ina emisa , manuna tuta nina Yosuwa 'ina tolosaiyao 'eluwa 'asa nina 'enaya siluguya , Leabi nina 'ilemedi .
58011032	Toemisao yaudi wate nadigega Gidioni be Balaki , Samisoni , Yepita , Debida , Samuwela be palopitao wate . Nigeya sawesawedaya be tasawa egumwalidi .
58011033	Manuna 'idi emisega siewaiwai 'adi talauwalao 'ediyega , be wate 'idi tomotaiyao siloina palupaluyedi , be wate Yaubada 'ina onaupaupa uwana silobedi , be wate laiyoni bosasa sigienuwa siwaloidi , be wate
58011034	'awe sabesabelulu sinabwadi sikweudi , be wate saiya 'enega si'etoseyedi , manuna 'idi tuta sineneta 'ena ta tuga siewaiwai , ta wate saiya 'enaya siewaiwai wawasae , be 'adi tolosaiyao yau wawasae sipa'ipa'i lelewanedi .
58011035	'Aina iine wate 'idi tokwaiyao mwawasega sitoolo limana . Ta wate 'aidi toemisao 'adi talauwalao 'ediyega 'elouya silobena , manuna sitoodi 'aene sigiesana iledima be emisa silosa'u , ta sitoo yogenedi , manuna 'idi emisa pa'alina 'aene ma'etamo mwawasega sitoolo limana be yawasidi bobo'ana si'ewa .
58011036	'Aidi wate 'adi talauwalao situyetuyeyedi ta balaeyega siunuunudi , ta wate deliya sisa'u luguyedi ga siyonidi .
58011037	'Aidi wate gulewa sinabwadi 'ediyega siloibwaibwadi , ta 'aidi si'upwa luwedi , ta 'aidi sisisaiya 'ediyega siloemwawasidi , ta 'aidi sipi ta goti bwaladi 'enega si'oama'oama ta ma idi miyamwau 'atuwa tonanaewao , manuna tomota sigie to'umaliyedi .
58011038	Ta esi toemisao nidi me bale'u sibobo'ana sinedi , 'enega sena 'ubu'ubula be 'oya 'ediya silopilopili dadana , ta wate gaula be duluwa 'ediya si'eno'eno dadana .
58011039	Ga toemisao nidi tetelidi bobo'ana ni'atu tanonodi ta esi Yaubada 'ina onaupaupa uwa 'ai'ailina nigeya silobaloba , tuta gote 'enaya ,
58011040	manuna 'ebe gwausowala manuda Yaubada 'igimi simanena , be 'aene taudi ma'etamo ma'edao tada miya bobo'ana .
58012001	Ga 'enega toemisao yaudi galewega siduneduneyeda , be 'ilobweneda yage mwaudi 'edega tada gisinedi , be 'enega tada pili waiwai epili nina 'ana 'eda 'enega , ta wate bubuna to'umalina nidi sigiyagiyaida tada gisinedi .
58012002	Ta wate Yesu 'enaya tada sanalaga ataya , manuna Yesu nina 'ida emisa 'ana 'ebe e'ale ta 'ana 'ebe losalowa . Tuta nina Yesu bale'uya 'imiyami 'imwalatonina 'aene ma'etamo 'ebe gwausowala sinabwana 'ilobai , 'enega kelose 'ina 'elouya 'i'alama'i'itanena , omayamaya wate nigeya manuna 'inuwanuwa , ga 'ebe losalowa 'enaya 'itu'e galewaya ga Yaubada 'atainega 'imiyatowa .
58012003	Yesu nina wanuwa'i'isi 'aene 'i'alama'i'ita sinabwana toto'umalidi 'idi etalauwala 'enega , be 'enega 'omi wate nadigega 'aene geya'abo walo'ame'ame , nai waneeneta .
58012004	Ta 'omi tuta nina bubuna to'umalina walosaiyena 'imi miyamwau gidalina tuga , ta tomota nigeya siloeloemwawasimi Yesu nadigega .
58012005	Nai guguya wanuwa pupulena , guguya nina 'ena 'i'awa natunemi , 'igwae , “ Natugu , 'abo tuta nina 'Inapwana 'iemata sabuyeyo sabi giepaepaluyeyo , gete manuna 'uda nuwanuwa ta geya'abo wate 'uneeneta .
58012006	Manuna 'abo yaita Yaubada 'i'awa natunena ta 'iobobomena , 'ilobwenena be sapi 'ida loba 'ina loegesiyao manudi be 'enega 'ida bobo'ana limana . ”
58012007	'Enega 'ilobwenemi be sapi Yaubada 'enega manuna wada 'alama'i'ita , manuna tama maibo'adi natudiyao sisapidi sabi giepaepaluyedi .
58012008	'Enega Yaubada wate maibo'ada 'isapida , ta 'abo yaita 'oyo Yaubada geya'abo 'isapisapiyo nate manuna 'oyo nigeya natu 'ai'ailina , ta 'aene 'oyo 'ebweu pesiyeda .
58012009	Wanuwa'i'isi 'abo tamadao bale'uya sisapida 'enega ta'amayabedi , ta 'ilobweneda be yaluyaluwada tamadi galewaya tada 'amayabe be 'enega yawasida bobo'ana 'i'ebwa'eda .
58012010	Manuna tamadao bale'uya taudimo 'idi nuwanuwa 'ediyega sisapida ta sigiepaepaluyeda tuta kukupana namo manuna , ta Yaubada esi 'isapisapida 'ada lema manuna be 'aene 'igie'esaseda be tada bubuna bobo'ana tauna 'ina bubuna nadigega .
58012011	Ona'ai'aila , tuta nina 'abo 'inapwana 'ebweu 'isapida ta'elouya sinabwana ta geya'abo tagwaugwausowala , ta esi 'abo 'igiepaepaluyeda 'etamo uwana bobo'ana taloba , nate bubuna palupaluna be miya siwalowa .
58012012	'Enega 'imi neneta wada pilisine be waewaiwai ,
58012013	be 'imi 'eda wada giepaepaluyedi , be 'abo tolopegoi sitautauya , geya'abo 'ena sibe'ube'u ta esi 'idi lopegoi nidi sida bobo'ana be taudi wate sida ewaiwai .
58012014	Wada toowaiwai be wada miya siwalowa tomota ma'emiyao , ta wate wada toowaiwai be 'imi bubuna 'ida bobo'ana maibo'ana , manuna 'abo yaita nigeya 'ina bubuna bobo'ana geya'abo sa'i 'Inapwana 'i'ita'ita .
58012015	Wa'ita'i'isimi 'abona nai 'emiyega yaita Yaubada 'ina oboboma geya'abo 'ilobaloba . Ta geya'abo 'ebweu yaita 'emiyega 'ie'ale be 'ibubuna to'umalina , 'abona nai yaudi simuliye .
58012016	Geya'abo waloeloelata , ta wate geya'abo Yaubada 'ina oboboma waguiguitoyase , nadigega Iso lowa Yaubada 'ina onaupaupa tauna manuna ta 'ipelena tasina 'enaya , 'ana maisa 'e'ai 'ebweuna namo .
58012017	Ta wanuwa'i'isi 'aene tuta muliyega Iso onaupaupa nina 'inuwena , ga manuna 'idedoi , ta nigeya sawesawenaya be sisa'u gelasa limana , manuna ni'atu tasina 'i'ewena .
58012018	Gete tuga wamai Yaubada 'ina senaya , nigeya nadigega lowa Mosese be me Isileli ma'enao sitauya ga silotoona 'oya Sainai 'enaya , manuna 'awe sabelulu be guguyoi sinabwana be umauma be kwau sinabwana
58012019	be yoguli 'enana be 'atuwa tai 'enana 'oya nina 'enaya , 'enega me Isileli simatauta sinabwana , ta sisidasida be 'aene geya'abo 'enana nina sida noono lima ,
58012020	manuna loina nina sinonona 'igiematautedi 'aene , “ Geya'abo 'ebweu to'ase 'oya gete 'igitogitoo , ta 'aene 'abo 'ebweu yobai 'imama 'oya nina 'enaya , gulewega sida loibwaibwa be 'ida mwawasa . ”
58012021	Ona'ai'aila , 'oya nina 'ebe matauta sinabwana , ga Mosese tauna wate 'imatauta , ga 'isimana , 'igwae , “ 'Igu matauta 'enega ni'atu yadededela . ”
58012022	Ta 'omi esiya ni'atu wamai Sayoni 'oyana 'enaya , nate Yaubada tauna mayawasina 'ina 'asa , Yelusalema nina galewaya 'ena , aniloseyao yau wawasae simiyami ta sigwaugwausowala 'atuwa sagali 'enaya ,
58012023	ta wate wamai tomota nidi Yaubada 'i'awa natunedi ga 'adi esanao galewaya 'i'etoladidi 'ediya , ta wate tauna 'abo'ada be yage maibo'ana 'ada toloina , nate Yaubada 'ena , ta wate taudi yaluyaluwadi Yaubada 'igiepaepaluyedi 'ediya ,
58012024	ta wate Yesu 'ena , tauna loina auwauna 'ana to'ebwaya nina ga lalana 'ana loseuseula 'enega 'i'etoseyeda , ta nigeya nadigega Ebeli lalana , manuna nate 'ebe esilae .
58012025	'Enega wa'ita'i'isimi be tauna galewega 'ionaona 'edaya geya'abo 'enana waguiguitoyase . Manuna lowa tomota 'aidi bale'uya Mosese 'ina guguya 'ediya siguitoyasena ga mwau silobena . Ta gete tuga Yaubada galewega 'iloguloguguya 'edaya , 'enega 'abo 'enana taguitoyasei mwau sinabwa wawasae taloba .
58012026	Manuna 'enanana lowa bale'u 'igie loniuyena , ta gete tuga ni'atu 'ionaupaupa 'aene , “ 'Etamo bale'u be galewa wate yada gieloniuyedi ma'ebweuna tuga . ”
58012027	Gete nadigega 'ieona'esa manuna yage mwelumweluluidi 'ida gieloniuyedi , be 'enega yage nidi nigeya sipa'apa'ala sida be'u , be yage pa'alidi sida toolo ataya .
58012028	Gete 'ida sena auwauna 'ena talugulugu , waiwaina ta miyamiya atayana , 'enega 'ilobweneda be Yaubada 'enaya tada lokagutoki , be tada lotapwalolo to'ase 'ina nuwanuwa 'ana lobwene nadigega , be wate tada 'amayabei ma ida matauta ,
58012029	manuna 'ida Yaubada nina 'awe sabelulu 'atuwa .
58013001	'Enega wada eobooboboma taumimo 'emiya .
58013002	Ta wate 'owagao wada bwauyedi 'emiya , nadigega lowaenei 'aina tomota 'owagao si'ita'i'isidi ta esi 'owagao nidi taudi aniloseyao , ta toni'asao nidi nigeya simwalamwalatonidi .
58013003	Wate gosemiyao wada nuwa'i'isidi taudi deliya simiyami , be wada lemedi 'atuwa 'omi nadigega deliya ma'emiyao wamiyami . Ta wate gosemiyao taudi simiyamwau wada nuwa'i'isidi be wada lemedi , manuna 'omi tomota tuga , taudi nadigega !
58013004	Maibo'ami ai 'ana loina wada 'amayabe be geya'abo waloeloelata , manuna toloelatao be toloyaweyao 'etamo Yaubada 'iliunedi .
58013005	Geya'abo esaesa bale'u nuwami 'i'ewa'ewa , ta esi wada gwausowala to'ase ni'atu walobalobadi manudi , ta geya'abo mali yage be mali yage manudi waetaetapewa , manuna Yaubada 'igwae , “ Geya'abo yanuwanuwa pupuleyo nai yapilipili sineyo . Nigeya ! ”
58013006	'Enega ma ida 'atepatu 'ai'aila tada gwae , “ 'Inapwana tauna 'agu tolema nina , 'enega geya'abo yamatamatauta to'ase nai 'abo tomota siloina to'umalina 'eguya . ”
58013007	'Ami toanuganao wanuwa'i'isidi , manuna lowa Yaubada 'ina ona si'ebwaya 'emiya , ta wate wada nuwa'i'isi 'aene 'idi emisa uwana bobo'ana taudi silobena , 'enega wada etotowanedi .
58013008	Yesu Keliso 'ina bubuna 'enega lowaenei ga batuwa be tuta 'imeemai 'ediya nigeya 'ida giedumedumena .
58013009	'Enega geya'abo loina auwaudi ta dumadumadi wanoonodi , manuna 'ateda 'iewaiwai Yaubada 'ina oboboma namo 'enega ta nigeya masula 'ediyega . Loina masula manuna geya'abo sa'i 'ana tomuliyao 'ilemelemedi .
58013010	Ta 'abo'ada ma ida 'ebe taliya , ta esi Anuwa Tabu bale'uya 'ana totaliyao nigeya sawesawenaya be sida 'e'ai 'ebe taliya nina 'enaya .
58013011	Ona'ai'aila , 'idi totaliya sinabwana yobai laladi 'ime'eme'ei Sena Tabu Wawasae solanaya , be bubuna to'umalina manuna 'italitaliya Yaubada 'enaya , be 'enega muliyega yobai nidi bwaladi sigabu yauledi sena mwaulu 'enaya .
58013012	'Enega Yesu wate 'asa 'ana 'awa 'etaulunaya 'elouya 'ilobena be 'aene lalanega 'igie'esaseda .
58013013	'Abo'ada wate tada tauya 'etauluya Yesu 'enaya , be 'ebe omayamaya tada loba tauna nadigega .
58013014	Manuna bada bale'uya nigeya 'ebweu 'ida 'asa miyamiya atayana 'imiyami , 'enega 'ilobweneda be 'asa miyamiya atayana tuta 'imeemai manuna tada 'ebese .
58013015	'Enega Yesu 'ilemelemeda be tuta yauna 'ediya Yaubada tada tuputupu . Gete 'ida taliya nonowana , 'eguma tauna 'ana esana ta'awa'awa sinabwae .
58013016	'Ebweu taliya wate Yaubada nuwanuwana sinabwana , nate oboboma tomota manudi ma ida 'atenuwa'ole'ole .
58013017	'Imi toanuganao 'ediya wada ematamatana be watagwalemi 'idi loinao 'ediya , manuna yaluyaluwami si'ita'i'isidi , be 'enega tuta 'imeema 'enaya 'imi bubuna manuna sida emwasala Yaubada 'enaya . 'Enega 'ilobwenemi be wada too be tetelimi manuna ma idi gwausowala Yaubada 'enaya sida simanemi , ta esi geya'abo ma idi omayamaya , 'abona nai loina mwauna waloba .
58013018	Nuwanuwama wate be 'abo'ama 'ima guinuwa manuna wada sidasida Yaubada 'enaya . Gete tuga 'anuwena 'aene 'ima bubuna bobo'ana , ta nuwanuwama be bubuna bobo'ana nina 'enaya 'ada toolo ataya .
58013019	Ta 'ateguyega ya'awa'awanoi 'emiya be 'imi sidesidega 'igu 'eda 'ida bobo'ana be 'emiya yada ila maniniwa .
58013020	Yaubada miya siwalowa 'ana to'ebwaya , ta tauna wate 'ida 'Inapwana Yesu mwawasega 'igietoolo limena , ta Yesu nina 'ina toekalesiyao 'abo'ada 'ada to'ita'i'ita 'ai'aila , ta tauna lalanega 'ada loina bobo'ana ta miyamiya atayana 'i'ebwa'eda .
58013021	Ga Yaubada yage yauyauna bobo'adi 'i'ebwa'emi , be 'ediyega 'ina nuwena wada muliya 'ai'aili , be 'enega Yesu Keliso 'ina guinuwega Yaubada 'ida giebobo'anemi to'ase nadigega 'ina nuwanuwa , be manumi 'ida gwausowala . 'Enega Keliso nina tada tupu atae . Eimeni .
58013022	Gosegwao , 'imi leta gete kukupana tuga ta yasida 'emiya be ma imi 'alama'i'ita 'igu loguguya gete wada nono .
58013023	Nuwanuwagu wate be gosedai Timoti tetelina wada nono , manuna ni'atu deliyega sili'amina , 'enega 'abo 'ilomaninima 'etamo ma'iyagu 'awawai 'emiya .
58013024	'Ima oboboma yaetuetunenawa 'ami toanugano be toekalesiyao be maibo'ami 'emiya . Ta me Itali wate 'idi oboboma sietuetunenawa yauyaumi 'emiya .
58013025	Yaubada 'ina oboboma yaumi 'emiya
59001001	Kagutoki 'omi Yaubada 'ina tomotaiyao susu tuwelo 'ediyega waesugalagalaya sena yauyaudi 'ediya . Gete 'imi leta ya'etoladinawa , Yaubada be 'Inapwana Yesu Keliso 'idi toguinuwa 'abo'agu .
59001002	Tasigwao , tuta simeemai 'ediya 'abo 'ebe toona yaudi ta wate mwaudi walobadi , manudi wada gwausowala ,
59001003	ta wada mwalatoni 'aene gete 'ebe toona 'imi emisa manuna be 'enega wada toolopa'ala .
59001004	'Enega wada 'ita'i'isimi be wada toolopa'ala 'ai'aila , be gete 'enega 'imi bubuna maibo'ana 'ida bobo'ana .
59001005	Ta 'abo yaisigedi 'omi Yaubada 'ana mwalatoi 'ai'aila nigeya 'emiya , Yaubada 'ena wada sidasida , be 'emiya 'ida 'ebwaya , manuna tauna Totagwala ta To'ebwaya 'ai'aila .
59001006	Ta wada sidasida ma imi emisa 'ai'aila ta geya'abo ma imi enuwanaluwa , manuna taudi ma idi enuwanaluwa taudi nadigega lisu silasalasa bwagabwagaya , 'abo yagila 'isiyesiyeyedi .
59001007	Taudi wate geya'abo sinuwanuwa 'aene 'ebweu to'ase sida loba 'Inapwana 'enega ,
59001008	manuna ma idi enuwanaluwa 'idi guinuwa yauyaudi 'ediya .
59001009	Ta toekalesiyao gomagomabesodi , 'abo Yaubada 'igilagasidi , sida gwausowala sinabwana .
59001010	Ta wate toekalesiyao toesaesao 'ilobwenedi be sida gwausowala 'abo Yaubada 'isa'u mwa'utedi , manuna toesaesao sisasawala 'atuwa pwatula senidiyao .
59001011	Manuna 'abo sinala 'iaala 'ediya , 'etamo 'ina waiwaiyega senina nidi si'oapelu be sibebe'u , ta wate 'adi 'ita bobo'ana 'igugumwala . Nadigega tuga toesaesao ma'etamo sida paipaisewa ta 'idi mwawasa nigeya 'ida so'i .
59001012	'Abo yaita 'oyo 'ebe toonayao 'ediyega 'utoolo pa'ala , 'uda gwausowala . Manuna 'amu pali bobo'ana Yaubada 'enega 'uda loba , nate yawasi ataya . Gete Yaubada 'ina onaupaupa maibo'ana 'edaya , 'abo taobobome .
59001013	Ta 'abo yaita 'oyo 'ebetoo nidi 'ulobadi , geya'abo 'unuwanuwa gesi be 'ugwae 'aene “ Yaubada 'itootoogu . ” Manuna tomota nigeya sawesawediya be Yaubada sitoo be 'aene yage to'umalidi 'ida guinuwedi , ta Yaubada wate nigeya tomota 'ida toodi be yage to'umalidi sida guinuwedi ,
59001014	ta esi taudamo 'ida yalakwaiya 'enega nuwanuwa to'umalina 'ilisilisida .
59001015	Be 'ida yalakwaiya nina 'enega guinuwa to'umalina 'iapwesa , 'enega wate muliyega mwawasa 'iapwesa .
59001016	Kagutoki tasigwao , geya'abo 'imi nuwanuwa wasa'usa'u gesiyedi .
59001017	Ta wada nuwa'i'isi 'aene 'ebwayadaita bobo'adi be wate oboboma bobo'adi maibo'adi galewega simai Yaubada 'enega , tauna tuga maedanao 'adi tomweluluwa , ta wate nigeya sa'i 'ida esa'ugelasa , nadigega yauyaukwa sisa'usa'u gelasa .
59001018	Ga 'ina nuwanuwa tauna 'enega , ta wate 'ina ona'ai'aila 'enega , 'igimi mweluluida be 'aene 'abo'ada 'ina mwelumweluluwao maibo'adi tada loetana sinedi .
59001019	Tasigwao , 'ilobwenemi be ona wada enono 'ai'aila , ta geya'abo onalimana be gamwasowala 'ediya waewaiwai .
59001020	Manuna tomotai 'idi gamwasowala Yaubada 'ina 'eda palupaluna nigeya 'ilobwelobwene .
59001021	'Enega 'imi bubuna be 'imi guinuwa to'umalidi wada pilisinedi , be wada tagwalemi Yaubada 'enaya , ta wate Yaubada ona nina 'atemiya 'iasonaya wada emisei , be wada ematamatane , be 'enega 'etoseyana waloba .
59001022	Ta geya'abo waenono namo , nate wakabokaboemi tuga , ta esi wada guinuwa wate .
59001023	Manuna 'eguma yaita 'ienono namo ta geya'abo 'iguiguinuwa , tauna 'atuwa tai 'ebweu gelasi 'ena maninina 'i'itena ,
59001024	ga muliyega 'itauya , ta tuta kukupana 'ena maninina 'ana 'ita 'inuwa pupulena .
59001025	Ta Yaubada 'ina loina palupaluna ga 'enega 'ida to'umalinao 'ediyega 'ili'amida . Ta 'abo yaita loina nina manuna 'inuwanuwa ta 'iguiguinuwa , ta nigeya 'ida nuwapupulaya , tauna tai nina 'ina guinuwa maibo'ana gwausowala daisinamo .
59001026	Ta 'eguma 'ebweu tai 'inuwanuwa gesi be 'aene tauna totapwalolo 'ai'aila , ta nigeya 'ina ona 'i'ita'ita'i'isi , 'ina tapwalolo yage besobeso .
59001027	Ta esi tapwalolo 'esasena be palupaluna Yaubada Tamada matanaya gete , 'aene taudi sinasinagenidi be kwabulao 'idi miyamwau 'enaya tada lemedi , ta wate geya'abo bubuna bale'u 'enega tagiegie bailida .
59002001	Ye tasigwao , 'omi 'ida 'Inapwana Yesu Keliso tobobo'ana sana 'ana toemisao , 'enega geya'abo 'imi esinuwa toesaesao 'ediya wasa'usa'u .
59002002	'Enega 'abo tomota 'eluwa siluguwa 'imi anuwa tapwalolo solanaya , be 'ebweu toesaesa ma 'ana 'oama bobo'ana ta wate 'ana iyaiyala bobo'ana , ta 'eluwena gomagomabesona 'ana 'oama baibailina ,
59002003	'enega 'abo siteluwa nidi wa'itadi 'iabe toesaesa nina wa'amayabe be 'ena wada gwae , “ 'Ebemiya bobo'ana gete 'ena 'uda miyatowa , ” ta togomabeso nina 'iabe 'ena wada gwae , “ Nada 'utoolo , ” nai “ 'Uda miyatowa seyaya . ”
59002004	Ta 'abo 'imi esinuwa gete nadigega , 'ana 'ita nigeya bobo'ana , manuna nuwanuwa nina nigeya palupaluna .
59002005	Tasigwao , 'igu ona gete wada nonodi , 'aene Yaubada togomabeso bale'uya 'iesinuwedi be emisa 'enega sida eesaesa . Manuna Yaubada 'ina 'ebeloina 'iona upaupaena be 'ena sida apwesa , 'abo tauna siobobomena .
59002006	Ta esi togomabeso nigeya wa'ama'amayabedi . Ta sa'i taudi toesaesao loina mwau si'ebwa'ebwa'emi , ta wate si'alaetuetunemi 'ebe etala 'ediya .
59002007	Wada nuwa'i'isi wate 'aene 'ida 'Inapwana 'ana esana 'i'ebwa'eda , ta taudi esiya 'ana esana nina si'awa'awa to'umaliye .
59002008	Ta 'ida 'Inapwana 'ina loina sinabwana Buki Tabu 'ena 'igwae , “ Gosemwao 'uda obobomedi nadigega tauyo 'amu oboboma . ” Loina getei 'abo 'umuliya 'ai'aili , gete bubuna bobo'ana .
59002009	Ta 'abo 'aina tomota wa'ama'amayabedi ta 'aina tomota nigeya , nate ni'atu loina nina wale'oale'oa , be taumi 'imi bubuna wagiegie to'umaliye .
59002010	Ta 'abo yaita loina 'ebweuna namo 'ile'oa , nate 'aene ni'atu loina maibo'ana wate 'ile'oedi .
59002011	Manuna loina maibo'adi 'adi To'ebwaya 'ebweuna namo tuga , tauna 'iona 'aene , “ Geya'abo loelata besobeso , ” ta wate 'igwae 'aene , “ Geya'abo loemwawasa . ” Ta 'abo nigeya waloyaloyawe besobeso ta waloemwawasa , nate ni'atu 'ina loinao wale'oedi .
59002012	'Enega 'imi ona be 'imi guinuwa wada 'ita'i'isidi , manuna Yaubada ma'etamo 'ida esinuweda 'ina loinega , ta 'ina loina nina nate tomota 'ada 'etoli'ama manuna .
59002013	Manuna 'abo yaita nigeya gosenao 'i'ate'atenuwa 'ole'oleyedi , Yaubada nadigega geya'abo tai nina 'i'ate'atenuwa 'ole'oleye . Ta 'abo yaita to'atenuwa 'ole'ole , geya'abo Yaubada 'ina bwa'omatana 'imatamataute .
59002014	Tasigwao , to'ase 'ana bobo'ana 'abo 'ebweu yaita 'igwae , “ 'Abo'agu ma igu emisa , ” ta 'ina guinuwa nigeya palupaluna . Sawesawenaya 'etoseyana 'ilobai 'ina emisega ? Nigeya , aga ?
59002015	Ta 'abo tanuwanuwa tasidao be nuudao manudi , taudi nigeya 'adi 'oamamo ta wate nigeya 'adi masulamo ,
59002016	be 'ediya talo'aenuwa bobo'ana , tagwae , “ Wada miya bobo'ana ta wada 'e'ai bobo'ana , ” ta nigeya lema ta'ebwa'ebwa'edi , to'ase 'ida ona 'ana bobo'ana ?
59002017	Gete nadigega emisa nina 'ana ma'ama'ayau , 'eguma emisa namo , ta nigeya guinuwa ma'iyana , emisa nina 'atuwa mwawamwawasina .
59002018	Ta 'abo 'aidi tomota sigwae , “ 'Oyo ma imu emisa ta 'abo'agu ma igu guinuwa . ” Ta 'abo'agu 'igu e'isa 'aene , “ 'Abo 'imu emisa nina nigeya guinuwa ma'iyana , mwa'adega 'ana bobo'ana ? Ta 'abo'agu gete 'igu guinuwega 'igu emisa yae'itemi . ”
59002019	'Oyo 'uemisa 'aene Yaubada 'ebweuna namo tuga , aga ? Ga nate bobo'ana . Ta 'unuwa'i'isi 'aene Taumudumudulele ma gosenao taudi wate 'idi emisa nadigega , ta wate ma idi matauta .
59002020	'Oyo uwauwayo . Gete 'ebe e'ita ya'ebwa'eyo 'aene 'abo emisa namo , ta nigeya guinuwa , nate yage besobeso .
59002021	'Ebe'ita gete 'ebweuna : tubudai Ebelaamo 'ina guinuwa 'enega Yaubada 'i'awa bobo'anena . 'Ina guinuwa nina nate natuna Aisake 'itagwalena be 'aene 'ida taliyae Yaubada 'enaya .
59002022	Gete 'enega 'uda mwalatoni 'aene Ebelaamo 'ina emisa be 'ina guinuwa sipaisewa leleleya , ga 'ina guinuwega 'ina emisa 'ai'aila 'igieapwesena .
59002023	'Enega Buki Tabu 'ina simana nina 'ida apwesa 'ai'aila , 'igwae , “ Ebelaamo Yaubada 'iemisena , ta 'ina emisa nina manuna ta Yaubada 'i'awa tai palupaluyena , ” ga 'i'awa gosiyanena .
59002024	'Enega 'uda mwalatoni 'aene ni'atu Yaubada 'i'awa palupaluyeda 'ida guinuwega , ta nigeya 'ida emisa namo 'enega .
59002025	'Ebe'ita 'eluwena gete : tauna tosogala nina Leabi 'ina guinuwa bobo'ana 'enega Yaubada 'i'awa palupaluyena , manuna Yosuwa 'ina toepilialealeyao 'eluwa 'ilemedi , ga mali 'eda 'ie'itedi ga 'enega 'i'etoseyedi .
59002026	Nadigega tuga 'abo ooda nigeya yaluyaluwanamo , nate ni'atu mwawamwawasina , ta 'abo emisa nigeya guinuwa ma'iyana , emisa nina mwawamwawasina .
59003001	Tasigwao , geya'abo watootoo be yaumi waetoe'ita , ta wada mwalatoni 'aene 'abo tae'ita ta nigeya taguiguinuwe , ma'etamo Yaubada 'ida bwa'omatada sinabwana .
59003002	Ona'ai'aila , maibo'ada loegesi taguiguinuwe . Ta 'abo yaita tauna nigeya ona to'umalina 'awanega 'ida apwesa , tauna tai 'esasena ta palupaluna , manuna sawesawenaya be oona maibo'ana 'iloine .
59003003	Nadigega tuga yobai osi 'adi 'ebe pwalowa 'awadiya tasa'u be 'enega tagiepanaisidi , be 'abo nuwanuwada mwa'o sitauyeda , pwalowa nina 'ana malakwao tagiyaidi be 'enega kapekapeyana yobai nina oona maibo'ana taloine .
59003004	'Ebe'ita wate gete 'ebweu , 'eguma tanuwanuwa waga manudi , 'anabwa'ayoi waga sinabwadi be yagila sinabwadi 'ipilipiliyedi , ta 'adi pwalowa gidalina tuga , topwalowa nina kapekapeyana be waga nina 'iloine be mwa'o nuwanuwana be 'ida tauya , 'ida tauya tuga .
59003005	Nadigega tuga 'awada 'ina guinuwa , yage gidalina , ta sawesawenaya be yage sinabwadi 'iloinedi . Gete wate 'ebweu 'ebe'ita 'aene 'abo kaiwe 'ala'alata gidalina pwatula 'ena taloe'abi , sawesawenaya be kaiwe nina 'enega nedu maibo'ana 'i'alaegumwali .
59003006	Ta 'awada nadigega kaiwe 'ina bubuna , manuna yage maibo'adi to'umalidi 'idi 'ebe e'ale . 'Enega ooda maibo'ana tagieto'umaliye 'awa nina gidalina 'enega . Ona'ai'aila , to'umalina maibo'ana 'imeema Seitani tauna 'enega , be yage maibo'adi 'awadega 'igieto'umaliyedi .
59003007	Tomota 'abo'ada sawesawedaya be yobai tagiepanaisidi , taudi nadigega bomitawa be manuwao be yobai kawakawalidi ta wate iyanao ,
59003008	ta esi nigeya sawesawenaya be 'awada tagiepanaisi . Manuna 'awadaya yage to'umali wawasae , ta bolausa simiyami , 'enega 'ana giepanaita mwau wawasae .
59003009	Ona'ai'aila , 'awadega Tamada Yaubada tatuputupu ta wate 'awadega gosedao ta'awa to'umaliyedi , taudi Yaubada 'imweluluidi tauna 'ana 'ita nadigega .
59003010	'Enega tasigwao , 'aene yage getedi nate 'awa 'ebweuna 'enega ona bobo'adi be to'umalidi siapweapwesama , nigeya 'ana 'ita bobo'ana .
59003011	Ta tada nuwa'i'isi 'aene wewelupwa bwasina 'ana lotoona nigeya 'ida giedumedumena , be 'aina tuta bobo'ana ta 'aina tuta dalelena .
59003012	Manuna ola 'enega nigeya kapekapeyana be bwasi bobo'ana taloba . Tasigwao , nadigega tuga kaiwe nina damaya 'enaya nigeya kapekapeyana be mwakiko uwana 'isa'u . Nadigega wate nigeya kapekapeyana be sibweya damaya uwana 'isa'u . 'Ebe'ita nidi getedi nadigega tuga 'awa 'ina guinuwao .
59003013	'Abo yaita 'oyo ma imu mwalatoi , 'uda guinuwa bobo'ana ma imu nuwamwa'uta , be tomota sida 'ita be sida mwalatoni 'aene 'imu bubuna bobo'ana .
59003014	Ta 'eguma wae'ipi'ipi be wagamwasowala mali tomota 'ediya , ta wate taumi 'imi nuwanuwao 'igiegagasimi be e'ita palupaluna wagiegie to'umaliye ,
59003015	sinasinapu nidi gete nadigega nigeya galewega , ta esi tuga bale'u bubuninao 'adi yalakwaiya be Seitani 'ediyega .
59003016	Manuna 'abo tomota sie'ipi'ipi be taudimo manudi sinuwanuwa , gote 'ena sikwakwani be bubuna to'umalidi wate 'ediya siapwesa .
59003017	Ta 'abo yaita 'ina sinasinapu galewega 'imai , tauna 'ina bubuna nugana 'esasena , ta wate nuwasiwalowa 'alena , bubuna nuwana 'alena , egosigosiyana 'alena , 'atenuwa'ole'ole 'alena , ta 'aina wate uwanao bobo'adi siapweapwesa , ta nigeya gosenao 'ida e'idi'idiyedi nai 'ida kaboedi .
59003018	Ta wate taudi togienuwa siwalowa 'idi guinuwega bubuna bobo'ana sigiegie apwese .
59004001	Mwa'adega ga losaiya be egewagewana siapweapwesa 'emiya ? Nai 'alena taumimo 'imi yalakwaiyao 'ediyega , manuna tuta yauyauna mali nuwanuwa be mali nuwanuwa 'emiya sipaipaisewa .
59004002	'Aina tuta nuwanuwami be gosemiyao 'idi gwegwe wa'ewadi , ta nigeya sawesawemiya , 'enega waloemwawasidi . Ta yage nidi wayato'aiyedi nigeya sawesawemiya be wa'ewadi , 'enega gosemiyao 'ediya waegewagewana be walosaiyedi . Ta yage nidi nigeya wada lobedi manuna nigeya manudi wada sidasida Yaubada 'enaya .
59004003	Ta 'abo wasidasida manudi , ta nigeya 'adi e'isa wada lobedi , 'alena gete 'imi sidasida nina nigeya bobo'ana , ta 'aene yage nidi manudi wasidasida nate taumimo 'imi gwausowala manuna .
59004004	'Omi toemisa kabokaboyao , wada mwalatoni 'aene 'abo bale'u bubunina waoboobobome , nate Yaubada waetalauwale , manuna 'abo yaita bale'u bubunina nuwanuwana , tauna Yaubada 'ana saiya .
59004005	'Enega geya'abo Buki Tabu 'ina simana wa'awa'awa gidale tuta nina 'igwae , “ Yaluyaluwa nina Yaubada 'isa'una 'edaya nuwanuwana sinabwana 'abo'ada . ”
59004006	Ta esi Yaubada 'ina lema 'edaya sinabwa wawasae , manuna Buki Tabu 'ena 'isimana , 'igwae , “ Yaubada togagasa 'ediya 'i'etoboda , ta esi tonuwamwa'uta 'ediya 'itagwala be 'ida lemedi . ”
59004007	'Enega Yaubada 'ena wada tagwalemi , ta Seitani wada guitoyase be tauna 'ida pilisinemi .
59004008	Ta wada mai Yaubada selabenaya be 'enega tauna wate 'ida wai selabemiya . Ta 'omi to'umalimi ta kabokabomi nimami wada 'utudi be 'atemi wada gie'esasedi ,
59004009	be 'imi bubuna to'umalidi manudi wada doonaona ma imi nuwamwau , ta 'imi edagiyao wada sa'ugelasedi be wada dedoi , be wate 'imi gwausowala wada sa'ugelasedi be wada nuwamwau .
59004010	Ta wada nuwamwa'uta 'Inapwana matanaya be 'enega tauna 'ida gitu'eyemi .
59004011	Tasigwao , geya'abo tasimiyao wa'awa'awa to'umaliyedi , manuna 'abo yaita tauna tasina 'i'awa to'umaliyei , nai 'iloinei , tauna nigeya Yaubada 'ina loina 'imulimuliyei , ta esi loina nina 'i'awa'awa to'umaliye .
59004012	Ta wada mwalatoni 'aene Yaubada tebweuna loina 'ana to'ebwaya , ta wate toloina , tauna sawesawenaya be 'i'etoseyana ta 'iloemwawasa , 'enega 'omi geya'abo gosemiyao wa'awa'awa to'umaliyedi , nai waloiloinedi .
59004013	Wada enono 'ai'aila , 'abo yaisigedi 'omi waona gagasa be wagwae , “ Batuwa nai gibwa'i 'atatauya 'aidi 'asa sinabwadi 'ediya , be nada yakwala 'ebweuna 'amiyami , be tauma 'ima guinuwa 'ada guinuwedi , be 'ada eesaesa . ”
59004014	Ta esi nigeya wamwalamwalatoni yawasimi 'ina tautauya gibwa'i manuna , manuna 'abo'ada tomota 'atuwa nadigega umauma , 'iapwesa tuta gidalina tuga , ta wate 'isawala limana .
59004015	Ta esi 'ilobwenena gete nadigega wada gwae , “ 'Abo 'inapwana 'itatagwala , 'ada miyami , be yage nidi nuwanuwama 'ada guinuwedi . ”
59004016	Ta gete tuga ma imi gagasa waonalaga , ta wada nuwa'i'isi 'aene onalaga yage to'umalina .
59004017	'Enega 'abo yaita guinuwa bobo'adi 'imwalatonidiya , ta nigeya 'iguiguinuwedi , nate 'ina loegesi .
59005001	'Omi toesaesao , simana gete wada nono 'ai'aili , be 'imi tuta mwau 'iabe manuna wada dedoi be wada doonaona .
59005002	Manuna 'imi esaesao ni'atu sidaudaula , ta wate 'ami 'oamao ni'atu manumanuwa si'enidi .
59005003	Ta wate 'imi maniyao waegagaledi 'emiya ta ni'atu simiya kadekadeli , be mani kadekadelidi getedi sida simanemi 'aene mani sinabwa wawasae waegagalena , ta mani nidi getedi tuta 'ebe losalowa 'enaya 'ida 'alasimi , 'atuwa kaiwe .
59005004	Ta 'imi bagula 'adi topaisewao nigeya waemaemaisa 'ai'ailidi , 'enega toguinuwa nidi 'idi lomugi be 'idi dedoi ni'atu Yaubada Toewaiwai sana 'inonona .
59005005	Ta 'imi miya bale'uya bobo'ana wawasae , manuna tuta yauyauna ma imi gwausowala , 'enega ma 'ami tubuwa bobo'ana loemwawsa 'ilobwenemi , nadigega tuga sagali bawedi .
59005006	Manuna taudi topalupaludi wabwa'obwa'o matadi , nai waloemwawasidi , ta nigeya sawesawenaya be 'emiya sie'isa .
59005007	'Enega tasigwao , wada 'alama'i'ita 'ana laba 'ida 'Inapwana 'iilama . Nadigega tuga tobagula ma ina 'alama'i'ita 'ala'aa be bolimana soladiya 'iyamwayamwana , 'ana laba sesoi 'ana tuta 'enaya , masula uwana bobo'ana 'isesoni .
59005008	'Enega 'omi wate nadigega wada 'alama'i'itana ma imi 'atepatu , manuna 'iabe 'ida 'Inapwana 'iila limanama .
59005009	Ta tasigwao , geya'abo taumimo waelomulomugiyemi , 'abona nai 'ida 'Inapwana 'ida bwa'omatami , ta Tobwa'omatana nina ni'atu be 'iapwesama .
59005010	'Enega tasigwao , wada nuwa'i'isi palopitao nidi , taudi 'ida 'Inapwana manuna sietosimana . Gete 'ebe e'ita bobo'ana 'emiya , manuna palopitao nidi 'idi miyamwau 'enega sie'alama'i'itana , ta wate sitoolopa'ala .
59005011	Ta 'abo yaisigedi taudi nadigega tada eesedi togwausowala , manuna mwau nidi 'ediyega sitoolopa'ala . Ta gete wate 'ebweu 'ebe'ita Yobi 'ina 'alama'i'ita manuna . Ni'atu wamwalatonina 'aene Yobi nina 'ina miyamwau 'ana 'ebe losalowa 'enaya , 'ana 'etoseyana 'ilobena 'ida 'Inapwana 'enega . Manuna tauna 'Inapwana nina oboboma ta 'atenuwa'ole'ole 'alena .
59005012	Ta tasigwao , 'ebweu wate yage sinabwana 'edaya 'aene geya'abo wasawasawa tamatamana Tamada 'ana esanega , nai bale'u yagenao 'ediyega , nai to yage tuga 'ediyega , 'abo 'imi onaupaupa 'ediya , ta esi wada gwae , “ O , ” 'abo 'imi nuwanuwa nadigega , ta 'abo nigeya , wada gwae , “ Nigeya . ” Manuna 'abo yage sinabwadi wa'inanadi , 'etamo Yaubada 'ietalaemi .
59005013	Ta 'abo yaita 'imiyamwau , 'ilobwenena be 'ida sidasida Yaubada 'enaya . Ta 'abo yaita ma ina gwausowala , waliyega Yaubada 'ida tupu .
59005014	Ta 'eguma wate 'ebweu 'emiyega ma ina le'oasa , ekalesiya 'ana toanuganao 'ida bwauyedima be sida sidasida manuna , ta wate bunama 'ena sida siwa , 'ida 'Inapwana 'ana esanega .
59005015	Ta 'abo ma idi emisa sisidasida , Yaubada 'ida leme tole'oasa nina be 'ida bobo'ana , ta wate 'eguma ma ina to'umalina Yaubada 'ida nuwataudi .
59005016	'Enega 'ebweuna 'ebweuna 'emiya 'imi to'umalinao wada simanedi , be manudi wada sidasida , be 'enega 'imi bobo'ana wada loba . Ona'ai'aila , topalupaludi 'idi sidasida waiwai wawasae .
59005017	Gete 'ebweu 'ebe e'ita 'edaya , nate Ilaitiya , tauna tomota tuga 'abo'ada nadigega , ta 'isidasida nuwana maibo'anega be 'aene geya'abo 'i'usa'usana yakwala 'etoi ta tupwana 'ediya , ga nadigega 'iapwesa .
59005018	'Enega wate 'isidasida limana ga galewega 'usana 'imwa'utama ga masula maibo'adi siuyawana limana .
59005019	Ta tasigwao , 'abo 'ebweu 'emiyega 'eda bobo'ana 'ipilisine be 'ebweu yaita 'oyo gosemina 'u'au'ewa limenama 'eda bobo'ana 'enaya ,
59005020	'uda nuwa'i'isi 'aene toto'umalina nina yawasina mwawasega 'u'etoseyena , manuna 'ina to'umalina maibo'ana sigumwala .
60001001	'Abo'agu Yesu Keliso 'ana tosimana , gete 'igu leta 'emiya , 'omi Yaubada 'ina tomotaiyao waesugalagala mali sena 'ediya , nadigega Ponito be Galetia be Kapadosia be Esia , be wate Bitinia 'asadiyao 'ediya .
60001002	'Omi lowa Yaubada 'inuwena be 'aene 'ida esinuwemi 'ina tomotaiyao , 'enega 'ina Yaluyaluwa Tabunega ni'atu 'igie'esasemi , nate Natuna lalanega , be 'aene Yesu Keliso nina 'enana wada ematamatane . Oboboma be nuwasiwalowa sida sinabwa 'emiya .
60001003	Yaubada tada tupu , tauna 'ida 'Inapwana Yesu Keliso tamana , manuna 'i'atenuwa 'ole'oleyeda sinabwana , ga tubuwa auwauna 'i'ebwa'eda Yesu Keliso 'ina toololimana mwawasega 'enega . Gete manuna tuta yauna tanuwayaina 'aene 'ina obobomao galewaya ma'etamo talobadi .
60001004	Gote 'ena oboboma nidi 'isa'u 'ai'ailidi manumi , be geya'abo sidaudaula , nai sito'uto'umali , nai sisawasawala .
60001005	Be 'omi oboboma nidi wada lobadi , 'eguma Yaubada waemise 'aene 'ina waiwaiyega 'ida 'ita'i'isimi , be tuta 'ana 'ebe losalowa 'enaya 'etoseyana nina 'igibubunaya manumi 'ida 'ebwa'emi .
60001006	'Enega wada gwausowala sinabwana , 'anabwa'ayoi tuta kukupana namo gete 'ena 'aina 'ebe tooyao mwaudi walobalobadi .
60001007	Gete 'ediyega 'imi emisa Yesu manuna Yaubada 'itoodi . Nadigega tuga goula kaiwe sabeluluyega sitootoodi . Ta esi 'imi emisa goula 'isinabwa sinena , manuna goula yage gumwagumwalina . Ta 'abo 'imi emisa waiwaina , ma'etamo Yesu Keliso 'ina apwesama 'enaya , tupu be esaesa be 'amayaba wada lobadi .
60001008	Keliso nina tauna nigeya wa'ita'ita ta tuga waobobomena , ta gete tuga wate nigeya wada 'itena , ta tuwa tuga 'ena waemisa , ta 'imi gwausowala 'enaya geya'abo tagwaegwae .
60001009	Manuna 'imi emisa 'ana masi ni'atu 'ena waapweapwesa , nate yaluyaluwami 'adi 'etoseyana .
60001010	Gete 'etoseyana nina lowa palopitao sienaidena ta si'ebesena , ga 'etoseyana nina 'edaya siona upaupaena be 'aene Yaubada 'ida 'ebwa'eda .
60001011	Ta Keliso yaluyaluwana 'atediya 'igimi e'itedi 'ina 'elouyao be 'ina esaesa muliyega manudi , ga palopitao nidi mwalatoi si'ebesa to tuta 'ena be mwa'adega 'etoseyana nina 'ida apwesa'esa .
60001012	Ta Yaubada palopitao nidi 'ie'itedi 'aene onaupaupa nidi sigimi simanedi nigeya taudi manudi , ta 'omi esi manumi , ta yage nina lowa manuna siona ni'atu gete wanononodi , tetela bobo'ana 'ana tosimanao 'ediyega , nate Yaluyaluwa Tabuna galewega 'ina waiwaiyega . Ta yage nidi bobo'adi manudi sieonemi , aniloseyao galewaya nuwanuwadi be taudi wate sida mwalatoni .
60001013	'Enega yage gete manuna 'imi nuwanuwa maibo'ana wagiepa'alidi , be 'imi emisa wada sa'u 'ai'ailidi , 'aene tuta nina Yesu Keliso 'ida apwesama 'ebe gwausowala wada loba Yaubada 'enega .
60001014	Ta Yaubada 'ena wada ematamatana ta geya'abo 'imi yalakwaiyao siloiloinemi , nadigega lowa 'imi tuta emwagemwage 'enaya .
60001015	Ta esi 'imi guinuwa maibo'adi 'ediya wada bubuna palupaluna , nadigega tauna 'ibwauyemi 'ina bubuna 'esasena .
60001016	Manuna Buki Tabu 'ena 'igwae , “ Wada gie'esasemi , nadigega 'abo'agu 'esasegu . ”
60001017	'Etamo Yaubada 'ina loina 'ebweuna ta palupaluna 'enega tomota maibo'ada 'ida loineda , nadigega 'ida guinuwa , bobo'ana , nai to'umalina . Tauna Yaubada nina waeesena Tamami 'imi sidasidao 'ediya , 'enega 'ilobwenemi be wada 'amayabe tuta maibo'ana bale'u gete 'ena wamiyami .
60001018	Lowa 'imi bubuna tubumiyao 'ediyega nigeya bobo'ana , 'enega Yaubada emaisa 'iguinuwena sabi 'etoseyemi . Ta 'ami e'isa nina ni'atu wamwalamwalatoni 'aene nigeya yage gumwagumwalidi , nadigega siliba nai goula ,
60001019	ta esi e'isa nina Yaubada 'ina lami lalana bobo'ana wawasae 'enega 'i'etoseyemi , tauna Keliso nina , bobo'ai'ailina ta 'esasena .
60001020	Yaubada Keliso nina 'igimi esinuwena 'ina guinuwa gete manuna , ta muliyega bale'u 'imweluluina , ta ni'atu tuta 'ana 'ebe losalowa 'enaya Keliso nina 'iapwesama , 'abo'ada manuda .
60001021	Ga tauna Keliso nina 'enega Yaubada waemisena 'aene tauna mwawasega 'igietoolo limena ga 'ebemi esaesa 'ena 'isa'una , 'enega 'imi emisa be 'imi nuwayaina wasa'u 'ai'ailidi Yaubada 'enaya .
60001022	'Enega ni'atu 'eda palupaluna wamuliya 'ai'ailina , gote 'enega 'imi 'esasa walobena , ta wate taudi gosemiyao waobobomedi 'atemi maibo'ana 'enega , 'enega 'ilobwenemi be wada eobooboboma 'ebweuna 'ebweuna , oboboma 'ai'aila 'enega .
60001023	'Enega 'omi ni'atu watubuwa limana , nigeya tamamiyao mwawamwawasidi 'ediyega , ta esi Tamami mayawasina ta miyamiya atayana 'ina ona 'enega .
60001024	Nadigega tuga Buki Tabu 'ina simana 'igwae , “ Tomota maibo'adi 'atuwa pwatula , ta 'idi esaesao 'atuwa pwatula nidi senidiyao . Manuna pwatula nidi 'iabe simwamwawasa , 'enega senidiyao wate si'oapelu .
60001025	Ta esi 'Inapwana 'ina ona miyamiya atayana . ” Ona nina gete tuga 'edaya 'imiyami , nate tetela bobo'ana tauna ni'atu wanonona .
60002001	'Enega 'imi to'umalinao be 'imi kabokaboyao onega be guinuwega , be 'imi e'ipi'ipiyao , be 'imi 'awato'umaliyao wada guitoyasedi ,
60002002	ta 'ilobwenemi be yaluyaluwami 'ana susu bobo'ana wada 'ebese . Nadigega taudi gogama meyameyadi susu nuwanuwadi , be susu nina yaluyaluwami 'adi 'etoseyana manuna .
60002003	Ona'ai'aila , 'ida 'Inapwana 'ina 'atenuwa'ole'ole ni'atu walotoona ,
60002004	'enega wada mai 'Inapwana nina 'enaya , tauna 'ola mayawasina me bale'u sie'idi'idiyena , ta esi Yaubada nuwanuwana ga 'iesinuwena .
60002005	'Enega 'omi wate 'atuwa mwadale mayawasina , yaluyaluwami wada tagwaledi , be 'emiyega Yaubada 'ina Anuwa 'ida 'abi , be gote 'ena wada etotaliya 'esasemi , ta Yesu Keliso 'ida lememi be yaluyaluwamiyega wada taliya bobo'ana Yaubada 'enaya .
60002006	Nadigega wate Buki Tabu 'ena 'igwae , “ Wa'ita 'ola gete bobo'ana ta esiesinuwana yasa'usa'u nugane anuwa 'ana 'abi , 'asa Sayoni 'enaya , manuna . 'Enega 'abo yaisigedi taudi siemisena , geya'abo siomayamaya . ”
60002007	Ta 'omi yaisigedi 'ola gete waemisena , 'emiya 'ola bobo'ana wawasae , ta yaisigedi taudi nigeya 'ena siemiemisa manudi Buki Tabu 'ena 'isimana , 'igwae , “ 'Ola nina lowa to'abi anuwa siguitoyasena , ta gete tugai ni'atu sietoolona be 'ie'ola nugana , be 'ola maibo'adi 'iloinedi . ”
60002008	Ta wate 'igwae , “ 'Ola gete tomota 'idi 'ebe esetupe , ma'etamo 'enaya siesetupedi ta sibebe'u . ” Ta siesetupedi 'enaya manuna ona nigeya siemiemise . Gete nadigega Yaubada 'ina gimiloina manudi .
60002009	Ta 'omi nigeya nadigega taudi , ta 'omi esi Yaubada 'ina boda esiesinuwami , 'enega 'omi kini nina 'ina totaliyao ta 'ina tomotaiyao 'esasemi , manuna sena guguyoi 'enega 'ibwauyemi , ga 'ina maedana tobobo'ana sana 'ena 'isa'umi , be 'aene 'ina guinuwa bobo'ana gete wada simane .
60002010	Ona'ai'aila , tuta lowa 'ediya 'omi nigeya waeboda 'ebweu , ta gete tuga ni'atu Yaubada 'ena waeboda 'ebweuna ; ta lowa wate Yaubada 'ina 'atenuwa'ole'ole nigeya 'emiya 'imiyami , ta gete tuga ni'atu walobena .
60002011	Ta gosegwao 'emiya yada simana apwesa 'aene 'abo'ada bale'u gete 'enaya toesugalagala , 'enega 'imi yalakwaiyao nidi 'atemiya simiyami waguitoyasedi , manuna yaluyaluwami sietalauwaledi .
60002012	Ta wada bubuna bobo'ana taudi nigeya me Yudia 'ediya . Manuna gete tuga 'etamo si'awa'awa to'umaliyemi , ta tuta muliyega 'imi guinuwa bobo'ana sida 'ita , be 'enega tuta nina Yaubada 'iapwesama Yaubada nina sida tupu .
60002013	Ta ni'atu 'omi 'Inapwana nina 'ina boda , 'enega 'ilobwenemi be loina yauna bale'uya wada 'amayabedi , nadigega kini 'ina loina 'ena wada tagwalemi , manuna tauna toloina sinabwana ,
60002014	ta wate gabemaniyao wada 'amayabedi , manuna kini nina tauna 'iesinuwedi be gabemani nidi toto'umalidi sida loinedi , ta tobobo'adi sida 'awabobo'anedi .
60002015	Ta Yaubada 'ina nuwanuwa gete be 'aene toemwagemwageyao , 'abo sida ona besobeso manumi , 'imi guinuwa bobo'ana 'etamo sida 'ita , be geya'abo wate to'ase manumi sioneone .
60002016	Ta 'omi esi ni'atu Yaubada 'ili'amimi be 'aene taumimo wada loinemi , ta esi geya'abo guinuwa to'umalidi 'ediya watautauya , ta wada guinuwa tuga nadigega Yaubada 'ina toguinuwao .
60002017	'Enega tomota maibo'adi wada 'amayabedi , ta gosemiyao taudi Yesu 'ana toemisao wada obobomedi . Yaubada 'ena wada 'amayaba sinabwana , be wate kini wada 'amayabe .
60002018	'Enega 'omi toguinuwao , 'imi 'ena'iyao wada 'amayabedi be 'ediya wada ematamatana , ta nigeya 'aene 'ena'iyao bobo'adi namo 'ediya , taudi 'idi loina pa'alidi 'ediya wate .
60002019	Manuna 'abo nigeya 'ebweu 'imi guinuwa to'umalina , ta sigie'elouya daisimi be Yaubada manuna wanuwanuwa sinabwana ga wae'alama'i'itanemi , nate bubuna bobo'ana Yaubada matanaya .
60002020	Ta wada nuwa'i'isi 'aene 'abo 'ida guinuwa to'umalina 'enega sigie'elouyaeda be tae'alama'i'itana , nate nigeya yage sinabwana . Ta esi 'abo 'ida guinuwa bobo'ana 'enega sigie'elouyaeda be tae'alama'i'itana , Yaubada manuda 'ida gwausowala .
60002021	Ta ni'atu 'eda gete manuna Yaubada 'ibwauyeda , manuna Keliso tauna manuda 'i'elouya , ga 'ebe e'ita 'isa'una 'edaya be 'aene 'ae iyaena tada muliyedi .
60002022	Manuna tauna nigeya 'ina to'umalinamo ta wate nigeya kabo 'awanega 'ida apwesa .
60002023	Ta tuta nina si'awa to'umaliyena nigeya wate 'ediya 'ie'ie'isa , ta wate sigie'elouyaena ta nigeya 'igamwagamwasowaledi , ta esi Yaubada 'iemisa 'ai'ailena , manuna tauna Toloina palupaluna .
60002024	Ona'ai'aila , Keliso tauna oonega 'ida to'umalinao 'i'aalidi kelose 'enaya , be gote 'enega 'aene 'ida bubuna to'umalidi sigugumwala , ta bubuna palupaluna 'enega tatatauya . Tauna 'ana badi 'enega 'imi bobo'ana walobena .
60002025	Ona'ai'aila , 'omi 'atuwa sipi loseloseyemi , ga ni'atu to'ita'i'ita sipi 'i'au'ewa limemi 'enaya , tauna yaluyaluwami 'ana to'ita'i'ita .
60003001	Nadigega 'omi wate toai mewainemi mwanemiyao wada 'amayabedi , 'enega 'abo taudi nigeya Yaubada 'ina ona siemiemise , 'omi 'imi guinuwa bobo'ana 'amayabega wada e'itadi , be 'enega sida emisa .
60003002	
60003003	Ta geya'abo waeiyalimi yage apweapwesadi 'ediyega , nadigega 'uya'uyami waguinuwa 'ai'ailidi , nai yage goula 'ediyega waeiyalimi , nai 'ami 'oamao bobo'adi wa'otedi ,
60003004	ta esi 'atemi wada eiyalidi iyalao miyamiya atayadi 'ediyega , taudi nadigega bubuna nuwana be nuwamwa'uta 'ediyega . Wada nuwa'i'isi 'aene yage gete yage sinabwana Yaubada matanaya .
60003005	Nadigega lowa taudi iine totapwalolo Yaubada siemisena ga 'atedi sieiyalina bubuna nuwana be nuwamwa'uta 'ediyega , ga mwanediyao si'amayabedi .
60003006	Nadigega wate Sela mwanena Ebelaamo 'enana 'iematamatanena ga 'i'awa 'inapwanena . Ta 'abo 'omi wabubuna bobo'ana , be geya'abo 'ebweu yage wamatamataute , 'omi Sela natunao .
60003007	Ta 'omi wate toai me'olotomi , mamwanemiyao wamiyami , wada nuwayai 'aene taudi nenetadi , 'enega wada 'amayabedi be wa'ita'i'isidi , manuna 'omi be mwanemiyao ma'emiyao yawasimi Yaubada 'i'ebwa'emi . Gete nadigega wabubuna'esa be 'enega geya'abo to'umalina 'imi sidasidao 'i'eto'etobodedi .
60003008	Gete 'igu ona 'ana 'ebe losalowa 'emiya 'aene 'imi nuwenuwega be 'ami lotoonega wada e'ebweu be wada eoboobobomemi , be ma imi nuwamwa'uta wada 'atenuwa 'ole'oleyemi .
60003009	Ta 'abo 'aidi 'emiya siguinuwa to'umalina , geya'abo 'ediya wae'ie'isa , ta 'abo wate sieliyemi geya'abo waelieliyadi . Ta esi wada e'isadi ona bobo'ana 'enega , ta Yaubada 'ionaupaupa saba be 'aene 'ida obobomemi , 'abo 'omi ona obobomega 'ediya wae'isa .
60003010	Nadigega Buki Tabu 'ena 'isimana , 'igwae , “ 'Abo yaita tauna nuwanuwana be 'ida gwausowala 'asiyata maibo'ana 'ediya , 'ilobwenena be ona besobeso be kabo 'ida losa'u ,
60003011	ta wate guinuwa to'umalidi 'ida guitoyasedi , be 'ida guinuwa bobo'ana mali tomota 'ediya , be wate 'ida etapewa waiwai nuwasiwalowa manuna .
60003012	Manuna 'ida 'Inapwana tuta yauyauna tobobo'adi 'ilomata'i'isidi , be wate 'idi sidasidao 'inono 'ai'ailidi , ta taudi toto'umalidi 'iguitoyasedi . ”
60003013	Ona'ai'aila , nigeya sawesawenaya be 'ebweu yaita 'igiegie 'elouyaemi 'abo yage bobo'ana nuwami 'i'ewena , be tuta yauyauna 'ena waguiguinuwa .
60003014	Ta geya'abo tomota wamatamatautedi nai wanuwanuwa mwau 'ediya , ta esi wada gwausowala , 'abo yage bobo'ana waguiguinuwe be sigie'elouyaemi ,
60003015	ta esi 'atemiyega 'ida 'Inapwana Keliso wada 'amayabe . Be 'enega 'abo yaita 'ienaidemi be 'ida gwae , “ To'ase manuna 'uemiemisa ? ” ta 'omi ni'atu ma imi e'isa bobo'ana wada simana 'ediya , ta geya'abo ma imi oopa'ala , ta esi ma imi bubuna nuwana 'enega waeonadi .
60003016	Ta to'ase wanuwena bobo'ana , tuta yauyauna nadigega wada guiguinuwa'esa , 'enega 'abo yaisigedi si'awa to'umaliyemi manuna 'aene 'omi Keliso 'ana tomuliyao , ma'etamo sida omayamaya , 'abo 'imi bubuna bobo'ana wae'itaedi .
60003017	'Eguma Yaubada 'inuwena 'aene 'elouya tada loba , 'ilobweneda tada 'elouya 'ida guinuwa bobo'ana manuna , ta sa'i nigeya 'ana 'ita bobo'ana guinuwa to'umalina manuna .
60003018	Ona'ai'aila , Keliso ma'ebweuna 'imwawasa 'ida to'umalinao manudi , ta tauna tai bobo'ana , ta 'abo'ada toto'umalida ga manuda 'imwawasa , be gote 'enega 'ida 'au'ewada Yaubada 'ena . Ta Keliso oona namo siloemwawasina , ta yaluyaluwana nigeya .
60003019	'Enega yaluyaluwana 'iapwesa ga 'itauya yaluyaluwa yoniyonidi 'ediya 'iloguguya .
60003020	Yaluyaluwa nidi tomota yaluyaluwadi , taudi lowaenei Noa 'ina tutaya Yaubada manudi 'ie'alama'i'itana be 'aene 'ena sida emisa , ta nigeya . 'Enega maibo'adi muluwa 'enega sidalala , ta pu'epu'edimo bwasiyega 'i'etoseyedi , nadigega nima ta 'etoi , waga nina Noa 'i'abinaya 'enega .
60003021	Bwasi nina gete 'ie'ita 'ai'aila 'edaya 'aene gete tuga bwasi nina 'ebe bapitaiso 'i'etoseyeda . Ta bapitaiso nina 'enega nigeya 'aene bwalada 'ana 'utu namo manuna , ta esi 'ida sidesidega Yaubada 'ateda 'igie'esasadi , Yesu Keliso 'ina toololimana 'enega ,
60003022	tauna ni'atu 'itu'e galewaya ga gete tuga Yaubada 'atainaya 'imiyami , ga aniloseyao be galewa 'adi toloinao maibo'adi 'iloiloinedi .
60004001	Wada nuwa'i'isi 'aene tuta nina Yesu 'ietomotai 'elouya 'ilobena , ta 'imi nuwanuwa wasa'udi Yesu nadigega , be 'enega taumimo wada giepa'alimi , manuna 'abo yaisigedi taudi oodiyega 'elouya silobaloba , 'idi bubuna to'umalina ni'atu 'igumwala .
60004002	'Enega 'ida tuta maibo'ana bale'uya tamiyami , tada tagwaleda Yaubada 'enaya be tauna 'ida loineda , ta 'ida yalakwaiya geya'abo 'iloiloineda .
60004003	Lowa 'imi bubuna to'umalina , nadigega taudi guguyoi 'ana tomiyanao , be bubuna nidi getedi wada guitoyasedi , nadigega sogala be yalakwaiya be bwasi waiwaidi 'adi numa kabaleya , be egosigosiyana guinuwa to'umalidi manudi , be wate emisa kabokabo mali yageyao 'ediya .
60004004	Ta tomiya apwesa nidi sinuwa owana 'abo 'omi nigeya ma'emiyao yage nidi to'umalidi waguiguinuwedi , 'enega si'awa to'umaliyemi .
60004005	Ta esi 'etamo Yaubada tomota mayawasidi be mwawamwawasidi 'ida bwa'omatadi , be 'enega taudi tomiya apwesa nidi sida etala matanaya .
60004006	Gete 'alena 'enega tetela bobo'ana 'iguguyaena tomwawasao 'ediya , be tuta mayawasidiya bwa'omatana sida loba , ta yaluyaluwadiyega yawasidi sida loba Yaubada 'enega .
60004007	Ta ni'atu be yage maibo'ana sigugumwala . 'Enega wa'ita'i'isimi be geya'abo walo'ame'ame , ta esi tuta yauyauna wada sidasida Yaubada 'ena .
60004008	'Enega wada eobooboboma 'ai'aila 'ebweuna 'ebweuna 'emiya , manuna oboboma yage maibo'adi 'isinabwa sinedi . Ta wate oboboma sawesawenaya be to'umalina yaudi 'ikweudi .
60004009	'Enega gosemiyao wabwauyedi 'imi anuwaya nuwa bobo'anega , ta geya'abo manudi walomulomugi .
60004010	Ta ni'atu 'ebweuna 'ebweuna Yaubada egueguyai dumadumadi be dumadumadi 'i'ebwa'emi , 'enega egueguyai nidi 'ediyega wada guinuwa be gosemiyao wada lemedi , be 'enega 'omi Yaubada 'ina toguinuwao bobo'ami .
60004011	'Enega yaisigedi 'omi waetosimana wada etosimana tuga nadigega Yaubada 'ina ona wasimasimane , ta 'abo yaisigedi 'omi walemalema wada lema tuga 'imi waiwai maibo'anega , nadigega waiwai nina 'i'ebwa'emi , be 'enega guinuwa maibo'adi 'ediyega tomota Yesu Keliso sida mwalatoni be Yaubada sida tupu , manuna tauna Toesaesa sana , ta Toewaiwai sana , tuta maibo'ana 'ediya . Eimeni .
60004012	Ta tasigwao , geya'abo ma imi nuwaowana 'abo tuta nina 'ebetoo mwaudi walobadi . Geya'abo wanuwanuwa 'aene siapweapwesa daita .
60004013	Ta esi wada gwausowala manuna Yesu Keliso 'elouya 'ilobena , ga 'omi nadigega tuga walobaloba'ese , be muliyega tuta nina 'ina esaesa 'iapwesama wada gwausowala 'ai'aila .
60004014	Ta 'abo tomota si'awa to'umaliyemi 'imi emisa Keliso 'enaya manuna , wada gwausowala tuga , manuna Yaubada yaluyaluwana 'esasena ni'atu 'emiya 'imiyami .
60004015	Ta esi nigeya yage bobo'ana manumi , 'abo waloemwawasa , nai wa'i'ipwala , nai waloegesi , nai waguinuwa besobeso , be manudi 'elouya waloba .
60004016	Ta yage bobo'ana esi , 'abo 'omi Keliso 'ina bodao be 'elouya waloba . Nate nigeya 'ebe omayamaya , ta esi Yaubada wada tupu , manuna 'omi ni'atu Keliso 'ina bodao .
60004017	Ta ni'atu tuta 'imai saba be bwa'omatana 'ie'ale , be 'enega Yaubada 'ina tomotaiyao 'ida gimi bwa'omatada , be muliyega taudi 'ina tetela bobo'ana nigeya siemiemise , 'idi to'umalina 'ana e'isa mwau wawasae sida loba .
60004018	Ta ni'atu Buki Tabu 'ena 'isimana , 'igwae , “ Yaubada 'ena mwauna be 'aene tobobo'adi 'ida 'etoseyedi , ta esi toto'umalidi , taudi Yaubada 'ana toe'idi'idiyao 'adi 'etoseyana mwau wawasae . ”
60004019	'Enega 'abo 'omi Yaubada 'ina nuwena 'enega 'elouya walobadi , yawasimi wada tagwaledi tauna 'ena , be 'enega 'ida 'ita'i'isimi , manuna tauna 'ada Tomweluluwa bobo'ai'ailina ; ta 'omi wate nadigega wada bubuna bobo'ana .
60005001	Toekalesiyao 'idi 'inapwanao 'omi , 'aene yada gienuwa'i'isimi 'imi paisewa manuna . Manuna 'abo'agu 'ebweu wate toekalesiyao 'idi 'inapwana , ga 'abo'agu mataguyega Keliso 'ina 'elouya ya'itena , be ma'etamo 'ina esaesa maemaedanina 'ena yada miyami to tuta 'abo 'ina esaesa nina 'igieapwese .
60005002	'Enega wate yada emataluwemi 'aene 'imi bodao nidi wada 'ita'i'isidi , taudi nate Yaubada 'ina tomotaiyao . Ta wada 'ita'i'isidi 'imi 'atetagwalega tuga nadigega Yaubada 'ina nuwena , ta geya'abo ma imi logwautoyasa . Ta 'imi guinuwa wada guinuwedi , nigeya maisa manuna , ta esi tagwalega wada guinuwa .
60005003	Ta geya'abo watoo be waetoloina 'ediya , ta esi bubuna bobo'ana wada e'itae 'ediya , be sida muliyemi .
60005004	Be 'enega tuta nina To'ita'i'ita sinabwana 'iapwesama , tauna 'enega 'ami pali bobo'ana ta miyamiya atayana waloba .
60005005	'Enega 'omi wate tubu lagalagao 'inapwanao wada 'amayabedi , be maibo'ami wada nuwamwa'uta be 'ebweuna 'ebweuna 'emiya wada elemalema . Nadigega tuga Buki Tabu 'isimana , 'igwae , “ Yaubada tonuwatu'e 'i'etobodedi , ta esi tonuwamwa'uta 'iobobomedi . ”
60005006	'Enega wada nuwamwa'uta be wada tagwalemi Yaubada Toewaiwai sana nimanaya , be 'enega muliyega tauna 'ina tuta bobo'ana 'enaya 'ida gitu'eyemi .
60005007	Ta 'ami mwauyao maibo'adi Yaubada 'ena wada 'ebwaya , be 'enega 'ami mwau nidi 'i'ewayauledi , manuna Yaubada tauna 'i'atenuwa'ole'ole 'ai'ailemi .
60005008	'Enega wada lomata'i'ita 'ai'ailemi 'ami talauwala Seitani 'enega . Manuna Seitani tauna nadigega bosasa mitawaya , tuta yauyauna 'isakosakowasi ta 'i'ebe'ebesa be 'aene 'ana tai 'ida loba , be 'ida 'ani .
60005009	Ta geya'abo wamatamatauta , ta 'imi emisa 'ena wada toolopa'ala , manuna wada mwalatoni 'aene gosedao taudi Yesu 'ana toemisao mwau nidi silobalobadi sena maibo'adi 'ediya .
60005010	Yaubada tauna 'atenuwa'ole'ole 'alena ni'atu 'ibwauyeda be 'aene 'ina esaesa miyamiya atayana 'ena tada miyami Keliso ma'eda . Ta 'imi 'elouya tuta kukupana namo be sigugumwala , ta muliyega Yaubada 'ida gie'esasemi be 'ida giepa'alimi be 'ida giewaiwaiyemi be 'aene wada miya bobo'ana .
60005011	Manuna tauna Toewaiwai miyamiya atayana . Eimeni .
60005012	'Imi leta gidalina gete Sailasa 'ilemegu ga ya'etoladina manumi . Tauna Sailasa nina taeesena 'aene 'ebweu tasidai ma ina emisa . 'Enega 'imi leta gete 'ena nuwanuwagu be Yaubada 'ina oboboma 'ai'aila yada simane 'emiya , be 'enaya wada toolopa'ala .
60005013	Ta wate toekalesiyao sena gete Babiloni 'enaya 'idi oboboma 'emiya . Taudi Yaubada 'iesinuwedi nadigega tuga 'omi 'iesinuwemi , 'idi ona oboboma 'emiya . Ta wate natugu Maki 'ina ona oboboma 'emiya .
60005014	'Enega wada eobooboboma 'ebweuna 'ebweuna 'enaya , be wada enimalotuna oboboma 'ai'ailega . Ta 'omi Keliso 'ina tomotaiyao wada miya gwausowala .
61001001	'Abo'agu Yesu Keliso 'ina toguinuwa , nai 'ana tosimana , 'imi leta ya'etoladinawa , manuna 'omi be 'abo'agu 'ida emisa leleleya , tauna 'ida Yaubada be 'ada To'etoseyana Yesu Keliso 'idi loina bobo'ana 'enega talobena . Gete yage nina 'edaya yage sinabwana .
61001002	'Enega Yaubada be 'ida 'Inapwana Yesu 'adi mwalatoi 'enega , oboboma 'ai'aila be gwausowala 'emiya sida siwa .
61001003	Yaubada nina 'ina waiwaiyega 'ilemeda ga 'iobobomeda , ta yage yauna yawasida be 'ida bubuna 'esasena manudi 'i'ebwa'eda . Manuna tauna tamwalatonina 'aene 'iesinuweda be 'ina esaesa ta 'ina bubuna palupaluna 'i'ebwa'eda .
61001004	Ta wate 'ina onaupaupa bobo'adi ta waiwaidi 'ediyega bubuna bale'u 'ana yalakwaiyao to'umalidi waebesinedi , ga Yaubada 'ina bubuna bobo'ana walobena .
61001005	'Enega watoo waiwai be 'imi emisa waloeposeyanedi gete yage nidi 'ediyega : nugana bubuna bobo'ana , 'eluwena mwalatoi ,
61001006	'etonina 'alama'i'ita , eatana toolopa'ala , enimana bubuna 'esasena ,
61001007	esikisina egosigosiyana , ta 'ebe losalowa oboboma .
61001008	'Enega 'eguma yage nidi 'emiya sisinasinabwa 'ai'aila , 'ida 'Inapwana Yesu Keliso 'ana mwalatoi 'enaya waewaiwai , ta geya'abo 'imi paisewa simudamudala .
61001009	Ta 'eguma yage nidi nigeya 'emiya simiyami , 'ana 'ita 'atuwa matakebokebomi , manuna gie'esasa 'imi to'umalinao 'ediyega lowa ni'atu wanuwa pupulena .
61001010	'Enega , gosegwao , watoo waiwai be geya'abo Yaubada 'ana esiesinuwao bodadi 'enega wamiyamiya apwesa . Ta 'abo 'igu ona getedi waematamatanedi geya'abo wabe'ube'u ,
61001011	be 'enega muliyega ma imi gwausowala walulugu 'ida 'Inapwana ta 'ada To'etoseyana Yesu Keliso 'ina 'ebeloina 'enaya , be nada wamiya ataya .
61001012	'Enega nuwanuwagu be yaguguyami be yage getedi wanuwa'i'isidi , manuna ni'atu wamwalatonidi ga mwalatoi 'ai'aila 'emiya 'imiyami .
61001013	Ta tuta gete mayawasiguya yamiyami , 'ilobwenegu be yagie nuwa'i'isimi be waetapewa bubuna bobo'ana manuna .
61001014	Manuna 'ida 'Inapwana Yesu Keliso ni'atu 'ie'itegu 'aene 'iabe yapilisinemi ,
61001015	'enega yatootoo waiwai be 'aene ma'etamo 'igu kwaiya mulinaya e'ita nidi geya'abo wanuwanuwa pupuledi .
61001016	Lowa 'ida 'Inapwana Yesu Keliso 'ina waiwai be 'ina mai 'asimanedi 'emiya , ta 'ima simana nina nigeya tosinasinapuyao 'idi emwasalao 'ediyega , ta matamega tauna 'ina esaesa 'a'itena .
61001017	Ta tuta nina lowa ma'emai 'oyaya 'amiyami Yaubada 'enana galewega 'anonona 'igwae , “ Gete Natu'ai'ailigu , tauna manuna yagwausowala sinabwana . ” Ta 'enana nina Tamana 'ina sena 'esasena galewega 'imai , ga 'oya nina debanaya Yaubada tupu ta esaesa maemaedanina Natuna 'i'ebwa'ena .
61001018	
61001019	Ta palopitao lowa 'idi ona 'ediyega Keliso sigimi simanena , ta 'abo'ama 'a'itena , 'enega 'omi 'ilobwenemi be ona nidi wanuwa'i'isidi , manuna ona nidi 'atuwa mayale sena guguyoi 'enaya 'imaemaedana be 'ana laba tomwa 'iulisi ta 'Ubwana 'atemiya 'isasae .
61001020	Ta yage gete wada nuwasabwaleni 'aene palopitao 'idi ona Buki Tabu solanaya nigeya sawesawenaya taudamo 'adi gibui tamwalatonidi ,
61001021	manuna palopitao nidi nigeya taudimo 'idi nuwenuwega sionaonaedi , ta esi Yaubada 'enega , ta Yaluyaluwa Tabuna palopitao 'ienuwa sa'uyedi ga ona nidi sionaedi .
61002001	Ta esi lowaenei 'aina palopita kabokabodi tomota gamwagamwanidiya siapwesa . Nadigega wate gete tuga toe'ita kabokaboyao gamwagamwanimiya siapweapwesa , ta 'idi e'ita kabokabo 'enega tomota sigie to'umaliyedi 'idi e'ita to'umalina 'enega . 'Inapwana nina tauna 'iyotulidaya , ta taudi sieyaseyaseye , 'enega e'isa to'umalina 'iabe siloba .
61002002	Ta tomota yaudi 'idi guinuwa to'umalina nadigega loelata sida etotowanedi , nate Yesu 'ina 'eda 'ai'aila 'ana 'ebe 'awato'umali .
61002003	Ta toto'umalina nidi gwegwe 'ana toyala diidigao , 'enega 'idi ona dibidibiyega ma'etamo sikaboemi be 'imi gwegwe si'ewadi . Lowaenei 'adi e'isa Yaubada 'isa'una ga 'iyamwayamwa , ta nigeya 'ida sa'ugelasa .
61002004	Manuna Yaubada aniloseyao to'umalidi nigeya 'i'ate'atenuwa 'ole'oleyedi , ta esi gaula guguyoi 'ena 'iula mwa'utedi , ga simiyami be 'ana laba bwa'omatana 'ana tuta .
61002005	Ta wate lowaenei me bale'u maibo'adi nigeya 'i'ate'atenuwa 'ole'oleyedi , ta esi muluwega toto'umalina nidi 'imutudi . Ta Noa namo ma ina bodao site sebeni 'i'etoseyedi , manuna Noa tauna bubuna palupaluna 'ana tologuguya .
61002006	Ta wate 'asa nidi to'umalidi Sodoma be Gomola 'igabudi ga siekalikau , be 'enega 'aene maibo'ada tada mwalatoni , be geya'abo tabuubuna to'umalina nadigega taudi .
61002007	Ta Loti tebweuna 'asa nidi 'ediyega 'ina bubuna palupaluna , 'enega Yaubada 'i'etoseyena . Ona'ai'aila , Loti nina toto'umalidi 'idi bubuna sogala manuna 'inuwamwau .
61002008	Manuna Loti toto'umalina nidi gamwagamwanidiya 'imiyami , ga 'idi bubuna geyogeyoi 'i'ita'ita ta 'inoono , ga 'inuwamwau sinabwana .
61002009	'Enega tamwalamwalatoni 'aene Yaubada tobobo'adi 'ebe tooyao 'ediyega 'ida 'etoseyedi , ta toto'umalidi 'iloinedi be 'ana laba 'asiyata bwa'omatana 'enaya .
61002010	Ona'ai'aila , 'eguma toto'umalidi Yaubada 'ina loina siguitoyasei , be 'idi yalakwaiyao baibailidi simulimuliyedi , 'adi e'isa to'umali 'ai'ailina 'i'ebwa'edi . Toto'umalina nidi wate gagasa 'aledi , ta nigeya 'idi 'amayabamo me galewa to'esasedi 'ediya , ta esi si'awa'awa to'umaliyedi .
61002011	Ta aniloseyao ma idi waiwai sinabwana 'idi 'ebemiya Yaubada matanaya , ta nigeya 'ilobwelobwenedi be toe'ita kabokabo nidi si'awa to'umaliyedi .
61002012	Ona'ai'aila toto'umalina nidi 'atuwa yobai . Yobai 'adi lotoona namo simulimuliyedi , ta nigeya sida nuwanuwa palupalu , 'enega tomota yobai nidi sigiyaidi be siunudi . Toto'umalidi wate mwalatoi 'ai'aila nigeya sida mwalatonina ta esi si'awa'awa to'umaliye , 'enega taudi wate sida esilae , yobai nadigega ,
61002013	be 'adi e'isa 'idi to'umalina manuna 'ida to'umali 'ai'aila . Nuwanuwadi 'asiyata 'ebweuna 'ebweuna siegwausowala besobeso . Ta 'eguma ma'emiyao wa'e'ai , 'idi bubuna to'umalina 'ediyega sigiebailimi .
61002014	Ta 'idi loelata 'enega ga simatamata yauyau , ta 'idi loelata limalimana manuna nigeya tona'adi 'ida towa . Ta toneneta sianuganedi 'eda to'umalina 'ena , ta gwegwe 'ana nuwa'ewa 'ediya 'isinabwa wawasae . Ta Yaubada ma'etamo 'ie'isadi 'idi bubuna to'umalina manuna .
61002015	'Eda palupaluna ni'atu siebesinena ga sitauya gesi , 'enega Bioli natuna 'ana esana Balami 'ina bubuna to'umalina lowaenei taudi gete tuga simuliyena , manuna tauna nuwanuwana be 'ina guinuwa to'umalina 'enega 'ida eesaesa ,
61002016	ta yobai 'ebweuna ase Balami nina 'ina bubuna to'umalina 'igie losa'una , ta yobai nina tomota 'enadega 'iona Balami 'ena , ga 'ina guinuwa kabaleya 'i'etobodena .
61002017	Ta toe'ita kabokabo nidi 'idi bubuna 'atuwa nadigega bwasi gaula nigeya bwasi dimo , ta taudi wate nadigega pwana , nigeya sida miyabaula , 'enega Yaubada 'ida sa'umwa'utedi gaula guguyoi 'ena be nada sida miyaataya .
61002018	Toe'itao nidi 'idi bubuna to'umalidi ma idi ona gagasa siemwaemwasala , ta wate yalakwaiya to'umalidi 'ediyega tonuwa'ebuni'unu silisidi be siila limana 'idi gimi bubuna 'ediya .
61002019	'Adi tomuliyao nidi 'ediya sigwae , “ 'Eda gete 'ena wameemai , 'eda bobo'ana , ta nigeya 'ebweu wate 'etoboda 'imiyami . ” Ta nigeya , ta taudi 'idi bubuna to'umalina 'enega taudimo siyonidi .
61002020	Taudi lowa 'ida 'Inapwana ta 'ada To'etoseyana Yesu Keliso tetelina siemisena ga bubuna bale'u sipilisinena , ta 'eguma siila limana bubuna kadekadelidi 'ediya ma'etamo sineeneta , ta 'enega taudi sito'umali 'ai'aila .
61002021	Taudi nigeya bubuna palupaluna 'ana 'eda simwalamwalatoni , ta e'ita kabokabo simulimuliyedi , ta ma'etamo to'umalina siloba . Ta esi taudi ni'atu bubuna palupaluna 'ina 'eda be Yaubada 'ina loina 'esasena 'ana tomwalatoiyao , 'eguma sipilisinei sito'umali 'ai'aila .
61002022	Ta 'idi bubuna nina nadigega tuga onasemalimali 'ebweu 'igwae , “ Kedewa tauna maiwana 'ida 'elima . ” Ta wate , “ Bawe bwalana tagie'esasai , ta muliyega 'iila be 'iesepwasepwala limana . ”
61003001	Gosegwao gete 'igu leta 'eluwena 'emiya , ta 'igu leta nidi 'eluwa 'ediyega yatootoo be yagie nuwa'i'isimi be wada nuwanuwa 'ai'aila ,
61003002	ta Yaubada 'ina palopitao 'idi onao nuganuganidi wada nuwa'i'isidi , ta wate 'ida 'Inapwana , nate 'ada To'etoseyana , 'ina loina 'ana tosimanao loina nidi si'ebwa'emiya wate wada nuwa'i'isidi .
61003003	Ta 'ebweu yage wada gimimwalatoni 'aene tuta 'ana 'ebe losalowa 'enaya 'aina totuyeya sida apwesa , be 'Inapwana 'ina 'eda manuna sida onaona besobeso , ta situyetuyeya , be taudi 'idi nuwanuwa to'umalidi simuliyedi ,
61003004	be sigwae , “ To tuta sana 'imi 'inapwana nina 'iilaila limanama ? 'Aa , geya'abo sa'i ! Lowaenei bale'u 'ana mweluluwa'unu 'enega ga batuwa nigeya 'ebweu wate yage 'ida esa'ugelasa . Lowa tubudao mwawamwawasidi 'idi tutega ga 'ilagamaya , yage maibo'ana 'adi 'ita nina tuga . Nigeya sida esa'ugelasa . ”
61003005	Taudi geya nuwadi sinuwa'i'isi 'aene lowaenei Yaubada 'ina onega galewa 'iapwesa , ta bwasi solanega bale'u 'imweluluina bwasiyega ,
61003006	ga muliyega bwasiyega bale'u maibo'ana 'igie to'umaliyena .
61003007	Ta Yaubada 'ina onega galewa be bale'u ni'atu 'isa'ububudi , ga siyamwayamwa be 'asiyata loina 'enaya 'igabu yauledi , ta toto'umalidi 'iloesawalidi .
61003008	Gosegwao , 'ebweu wate yage wada nuwa'i'isi , 'aene 'Inapwana 'enaya 'asiyata 'ebweuna 'atuwa yakwala tausani 'edaya , ta yakwala tausani 'enaya 'atuwa 'asiyata 'ebweuna .
61003009	'Aina tomota 'idi nuwanuwa 'aene Yaubada geya'abo 'iguiguinuwedi yage nidi lowa 'iona upaupaediya . Ta 'omi geya'abo Yaubada 'ina guinuwa so'iso'i manudi wanuwanuwa , ta sa'i ma ina e'alama'i'ita 'iyamwayamwami be maibo'ami wada nuwa'ebuni , ta geya nuwana be 'ebweu yaita 'iloseye .
61003010	Ta 'Inapwana 'ina bwa'omatana 'ana 'asiyata ma'etamo 'ina mai 'atuwa to'ipwala be 'iloesalutunidamo , be galewa 'isasawala ma 'ina 'alapwasi sinabwana , ta yage maibo'adi galewaya 'awe 'ala'alasina 'enega 'i'ala esawalidi , ta wate bale'u be yage maibo'adi 'enaya simiyami 'i'ala esawalidi .
61003011	Ta 'abo yage nidi maibo'ana ma'etamo sisasawala , 'ilobwenena be ma imi bubuna 'esasena ta ma imi 'amayaba Yaubada 'enaya wada guinuwa .
61003012	Ta wada yamwayamwa ma imi nuwayaina 'Inapwana 'ina 'asiyata 'ina mai manini manuna , be tuta nina 'enaya Yaubada gimigalewa be gimibale'u 'iloesawalidi 'awe 'ala'alasina 'enega ,
61003013	ta 'abo'ada tayamwayamwa be galewa ta bale'u auwaudi ta'itadi , nadigega Yaubada lowa 'ionaupaupa , ta sena nina 'enaya bubuna palupaluna namo 'imiyami .
61003014	Gosegwao , 'imi yamwana 'ana tutaya watoo waiwai be 'eguma 'imamai , 'ilobami ma imi bubuna palupaluna maibo'ana , ta nuwa siwalowega wamiyami .
61003015	Ta wanuwa'i'isi 'aene 'ida 'Inapwana 'ina e'alama'i'ita 'alena 'aene nuwanuwana be 'ada 'etoseyana tada loba . Yage gete manuna gosiya 'ai'ailida Paulo ni'atu 'emiya 'i'etoladiwa . Ta 'ina mwalatoi Yaubada 'enega 'imai .
61003016	Ga yage gete manuna 'isimana 'ina 'etoladiyao maibo'adi 'ediya . Ta 'aina yage 'ina letao soladiya 'adi mwalatoi mwauna , 'enega toemwagemwageyao be tonenetao yage nidi sigibunidi , ta Buki Tabu 'ina 'etoladiyao wate sigibunidi ga 'ediyega taudimo sigie to'umaliyedi .
61003017	Gosegwao , yage getedi ni'atu 'omi wamwalatonidi , 'enega wada 'ita'i'isimi be geya'abo toto'umalidi sianugana gesiyemi be wabe'ube'u .
61003018	Ta esi 'ida 'Inapwana , tauna 'ada To'etoseyana Yesu Keliso , 'ana mwalatoi be 'ina oboboma 'emiya 'ida sinabwa , ta tauna tada tupu atae . Eimeni .
62001001	Gimi tutaya ona nina yawasida manuna Tamada ma'iyana simiyami , 'enega 'abo'ama wate tenamega 'anonona , ta wate nimamega tai nina 'agitoona , manuna ni'atu 'iapwesama ta matamega 'a'itena , ga tauna manuna 'asimasimana 'emiya , nate tauna yawasi ataya 'alena , ta lowa tauna Tamana ma'iyana simiyamiya , ni'atu 'iapwesama 'emaya .
62001002	
62001003	Tauna 'a'itena ta 'anonona ga 'emiya 'asimanena be 'aene 'omi ma'emao taegosigosiyana leleleya , ta wate Tamada be Natuna Yesu Keliso ma'edao taegosigosiyana leleleya .
62001004	'Enega 'imi leta gete ni'atu 'a'etoladinawa , be 'enega wada sawa , be wada gwausowala 'ai'aila .
62001005	'Enega tetela gete 'ieonema , ga 'asimanena 'emiya 'aene Yaubada maedana 'alena , ta nigeya wate 'ebweu guguyoi 'enaya 'imiyami .
62001006	'Enega 'abo sena guguyoi 'enaya tamiyami , geya'abo takabokabo be tagwae 'aene , “ Yaubada ma'edai taegosiyana . ” Nate nigeya bubuna palupaluna .
62001007	Ta 'eguma sena maedana 'ena tamiyami , nadigega Yaubada nina sena maedana 'ena 'imiyami , nate taegosigosiyana 'ai'aila , manuna Natuna Yesu lalanega 'igie'esaseda 'ida to'umalinao maibo'adi 'ediyega .
62001008	Ona'ai'aila , maibo'ada toto'umalida tuga , ta geya'abo takabokaboeda , be tagwae , “ 'Abo'agu bobo'agu , ta nigeya 'igu to'umalinamo . ”
62001009	Ta esi 'eguma tasimana 'ai'aili be tagwae , “ O ! Ni'atu yaloegesi , ” Yaubada 'ida to'umalinao 'ida nuwataudi be 'enega 'igie'esasa 'ai'ailida , sawesawenaya be Yaubada tauna Topalupaluna taemise .
62001010	Ona'ai'aila , 'eguma tagwae , “ Nigeya wate 'ebweu tuta yaloeloegesi , ” nate Yaubada ta'awa'awa kabokaboe , manuna 'ina ona nigeya taemiemise .
62002001	Ye natugwao , 'imi leta gete ya'etoladinawa be 'enega geya'abo waguiguinuwa gesi . Ta 'eguma taloegesi , Yesu Keliso tauna topalupaluna 'isisida manuda , Tamana 'enaya ,
62002002	be 'ida to'umalinao 'inuwataudi , manuna Yesu tauna 'italiyaena 'ida to'umalinao manudi , be wate me bale'u maibo'adi manudi .
62002003	Yaubada nina tamwalatonina 'aene gosiya 'ai'ailida , 'eguma 'ina loinao taematamatanedi .
62002004	'Enega 'eguma yaita 'ionaona be 'igwae , “ 'Abo'agu Yaubada gosiyagu , ” ta Yaubada 'ina loinao nigeya 'ida ematamatanedi , nate 'ikabokabo , manuna 'eda palupaluna 'ipilisinena .
62002005	Ta 'abo Yaubada 'ina ona tamulimuliye , 'ina oboboma 'enega 'iloemaeda be tamwalamwalatoni 'aene gosedai nina ma'eda tamiyami .
62002006	'Enega 'eguma yaita 'oyo 'ugwae , “ 'Abo'agu Yaubada gosiyagu ta ma'iyagu 'amiyami , ” 'ilobwene 'ai'ailiyo be 'uda bubuna nadigega Yesu 'ina bubuna .
62002007	Gosegwao , geya'abo loina auwauna ya'eto'etoladinawa , ta esi loina kadekadelina nina wagimi nononaya , ga ni'atu wamwalatonina , gete yalolimenawa .
62002008	Ta esi loina gete ya'etoladi limena 'atuwa loina auwauna , oboboma manuna , manuna oboboma nina Keliso 'ana lobwene , ta 'omi 'ami lobwene wate . Nate 'enega guguyoi 'isawasawala , ta maedana 'ai'aila ni'atu 'isaema .
62002009	'Enega 'eguma yaita tasina 'ietalauwale be 'ionaona 'aene tauna maedana 'ena 'imiyami , nate 'ikabokabo , manuna tauna 'etamo tuga guguyoi 'ena 'imiyami .
62002010	Ta wate 'abo yaita 'oyo gosemwao 'uobobomedi , 'oyo maedana 'ena 'umiyami , 'enega geya'abo 'ube'ube'u .
62002011	Ta esi 'abo tasiyo 'uetalauwale , 'alena gete manuna 'oyo 'etamo guguyoi 'ina sena 'ena 'umiyami , ta wate guguyoi 'ena 'utautauya , be 'eda geya'abo 'u'ita'ita , manuna matayo guguyoi 'iumabodena .
62002012	Gogama ye , ona gete ya'etoladinawa manuna 'imi loegesiyao Yaubada 'inuwataudi , Yesu 'ana esanega .
62002013	'Ena'iyao ye , ona gete ya'etoladinawa manuna 'omi tauna lowaenei ga batuwa 'imiyami ni'atu wamwalamwalatoni . Tubuwauyao ye , ona gete ya'etoladinawa , manuna tauna toto'umalina sana ni'atu waewaiwai sinena . Ta 'omi gogama sinasinabwami ona gete ya'etoladinawa , manuna Tamada ni'atu wamwalatonina .
62002014	'Ena'iyao ye , ona gete ya'etoladinawa manuna 'omi tauna lowaenei ga batuwa 'imiyami ni'atu wamwalamwalatoni . Tubuwauyao ye , ona gete ya'etoladinawa , manuna 'omi toewaiwai sami ga Yaubada 'ina ona 'imiyami 'emiya , 'enega tauna toto'umalina sana ni'atu waewaiwai sinena .
62002015	Gosegwao , geya'abo bale'u gete nuwami 'i'ewa'ewa , manuna 'eguma bale'u gwegwenao nuwami 'i'ewai , gete 'enega Tamadai wanuwa pupule , ta nigeya wada obobomena .
62002016	Ona'ai'aila , bale'u yagenao maibo'ana , nate yalakwaiya be gwegwe 'ana yala be nuwatu'e , yage getedi nigeya Tamada 'enega simeemai , ta esi bale'u 'enega .
62002017	Ta bale'u gete 'iabe 'isasawala ta wate nuwanuwa gwegwe bale'u manuna 'igugumwala , ta 'abo'ada esi 'eguma Yaubada 'ina nuwanuwa taguiguinuwe tamiya ataya .
62002018	Natugwao , tuta 'ana 'ebe losalowa ni'atu 'imai saba , ta lowa wanonona 'aene Keliso 'ana talauwala nina 'iabe 'iapwesama , 'enega wada nuwa'i'isi Keliso 'ana talauwalao yaudi bale'uya simiyami , 'enega tamwalamwalatoni tuta 'ana 'ebe losalowa gete ,
62002019	ta Keliso 'ana talauwalao nidi 'adi 'ita 'atuwa Keliso 'ana toemisao , ta nigeya . Manuna taudi 'eguma 'ida boda 'ai'aila , 'etamo ma'edao tamiyami . Ta nigeya sa'i ! Ni'atu sipilisineda .
62002020	Ta 'omi taudi nigeya nadigega , manuna ni'atu Yaluyaluwa Tabuna 'igiesinapumi , ga 'enega mwalatoi yauna wasinapudi ,
62002021	ta nigeya 'aene ma imi emwagemwage 'imi leta gete wasawasawai , manuna e'ita palupaluna ni'atu wamwalatonina , ta wate wasinapuna 'aene nigeya wate 'ebweu kabo 'iapweapwesama bubuna palupaluna 'enega .
62002022	Ta taudi tokabo nidi Yesu sieyaseyaseye , ta sigwae , “ Yesu tauna nigeya To'etoseyana . ” 'Abo yaisigedi sionaona nadigega , taudi Keliso 'ana talauwalao , manuna Keliso maTamana siguitoyasedi .
62002023	'Enega 'eguma yaita 'oyo Yaubada Natuna 'uguitoyasena , nigeya Yaubada ma'iyayo wamiyami . Ta esi 'eguma 'utagwaleyo Natuna 'enaya , tauna be Tamana ma'emwao wamiyami .
62002024	'Omi lowa tetelidi wanonona , 'enega 'abo tetela nina 'emiya 'imiyami tauna be Tamana ma'emiyao wamiyami ,
62002025	be yawasida nina 'iona upaupaenaya 'ida 'ebwa'emi , nate yawasi ataya .
62002026	Gete maibo'ana ni'atu ya'etoladinawa be 'aene wada sinapu taudi 'ami tokaboyao manudi .
62002027	Ta mwalatoi nina ni'atu wamwalatonina , manuna Yaubada Yaluyaluwana ni'atu 'i'ebwa'emi , ga ma'emi wamiyami , ta 'ie'itemi . 'Enega nigeya 'ebweu wate tai sawesawenaya be 'ie'itami , ta esi Yaubada 'ina 'ebwaya 'enega mwalatoi yauna wasinapuna , nate mwalatoi 'ai'aila manuna . Yaubada Yaluyaluwana nigeya sawesawenaya be 'ikaboeda . 'Enega 'ina e'itao wamuliyedi , be Keliso ma'emi wamiyami , ta geya'abo wapilipilisine .
62002028	'Enega natugwao , 'ilobwenemi be Keliso 'ena wamiya ataya , 'enega 'abo tuta nina 'iapwesama , geya'abo ma imi matauta , nai ma imi omayamaya , ta esi wada gwausowala 'ina mai manuna .
62002029	Ta Yaubada wate wada mwalatoni 'aene tauna Topalupaluna , 'enega 'abo yaisigedi taudi siguinuwa palupaluna , taudi Yaubada 'enega situbuwama .
62003001	'Abo'ada 'eguma Yaubada 'enega tatubuwa , tauna 'ida 'awanatuneda . Gete 'ina oboboma sinabwa wawasae manuda . Ona'ai'aila , me bale'u Yaubada nigeya simwalamwalatoni , 'enega me bale'u geya'abo si'ina'inaneda 'aene 'abo'ada Yaubada natunao .
62003002	Gosegwao , gete tuga Yaubada 'i'awanatuneda be ma'etamo to'ase 'iapwesa 'edaya ? Nate namo tamwalamwalatoni 'aene 'ina ilalimanama 'enaya 'ana 'ita tauna tada 'ita , ta 'abo'ada 'ada 'ita 'iesa'u gelasedi be tauna nadigega .
62003003	'Ida emisa yage gete manuna 'enega 'ida bubuna tagie'esasedi , nadigega Keliso .
62003004	Ta esi toto'umalidi Yaubada 'ina loina sile'oale'oa , nate bubuna to'umalina .
62003005	Ta wate tamwalamwalatoni 'aene Keliso nina 'imai 'ida bubuna to'umalidi sabi 'ewayauledi , ta tauna nigeya 'ebweu wate 'ina to'umalinamo .
62003006	'Enega 'eguma 'abo'ada Keliso ma'edai tamiyami geya'abo wate tabuubuna to'umalina , ta esi taudi toto'umalidi nigeya Keliso si'ita'ita , ta wate nigeya simwalamwalatoni .
62003007	Natugwao , geya'abo e'ita kabokabo wamulimuliye , ta esi nuwami sida sabwalena 'aene 'abo yaisigedi taudi 'idi bubuna bobo'ana , taudi nate tobobo'adi , nadigega Keliso .
62003008	Ta toto'umalidi nate taudi Seitani 'ina bodao , manuna gimituta 'enega ga batuwa Seitani tauna toto'umalina . 'Enega Yaubada Natuna 'ietunena ga bale'uya 'imai Seitani 'ina guinuwao sabi 'ausepaledi .
62003009	'Enega wate 'eguma Yaubada 'enega tatubuwama geya'abo taguiguinuwa to'umalina , manuna bubuna auwauna 'atedaya ni'atu 'isa'una , 'enega 'abo'ada Yaubada natunao nigeya sawesawenaya be to'umalina wate taguinuwe .
62003010	'Enega taudi ta'inanedi 'aene yaisigedi Yaubada natunao , ta yaisigedi Seitani 'ina bodao , manuna taudi Seitani 'ina boda geya'abo sa'i siguiguinuwa palupalu , manuna nigeya situbutubuwama Yaubada 'enega , ta wate geya'abo sieobooboboma matasidiyao .
62003011	Emataluwa sinabwana gete 'agimi eonemi 'aene gosedao maibo'adi tada obobomedi .
62003012	Ta geya'abo Keni nadigega , manuna Keni nina Seitani 'ina boda , ga tasina 'iununa . Ta 'ina loemwamasa 'alena tuga e'ipi'ipi , manuna tasina 'ina guinuwa bobo'ana ta Keni nina 'ina guinuwa to'umalina .
62003013	'Enega tasigwao , geya'abo wanuwanuwa owana 'abo me bale'u sietalauwaleda .
62003014	Ta tamwalamwalatoni 'aene mwawasa 'ina sena ni'atu taebesinena , manuna 'atedega gosedao taoboobobomedi , ga yawasida ataya ni'atu talobena . Ta 'eguma yaisigedi taudi nigeya oboboma 'atediya , taudi tuga ma'etamo mwawasa 'ina sena 'ena simiyami .
62003015	Ona'ai'aila , 'eguma yaita tasina 'ietalauwale , tauna toloemwawasa tuga , ta wamwalamwalatoni 'aene geya'abo taudi toloemwawasa nidi yawasidi ataya silobaloba .
62003016	Ta wate oboboma tamwalatonina , nate 'aene Keliso yawasina 'itagwalena ga manuda 'imwawasa , 'enega 'ilobweneda wate be yawasida tatagwale tasidao manudi .
62003017	Wada nuwa'i'isi 'aene 'eguma yaita toesaesa 'imiyami , ta gosiyana 'ebweu 'imiyamwau , be 'eguma nigeya 'ebweu wate lema 'i'ebwa'ebwa'e , mwa'adega Yaubada 'ina oboboma 'atenaya ? Nigeya .
62003018	Natugwao , geya'abo 'ida oboboma ona namo 'enega , ta esi 'ida guinuwega be tada oboboma 'ai'aila .
62003019	'Eguma 'ida guinuwega taeobooboboma , gete 'ena tamwalamwalatoni 'aene e'ita 'ai'aila 'ena tamiyami , be geya'abo tamatamatauta Yaubada matanaya .
62003020	Ta 'eguma ma ida 'atesa'ala 'aene 'abo'ada toto'umalida , Yaubada 'atesa'ala nidi 'ida kweudi , manuna yage yauna sawesawenaya , ta wate mwalatoi maibo'ana 'isinapudi .
62003021	Gosegwao , 'eguma nigeya 'ida 'ebe 'atesa'alamo , kapekapeyana be ta'atepatu Yaubada matanaya ,
62003022	be 'abo to'ase taside 'enaya 'ida 'ebwa'eda , manuna tauna 'ina loinao taematamatanedi , ta 'ida guinuwao manudi 'igwausowala .
62003023	Ta 'ina loina 'eluwa nidi 'aene Natuna Yesu Keliso taemise , be gosedao taobobomedi , nadigega Keliso nina 'ada loina 'i'ebwa'eda .
62003024	'Enega 'eguma 'ina loinao tamulimuliyedi , 'abo'ada 'enaya tamiyami , ta tauna 'edaya 'imiyami . Ta mwa'adega 'ina miya 'edaya tamwalatoi'ese ? Manuna Yaluyaluwana 'i'ebwa'eda , ga 'edaya 'imiyami .
62004001	Gosegwao , geya'abo yaluyaluwa maibo'adi waemiemisedi , ta esi watoodi , bobo'adi nai to'umalidi . 'Eguma taudi bobo'adi , tamwalatonidi 'aene Yaubada 'enega simai , ta taudi to'umalidi mali senega simai , manuna gete tuga palopita kabokaboyao siapweapwesama mayaluyaluwadi nigeya Yaubada 'enega .
62004002	Ta esi Yaubada Yaluyaluwana wada mwalatoni 'aene 'eguma Yesu Keliso ta'awa'ai'aile 'aene 'ietomotai bale'uya , 'ida ona nidi nate Yaubada Yaluyaluwana 'enega .
62004003	Ta esi yaluyaluwa nidi 'abo Yesu sieyaseyaseyena , taudi nigeya Yaubada 'enega , ta esi Keliso 'ana talauwala yaluyaluwana 'enega , ta talauwala nina 'ina mai 'alena lowa wanonona , ta ona'ai'aila , gete tuga bada bale'uya 'imiyami .
62004004	Natugwao , 'omi Yaubada 'enega watubuwama , 'enega mali yaluyaluwa nidi ni'atu waewaiwai sinedi , manuna Yaluyaluwa nina 'edaya 'imiyami Toewaiwai sana , ta yaluyaluwa nina me bale'u 'ediya 'imiyami 'ina waiwai nigeya sinabwana .
62004005	Ta taudi me bale'u bubuna bale'u manuna sionaona , 'enega me bale'u yaudi 'enadi sinonona .
62004006	Ta 'abo'ada esi Yaubada 'enega tatubuwama , 'enega 'abo yaisigedi taudi Yaubada 'ana tomwalatoiyao 'enada sinonona , ta taudi nigeya Yaubada simwalamwalatoni 'enada geya'abo sinonona . 'Enega tamwalatonina 'aene yaluyaluwa kabokabona 'ediya 'imiyami , manuna 'eguma yaluyaluwa 'ai'aila 'ediya 'imiyami 'enada sida nono .
62004007	Gosegwao , maibo'ada tada eoboobobomeda , manuna Yaubada oboboma 'alena , 'enega toobobomao taudi ni'atu Yaubada 'ienatunedi , ta taudi Yaubada 'ana tomwalatoiyao .
62004008	Ta esi taudi nigeya tooboboma , taudi nigeya Yaubada 'ana tomwalatoiyao , manuna Yaubada oboboma 'alena ,
62004009	ga 'ina oboboma 'igieapwesena 'edaya Natuna 'enega , manuna Natuna tebweuna nina 'ietunenama , ga bale'uya 'imai , be 'aene yawasi 'ai'aila 'i'ebwa'eda .
62004010	Gete oboboma 'ai'aila , nigeya 'aene 'abo'ada Yaubada 'ana toobobomao , ta Yaubada esi 'ada tooboboma , ga Natuna 'itagwalena be 'italiyaena tauna 'ida loegesiyao manudi .
62004011	Gote 'ena Yaubada 'ina oboboma 'edaya 'isinabwa wawasae . 'Enega gosegwao , 'ilobweneda be tauda tada eoboobobomeda .
62004012	Nigeya 'ebweu tuta me bale'u Yaubada sida 'itena , ta 'abo'ada esi 'ida eoboobobomega tauda 'ebweuna 'ebweuna 'enaya nate 'enega Yaubada nina ma'edai , ta wate 'ina oboboma 'ai'aila 'atedaya 'imiyami .
62004013	Ta wate tamwalatonina 'aene 'abo'ada 'enaya ta tauna 'edaya , manuna yaluyaluwana ni'atu 'i'ebwa'eda .
62004014	Ta 'abo'ama matamega Yaubada Natuna 'a'itena , ga manuna 'asimasimana 'aene Tamana bale'uya 'ietunenama 'aene 'ada To'etoseyana .
62004015	'Enega 'eguma yaita 'oyo 'u'awa'ai'aila 'aene Yesu tauna Yaubada Natuna , Yaubada 'emuya 'imiyami ta yawasiyo tauna 'enaya .
62004016	'Enega Yaubada 'ina oboboma 'edaya ni'atu tamwalatonina ga ta'awa 'ai'ailena . Ona'ai'aila , Yaubada oboboma 'alena , 'enega 'abo yaita oboboma 'ina sena 'ena 'imiyami , tauna Yaubada 'ena 'imiyami , ta Yaubada sa'i tauna wate 'enaya 'imiyami .
62004017	Gete 'enega taeobooboboma 'ai'aila be bwa'omatana 'ana 'asiyata 'enaya geya'abo tamatamatauta , ta esi tada 'atepatu , manuna tuta gete bale'uya tamiyami 'abo'ada Keliso nadigega .
62004018	Ta 'ida oboboma nina 'enega geya'abo tamatamatauta , manuna oboboma 'ai'aila matauta 'i'ewa yaulena . Ona'ai'aila , loina 'ena tamatauta , 'eguma eobooboboma 'ai'aila nigeya 'edaya .
62004019	Ta 'ida oboboma nina 'alena gete manuna Yaubada 'igimi obobomeda .
62004020	'Eguma yaita 'igwae , “ Yaubada yaobobomena , ” ta 'abo tai nina tasina 'ietalauwale , tauna tokabo , manuna tasidai ta'ita'ita , 'enega 'abo tasidai nigeya taoboobobome , nigeya sawesawedaya be Yaubada taobobome , tauna nigeya tada 'itena .
62004021	Ta 'ada loina Yaubada 'enega be 'aene tauna taobobome , ta wate tasidao taobobomedi .
62005001	'Eguma maibo'ada Yesu taemise 'aene tauna To'etoseyana , 'abo'ada Yaubada natunao . Ta wate 'eguma Tamana taobobome , natunao nadigega taobobomedi .
62005002	'Enega 'eguma Yaubada taobobome , ta 'eguma 'ina loinao taematamatanedi , tamwalamwalatoni 'aene Yaubada natunao wate taobobomedi .
62005003	Manuna Yaubada 'ana oboboma be 'ina loina 'ana ematamatana leleleya , ta 'ina loina nidi nigeya mwaudi , ta esi kapekapeyadi .
62005004	'Enega 'eguma Yaubada 'ienatuneda , bubuna bale'u taewaiwai sine , ta 'ida 'ebe ewaiwai nina 'ana esana emisa .
62005005	Manuna 'abo Yesu taemise 'aene Yaubada Natuna , gete 'enega bubuna bale'u taewaiwai sine .
62005006	Ta Natuna 'ina mai 'edaya nate bwasiyega ta wate lalanega , tauna Yesu Keliso , nigeya bwasi namo 'enega , ta esi bwasi be lala wate 'ediyega . Gete manuna Yaubada Yaluyaluwana 'isimasimana 'ai'aila manuna Yaluyaluwana adelina palupaluna .
62005007	Manuna Yesu 'ana tosimanao 'etoi simiyami ,
62005008	nate Yaluyaluwa ta bwasi ta lala , ta 'idi e'ita leleleya .
62005009	'Eguma tomota 'idi simanao taemisedi , sawesawenaya be Yaubada 'ina simana taemise , manuna Yaubada tauna Toewaiwai , ga Natuna manuna 'isimana 'edaya .
62005010	'Enega 'eguma tauna taemise , 'atedaya talotoo 'aene tauna Yaubada Natuna . Ta esi 'eguma Yaubada geya'abo taemiemise , gote 'enega ta'awa kabokaboe , manuna 'ina simana Natuna manuna nigeya taemiemise .
62005011	Ta 'ina simana nina 'aene Natunana 'enega yawasida ataya 'i'ebwa'eda .
62005012	'Enega 'abo yaita Yaubada Natuna 'enaya 'imiyami , tai nina yawasina bobo'ana ni'atu 'ilobena , ta 'abo yaita nigeya Yaubada Natuna 'enaya , tauna nigeya .
62005013	'Imi leta gete ni'atu ya'etoladinawa be wamwalamwalatoni 'aene 'eguma Yaubada Natuna 'ana esanega waemiemisa , yawasimi ataya waloba ,
62005014	be wate matanaya 'ada lotoona 'aene 'ida sidasida 'inonodi , be 'i'ebwa'eda to'ase be to'ase tasidasida manudi , 'abo tauna 'ina nuwena wate nadigega .
62005015	Ona'ai'aila , 'ida sidao maibo'adi 'inonodi , 'enega tamwalatonina 'aene 'ida sidao nidi 'ie'isedi .
62005016	'Aina loegesi 'adi e'isa mwawasa ta 'aidi nigeya , 'enega 'eguma yaita 'oyo tasiyo 'u'ita 'iloegesi , ta loegesi nina gidalina ta nigeya 'ana e'isa mwawasa , 'enega 'eguma toloegesi nina manuna 'usisida Yaubada 'enaya , Yaubada 'imu sida 'ida nono , be tasiyo yawasina 'ida tagwale . Ta esi loegesi nidi 'adi e'isa mwawasa , geya'abo manudi wasidasida Yaubada 'enaya .
62005017	Ona'ai'aila , loegesi maibo'adi to'umalidi , ta 'aidi 'adi e'isa nigeya mwawasa .
62005018	Ta esi tamwalamwalatoni 'aene 'abo Yaubada 'ienatuneda geya'abo taloeloegesi , manuna tauna Yaubada 'igimi enatunenaya 'i'ita'i'isida , be geya'abo tauna toto'umalina nina 'igitogitooda .
62005019	Ta wate 'abo'ada tamwalamwalatoni 'aene Yaubada 'ienatuneda , ta sa'i bale'u bubunina 'ana tomuliyao yauyaudi toto'umalina nina 'ina bodao .
62005020	Ta wate tamwalamwalatoni 'aene Yaubada Natuna ni'atu 'imai 'edaya , ga 'igienuwa sabwalenida 'aene Yaubada Topalupaluna , ta 'enaya tamiyami , manuna 'abo'ada Yaubada Natuna Yesu Keliso ma'eda . Yesu nina Yaubada 'ai'aila , ta yawasida ataya 'alena .
62005021	Natugwao , wada 'ita'i'isimi mali 'ebe emisao 'ediyega , be wapilisinedi .
63001001	'Abo'agu 'imi 'ena'i , ta 'oyo waine Yaubada 'iesinuwemu manatumwao 'emiya leta gete ya'etoladinawa . Ona'ai'aila , yaobobomemi sinabwana . Nadigega wate taudi 'eda 'ai'aila 'ana tomuliyao siobobomemi ,
63001002	manuna mwalatoi 'ai'aila 'atedaya 'imiyami be 'edaya 'ida miyaataya .
63001003	'Enega Tamada Yaubada be Natunana Yesu Keliso 'idi oboboma be 'idi 'atenuwa'ole'ole 'ediyega tada miya siwalowa , ma ida ona 'ai'aila , be wate ma ida eobooboboma .
63001004	Lowa 'aidi natumwao ya'itedi 'eda palupaluna simulimuliye , nadigega 'ada loina Tamada 'enega , 'enega yagwausowala sinabwana .
63001005	Nuugu ye , yasideyo wate gete nigeya 'aene loina auwauna ya'ebwa'ebwa'eyo , ta esi loina kadekadelina nina wagimi nononaya 'aene maibo'ada tada eobooboboma .
63001006	Manuna 'eguma taeobooboboma , nate Yaubada 'ina loinao tamulimuliyedi , ta loina nina lowa wanononaya 'aene oboboma 'ina 'eda 'enega tada tauya .
63001007	Ta tokabo yaudi ni'atu siapwesa bale'uya ga sieyaseyase , sigwae , “ Yesu Keliso nigeya 'ieetomota . ” 'Eguma yaita nadigega 'ikabo'esa , tauna Keliso 'ana talauwala .
63001008	'Enega tokabo nidi 'ediyega wada 'ita'i'isimi , be 'imi guinuwa 'ana pali geya'abo waloseloseye , ta esi maibo'ana wa'ewa .
63001009	Ta 'eguma watauya gesi be Keliso 'ina e'ita wapilisine , 'omi Yaubada wamiyamiya sine , ta esi 'eguma Keliso 'ina e'itao wagiyai 'i'isidi , Tamadai be wate Natunana 'emiya simiyami .
63001010	'Enega 'eguma yaita 'emiya 'iwawai ta 'ina e'ita dumadumana , geya'abo wabwaubwauye 'imi anuwaya nai walokagutokiye ,
63001011	'abona nai 'ina guinuwa nina to'umalina walemeleme .
63001012	Yage yauna simiyami be nuwanuwagu manudi ya'etoladiwa , ta tuwa , manuna yanuwayaina 'aene ma'etamo yada wai be 'omi ma'egwao tada 'awagwae , be 'enega tada egwausowala 'ai'aila .
63001013	Tasiyo tauna wate esiesinuwana Yaubada 'enega , natunao 'idi oboboma 'emuya .
64001001	'Abo'agu 'imu 'ena'i , ta leta gete ya'etoladinawa 'oyo gosiyagu Geyo 'emuya . Ona'ai'aila , 'ateguyega yaobobomemu .
64001002	Gosiyagu , ma igu sidasida Yaubada 'enaya ooyo 'ina miya bobo'ana manuna , manuna yamwalamwalatoni yaluyaluwayo 'ina miya bobo'ana , ta ma ina gwausowala .
64001003	Lowa 'aina tasidao bada simai ga 'imu bubuna palupaluna tetelina 'enega sigie gwausowaligu , manuna 'eda palupaluna 'enega 'utautauya .
64001004	Gete 'igu 'ebe gwausowala sinabwana , 'abo natugwao yanonodi 'aene 'eda palupaluna 'enega sitautauya .
64001005	Gosiyagu , 'imu lema be 'imu guinuwa 'owagao 'ediya tuta nina siapwesawa 'imu 'asaya manuna yagwausowala .
64001006	Ta tasidao nidi 'eguma siilama , 'imu lema 'ediya manuna sisimasimana toekalesiyao 'emaya . Ona'ai'aila , taudi Yaubada 'ina toguinuwao , 'enega 'ilobwenena be 'eguma sipilipili sinemi nima 'abiyadi wate wa'ebwa'edi .
64001007	Taudi Keliso 'ina guinuwa manuna sisakosakowasi , ta nigeya lema sida lobena taudi nigeya Yaubada 'ana toemisao 'ediyega .
64001008	'Enega 'ilobweneda be 'abo'ada talemedi , be 'enega ma'edao tada etopaisewa leleleya Yaubada manuna .
64001009	Ni'atu 'ami emataluwa ya'etoladinawa 'omi toekalesiyao , ta tai nina 'ana esana Diotilipi nuwanuwana be taunamo 'ida loiloina , 'enega 'igu loina 'i'etobodena ,
64001010	ta 'ilo'aegilegu ; ta wate gosedao 'ie'idi'idiyedi , be 'eguma 'aidi 'emiyega nuwanuwadi be silemedi 'i'eto'etobodedi , ta toekalesiyao nidi 'ipa'ipa'idi . 'Enega 'abo to tuta yaapwesawa , 'ina bubuna nidi manudi yada onaona .
64001011	Gosegwao , geya'abo bubuna to'umalina wamulimuliye , ta bubuna bobo'ana esi . Ona'ai'aila , tobobo'adi taudi Yaubada 'ina bodao , ta toto'umalidi nigeya Yaubada sida mwalatonina .
64001012	Ta Dimitilo sa'i tai bobo'ana . Tomota yauyaudi 'idi simana nadigega , manuna taudi e'ita 'ai'aila 'ana tomuliyao sisimana 'aene Dimitilo tai bobo'ana , ta 'abo'agu wate 'igu simana nadigega , be 'igu simana wamwalamwalatoni 'aene ona'ai'aila .
64001013	Yage yaudi simiyami be nuwanuwagu manudi ya'etoladiwa ,
64001014	ta tuwa , manuna yanuwayaina 'aene ma'etamo yawawai be 'oyo ma'iyagu tada 'awagwae .
64001015	Gosedao bada 'idi oboboma 'emuya . Ta gosedao nada maibo'adi wate 'ediya 'igu oboboma 'usimane . Kaiyoni .
65001001	'Abo'agu Yesu Keliso 'ina toguinuwa , ta tasigu Yemesa . Gete 'imi leta ya'etoladinawa , 'omi Tamadai Yaubada 'ana esiesinuwao , manuna 'iobobomemi ta Yesu Keliso 'i'ita'i'isimi .
65001002	Yaubada nina 'ida 'atenuwa 'ole'oleyemi be 'ida oboboma 'ai'ailimi be wada miya gwausowala .
65001003	Gosegwao , nuwanuwagu be 'ada 'etoseyana manuna yada 'etoladiwa , ta sa'i nigeya sawesawenaya , manuna 'ebweu mwau ni'atu 'emiya 'iapwesa , 'enega 'ilobwenena be leta gete 'enega yada guguyami be 'aene geya'abo 'ida tapwalolo palupaluna waguiguitoyase , ta esi wada etapewa manuna . Manuna 'ida tapwalolo nina ni'atu 'abo'ada Yaubada 'ana toemisao 'i'ebwa'eda .
65001004	Mwau nina ni'atu 'emiya 'iapwesa , nate 'aina toto'umalidi sikaboemi ga 'ami boda 'ena silugu , 'enega Yaubada 'ina oboboma 'edaya taudi 'idi e'itega sisa'u gelasena ga loelata 'ana guinuwa 'enaya , ta wate 'ida Yaubada be 'Inapwana Yesu Keliso siguitoyasedi . Taudi 'idi to'umalinao manudi 'adi loina mwauna lowaenei Yaubada 'isa'una .
65001005	'Ebweu mwalatoi yada eona limami , manuna lowa wanuwa sabwalena 'enega wada nuwa'i'isi , nate lowaenei Yaubada 'ina bodao 'i'etoseyedi ga siapwesa sena Itipita 'enega , ta muliyega 'ediyega 'aina 'iunudi , taudi nigeya siemiemisa .
65001006	Aniloseyao wate wanuwa'i'isidi , manuna lowa 'aidi taudimo sigitu'eyedi , ga 'idi 'ebe miyao sipilisinedi , 'enega Yaubada 'iyonidi ga sena guguyoi ni'uya 'ena 'isa'udi , ga nada 'aene simimi be 'ana laba bwa'omatana 'ana 'asiyata 'iapwesa .
65001007	Taudi 'idi bubuna nadigega 'aidi 'asa lowaenei , nate Sodoma be Gomola be 'aidi 'asa selabediya , manuna loelata 'ana nuwa'ewa sinabwana 'enega siguiguinuwa besobeso ta wate tai be tai ma'ediyao siloeloelata , 'enega Yaubada 'igabudi 'awe'ala'alata ataya 'enaya ; ta e'ita nina gete maibo'ada manuda .
65001008	Ta toto'umalina nidi ni'atu 'emiya siluguwaya 'idi bubuna leleleya , manuna taudi 'idi madawalao 'ediyega siloina to'umalina , ga 'idi to'umalinao 'etoi siguiguinuwedi , 'ebweuna oodi sigiegie bailidi , 'eluwena toloinao bobo'adi siguitoyasedi , ta 'etonina tomiya galewa 'esasedi si'awa to'umaliyedi .
65001009	Ta aniloseyao 'idi toanugana Maikeli lowaenei 'iegewagewana Seitani 'enaya , Mosese kokowana manuna , ta Maikeli nina nigeya Seitani 'iba'eba'e . Nate namo 'igwae , “ 'Inapwana 'i'etobodeyo . ”
65001010	Ta toto'umalina nidi , 'eguma to'ase nigeya simwalamwalatoni , ta tuwa tuga si'awa to'umaliye , manuna taudi 'atuwa bomitawa nadigega , ga 'adi lotoona siloiloinedi , ga 'enega taudimo sigieto'umaliyedi .
65001011	Nuwa'ole'oledi , manuna Keni 'ina 'eda to'umalina 'enega sitautauya , ta 'enega 'idi esaesa manuna sibubuna to'umalina , nadigega wate Balami lowa 'ina bubuna . 'Enega sida esilae , manuna loina bobo'ana siguitoyasena , nadigega Kola lowa loina 'iguitoyasena .
65001012	'Eguma tapwalolo 'enaya oboboma masulina waguiguinuwe , ta 'abo toto'umalina nidi siluguwa 'e'ai nina sigieto'umaliye , manuna si'e'ai diidiga ta nigeya sida omayamaya . Nuwanuwadi taudimo sida gwausowala , 'adi 'ita 'atuwa pwana 'ikwaunaya ta nigeya 'usana , nai 'adi 'ita 'atuwa kaiwe 'ina tuta uwa ta nigeya uwanamo , 'enega sitalayaule be 'imwawasa 'ai'aila .
65001013	Ta wate 'adi 'ita 'atuwa lisu sinabwadi mabusobosodi 'idi guinuwao to'umalidi 'ediyega , ta wate 'adi 'ita 'atuwa kwadima siadadana besobeso be 'enega guguyoi 'ina senaya simiya ataya .
65001014	Lowaenei taudi manudi Inoki 'iloguguya , ta Inoki nina 'abo 'epatao tasawadi Adama 'enega be 'itauya 'epata sikisi sigugumwala , ta 'epata esebenina nate Inoki 'ina 'epata , ga Inoki nina 'ina loguguya 'ena 'igwae , “ Wa'ita ! 'Inapwana 'ina aniloseyao 'esasedi ma'enao simeemai
65001015	be 'aene tomota maibo'adi 'iloinedi be 'ibwa'omatadi 'idi bubuna yaudi ta to'umalidi manudi , ta wate 'idi 'awa to'umali maibo'ana 'enaya manuna . ”
65001016	Tomota nidi lomugi 'aledi ta wate 'awa to'umali 'aledi , ta taudi 'adi lotoona 'enega sitautauya , be 'enega onatu'e 'aledi , 'enega 'abo gosediyao 'ediya siona oboboma , nate gwegwe manuna .
65001017	Gosegwao , 'ida 'Inapwana Yesu Keliso 'ana tosimanao 'idi onaupaupa wanuwa'i'isi tuta nina sigwae , “ Tuta 'ana 'ebe losalowa 'enaya 'aidi tomota bubuna palupaluna sida ona 'eeteteye , manuna taudi 'adi lotoona to'umalina 'enega sitatauya . ”
65001018	
65001019	Toto'umalina nidi bubuna bale'u simulimuliye , 'enega toekalesiyao 'adi toweyala , manuna Yaluyaluwa Tabuna nigeya 'ediya 'imiyami .
65001020	Gosegwao , 'ilobwenemi be tapwalolo 'esasena wagiyai'i'isi , be 'enega wada giepa'alimi , be wate Yaluyaluwa Tabuna 'ina waiwaiyega wada sidasida Yaubada 'enaya ,
65001021	ta wate oboboma Yaubada 'enega wagiyai'i'isi , be wayamwayamwa be to tuta 'ena 'ida 'Inapwana Yesu Keliso 'ina 'atenuwa 'ole'oleyega yawasimi ataya 'ida 'ebwa'emi .
65001022	Ta 'aina gosedao nigeya siemiemisa 'ai'aila , watoo be wagienuwa sabwalenidi .
65001023	'Aidi wate 'asa gabugabu selabenaya simiyami , watoo be wa'etoseyedi . 'Aidi wate toto'umalidi wa'atenuwa 'ole'oleyedi be wada lemedi , ta 'idi bubuna wada mataute , be bubuna bale'u 'ana gwegweyao waguitoyasedi .
65001024	Yaubada nina sawesawenaya 'ilomata'i'isimi be geya'abo wabe'ube'u , 'ana laba tuta nina tauna matanaya 'ime'emi 'ina 'asa 'esasena 'enaya , ma imi bubuna palupaluna , ta wate ma imi gwausowala sinabwana .
65001025	Yaubada namo 'ada To'etoseyana , nate 'ida 'Inapwana Yesu Keliso 'ina guinuwa 'enega , 'enega tada tupuna 'ina loina palupaluna ta waiwaina lowaenei ga batuwa be tuta simeemai 'ediya . Eimeni .
66001001	Buki gete 'enaya Yesu Keliso 'ina e'ita tetelina , Yaubada 'i'ebwa'ena be 'aene Yesu 'ida e'itae 'ina toguinuwao 'ediya be sida mwalatoni to'ase 'iabe 'iapwesama . Gete e'ita nina Yesu Keliso 'ina anilose 'ietunena , be 'ina 'ali'ei Yoni 'enaya 'ida simana .
66001002	'Enega Yoni yage nidi ni'atu 'i'itedi maibo'adi , ga 'isimana apwesena , nate Yaubada 'ina ona , ta wate Yesu Keliso tetelina .
66001003	Wada gwausowala 'oyo tosawa be 'omi toenonoyao , 'abo ona getedi wanonodi be wamuliyedi , manuna yage nidi 'isimanedi 'iabe siapwesa .
66001004	'Abo'agu Yoni 'imi leta ya'etoladinawa ekalesiyao 'ami yau sebeni Esia solanaya . Oboboma be nuwasiwalowa 'emiya , Yaubada 'enega , be yaluyaluwa sebeni 'ediyega , ta Yesu Keliso 'enega . Tauna Yaubada nina lowaenei ga batuwa ta tuta simeemai 'ediya 'imiyami , ta yaluyaluwa nidi sebeni taudi Yaubada 'ina 'ebemi esaesa matanaya simiyami .
66001005	Ta Yesu Keliso tauna Tosimana 'ai'aila , ta wate tauna mwawasega 'igimi toololimana , ta bale'u 'ana toloinao 'idi kini . Tauna Yesu nina 'iobobomeda ga 'ida loegesiyao lalanega 'i'utu yauledi .
66001006	'Enega 'iegogoneda be 'aene 'abo'ada 'ina toloinao be 'ina totaliyao Tamana Yaubada 'enaya . Tauna Yesu nina 'ina esaesa be 'ina waiwai miyamiya atayadi . Eimeni .
66001007	Ta wa'ita tauna ma'etamo galewega 'imwa'utama pwana 'enega , be tomota yauyaudi be wate lowa 'ana tobadiyao maibo'adi sida 'ita , be 'enega tomiya bale'u sena maibo'adi 'ediya sida nuwamwau be matanaya sida dedoi . Nadigega . Eimeni .
66001008	'Ida 'Inapwana 'igwae , “ 'Abo'agu 'ebe e'ale be 'ebe losalowa . ” Tauna Yaubada nina Toewaiwai sana , ta lowaenei ga batuwa ta tuta simeemai 'ediya 'imiyami .
66001009	'Abo'agu tasimiya Yoni . Ni'atu taeboda 'ebweuna Yesu ma'edai , ta 'ina 'ebeloina solanaya 'omi be 'abo'agu tae'alama'i'itaneda 'elouya be mwau 'ediya . 'Abo'agu lowa yoniyonigu salu Patimo 'ena , manuna yaloguguya Yaubada 'ina ona be Yesu tetelina .
66001010	Gote 'ena 'ebweu 'ida 'Inapwana 'ina 'asiyata 'enaya Yaluyaluwa Tabuna 'eguya yalotoona , ta 'enega 'ebweu 'enana sinabwana yanonona 'atuwa nadigega yoguli 'ionaona gwauguya , 'igwaegwae ,
66001011	“ Yage nidi ma'etamo 'u'itadi manudi 'uda 'etoladidi , be 'enega buki nina 'uda etune Ekalesiyao sebeni 'ediya , nate Epeso be Simulina be Peligamo be Tayataila be Salidisa be Piladelipia be Laodisia wate 'enaya . ”
66001012	'Enega yatoolo sakowasi be 'aene yada 'ita yaita tauna 'eguya 'ionaona . Gote 'ena mayale sebeni ya'itedi , goula 'ediyega siguinuwedi .
66001013	Ta gamwagamwanidiya 'ebweu tai ya'itena , 'ana 'ita 'atuwa tomota , 'ana 'oama 'aalanega ga 'aenaya , ta lumalumana 'ana diyapwata goula ,
66001014	ta 'uya'uyana wakewakeke wawasae , nadigega yaguma auwauna , ta matana 'atuwa nadigega kaiwe sabesabeluluna 'adi 'ita .
66001015	Ta 'aena namanamalidi 'atuwa nadigega kainumu auwauna sigabuna , ta 'enana 'ana nono 'atuwa nadigega bwasi sinabwadi sidaudau ,
66001016	ta wate kwadima sebeni 'atainega 'igilagasidi , ta wate 'awanega sisisaiya mamata sena luwaluwana 'iapweapwesa , ta maninina 'atuwa sinala 'ina sae 'asuoleoleya .
66001017	Ya'itena ga 'aenaya yabe'u 'atuwa nadigega yamwawasa . 'Enega nima 'ataina 'eguya 'isa'una , ga 'iona , “ Geya'abo 'umatamatauta , manuna 'abo'agu 'ebe e'ale be 'ebe losalowa ,
66001018	mayawasigu yamiyami . Ta lowa yamwawasa , ta 'u'ita 'abo'agu yamiyami , ta geya'abo yagumwagumwala . 'Abo'agu wate nimaguya Mwawasa be tomwawasa yaluyaluwadi 'idi sena 'adi 'ebe gigege yagiyaidi .
66001019	“ Bobo'ana . Yage getedi 'u'itediya 'u'etoladidi , nate 'ebe'ita gete tuga manuna , ta tuta simeemai manudi .
66001020	“ Gete kwadima nidi sebeni 'ataiguya 'u'itediya , be wate mayale nidi sebeni 'u'itediya , 'adi mwalatoi kwaikwaiyidi 'emuya , 'enega 'emuya yada li'amidi . Kwadima nidi sebeni nate aniloseyao sebeni , ekalesiyao nidi sebeni manudi , ta mayale nidi sebeni nate taudi ekalesiyao nidi sebeni . ”
66002001	Anilose nina totapwaloloyao Epeso 'ena 'i'ita'ita'i'isidi 'ina leta 'uda 'etoladi me Epeso nidi manudi , be 'uda gwae : Ale gete 'imai tauna kwadima nidi sebeni nima 'atainega 'igiyaidi , ta mayale goula sebeni nidi gamwagamwanidiya 'itautauya 'enega . Tauna gete 'ina simana 'emiya , 'igwae :
66002002	“ Ni'atu yamwalatonimi , 'aene 'imi paisewa sinabwana 'enega , be 'imi e'alama'i'itana 'ediyega , waewaiwai , ta toto'umalidi geya nuwami , 'enega 'agu tosimana kabokaboyao watoodi ga 'idi kabo wagieapwesena .
66002003	Ta wate 'alama'i'ita wamwalamwalatoni , 'enega guinuwa mwaudi ta sinabwadi 'ediyega nigeya waneeneta , 'agu esana manuna .
66002004	“ Ta 'abo'agu 'ebweu yage 'emiya ya'itena nigeya bobo'ana , nate lowa 'imi oboboma nina 'eguya ni'atu walosa'una .
66002005	Lowa bobo'ami , ta wada nuwa'i'isi mane 'enega wabe'u , 'enega wada nuwa'ebuni limana be wada guinuwa bobo'ana , nadigega lowa . Ta 'abo sa'i geya'abo wanuwanuwa'ebuni , 'emiya yawawai be 'imi mayale 'emiyega ya'ewayaule .
66002006	“ Ta yamwalatonimi 'aene 'ebweu yage bobo'ana 'emiya , nate Nikoleitanio 'idi bubuna waguitoyasena , 'abo'agu wate nadigega .
66002007	“ 'Enega 'abo yaita 'omi matenana 'ida nono Yaluyaluwa Tabuna 'ina ona toekalesiyao 'ediya . “ Ta 'abo 'omi yaita 'iewaiwai , 'enaya yawasida 'ana kaiwe uwana yatagwale be 'ida 'ani , kaiwe nina 'itootoolo Yaubada 'ina bagulaya . ”
66002008	Anilose nina totapwaloloyao Simulina 'ena 'i'ita'ita'i'isidi 'ina leta 'uda 'etoladi me Simulina nidi manudi be 'uda gwae : Ale gete 'imai tauna 'ebe e'ale be 'ebe losalowa 'enega , tauna ni'atu 'imwawasa ta 'itoolo limana ga mayawasina 'imiyami . Tauna gete 'ina simana 'emiya 'igwae :
66002009	“ Ni'atu yamwalatonina 'imi 'elouyao , nate 'omi gomagomabesomi , ta esi wada nuwa'i'isi 'aene 'omi ma imi esaesa , ta wate ni'atu yamwalamwalatoni 'aene 'aidi Seitani 'ina bodao si'awa'awa to'umaliyemi , ta wate sigwae , ‘ 'Abo'ama me Yudia , ’ ta nigeya . Taudi esiya tuga Seitani 'ina bodao .
66002010	Ta geya'abo wamatamatauta 'abo to yage 'ena 'elouya waloba . Wada nuwa'i'isi 'aene 'etamo Seitani 'ida wasegigiyemi be 'aimi sida yonimi be deliya sida sa'umi , ta esi 'ami mwau nidi 'asiyata sanau dimo manudi . “ Ta wada toolopa'ala 'ana laba mwawasa , be 'enega yawasimi ataya yada 'ebwa'emi .
66002011	“ 'Enega 'abo yaita 'omi matenana , Yaluyaluwa Tabuna 'ina ona toekalesiyao 'ediya 'ida nono . Ta wate 'abo 'omi yaisigedi Seitani waewaiwai sinena , geya'abo sa'i mwawasa 'eluwena 'igiegie to'umaliyemi . ”
66002012	Anilose nina totapwaloloyao Peligamo 'ena 'i'ita'ita'i'isidi 'ina leta 'uda 'etoladi me Peligamo nidi manudi , be 'uda gwae : Ale gete 'imai tauna ma ina sisisaiya mamata sena luwaluwana 'enega . Tauna gete 'ina simana 'emiya , 'igwae :
66002013	“ Ni'atu yamwalamwalatoni sena nina 'ena wamiyami , nate Seitani 'ina 'ebeloina . Ta tuwa tuga waemisa 'ai'ailigu , manuna nigeya wada eyaseyaseyegu . Ta Seitani 'ina sena nina 'ena lowa 'ebweu 'agu tosimana 'ai'aila siloemwawasina , 'ana esana Anitipasa , ta tuga sa'i wagiyaigu pa'alina .
66002014	“ Ta esi 'imi bubuna 'aina manudi nigeya yagwaugwausowala , manuna 'aimi Balami 'ina e'itao wamulimuliyedi , ta 'ina e'itao nidi lowa Balaki 'imuliyedi ga me Isileli bubuna to'umalina 'ie'itedi , nate tokwalui siemisena ga 'ana masula si'ebwa'ena , ta to'ebwaya nidi masula nina sie'ani , be wate siloelata .
66002015	“ Ta wate 'ebweu yage nigeya bobo'ana , nate 'aimi Nikoleitanio 'idi e'ita wamulimuliyedi .
66002016	'Enega gete tuga bubuna to'umalidi nidi 'ediyega wada nuwa'ebuni . Ta 'abo nigeya , tuta gidalina 'ena yawawai be yada losaiyemi , sisisaiya nina 'awaguyega 'iapweapwesa 'enega .
66002017	“ 'Enega 'abo 'omi yaita matenana , Yaluyaluwa Tabuna 'ina ona toekalesiyao 'ediya 'ida nono . “ Ta 'abo yaisigedi 'omi Seitani waewaiwai sinena , masula kwaikwaiyina yada 'ebwa'emi . Ta wate 'ebweuna 'ebweuna 'enaya yada eguyai gulewa wakewakekedi , ta gulewa nidi 'ediya 'ami esanao auwaudi simiyami , nate nigeya 'ebweu yaita sawesawenaya be 'imwalatonidi , nate namo taudi to'ewa nidi simwalamwalatoni . ”
66002018	Anilose nina totapwaloloyao Tayataila 'ena 'i'ita'ita'i'isidi 'ina leta 'uda 'etoladi me Tayataila nidi manudi , be 'uda gwae : Ale gete 'imai Yaubada Natuna 'enega , tauna matana 'adi 'ita 'atuwa nadigega kaiwe sabesabeluluna , ta wate 'aena namanamalidi 'atuwa kainumu auwauna sigabuna .
66002019	Tauna gete 'ina simana 'emiya , 'igwae , “ 'Imi guinuwao ni'atu yamwalamwalatonidi , 'imi oboboma be 'imi emisa be 'imi paisewa be 'imi 'alama'i'ita , ta yamwalatonimi 'aene gete tuga 'imi guinuwao bobo'ana wawasae , ta lowa tupwana .
66002020	“ Ta esi gete 'ena 'ebweu yage manuna nigeya yagwaugwausowala , manuna Yesibeli 'ena watagwala , tauna waine nina 'ieesena 'aene 'ebweu Yaubada 'ana tosimana , ta nigeya . Manuna waine nina esi 'igu toguinuwao loyaweyega ta wate tokwalui 'ediyega 'ilisidi , manuna tokwalui siemisena , ga 'ana masula si'ebwa'ena , ga to'ebwaya nidi sie'enina .
66002021	Ta ni'atu waine nina 'ina tuta ya'ebwa'ena be 'aene 'ina to'umalina nidi 'ediyega 'ida nuwa'ebuni , ta sa'i geya nuwana be 'ina loyawe nina 'ida guitoyase .
66002022	'Enega le'oasa yada 'ebwa'e , be 'abo yaisigedi taudi ma'enao siloyawe 'elouya sinabwana sida loba , 'abo 'idi guinuwa to'umalidi 'ediyega nigeya sinuwanuwa'ebuni .
66002023	Ta wate natunao yada loemwawasidi , be 'enega ekalesiyao maibo'adi sida mwalatonigu 'aene 'abo'agu tomota yauyaudi 'idi nuwanuwa 'atediya maibo'ana yamwalamwalatoni , ta wate maibo'ami 'emiya yada e'isa to'ase nadigega 'imi guinuwao , nai bobo'adi , nai to'umalina .
66002024	“ Ta 'omi Me Tayataila nimi , 'abo bubuna to'umalidi getedi nigeya wamulimuliyedi , nai Seitani 'ina e'itao ni'uni'udi nigeya wamwalamwalatonidi , geya'abo wate 'aa'aala mwauna ya'ebwa'ebwa'emi .
66002025	Tuga ma imi emisa wada toolopa'ala 'ana laba yailama .
66002026	“ Ta wate 'abo yaisigedi 'omi Seitani waewaiwai sinena , be 'igu guinuwa nina tuga waguiguinuwei be 'ana laba 'ebe losalowa 'ena , loina yada 'ebwa'emi be sena yauyaudi wada loinedi . Nadigega tuga Tamagu loina 'i'ebwa'eguya . Ta 'imi loina nina waiwaina 'enega wada loina tomota 'ediya , 'atuwa nadigega kainumuyega 'ulena ta'aupisalidi .
66002027	
66002028	Ta wate 'ubwana yada 'ebwa'emi .
66002029	“ 'Enega 'abo 'omi yaita matenana , Yaluyaluwa Tabuna 'ina ona ekalesiyao 'ediya 'ida nono . ”
66003001	Anilose nina totapwaloloyao Salidisa 'ena 'i'ita'ita'i'isidi 'ina leta 'uda 'etoladi Me Salidisa nidi manudi be 'uda gwae : Ale gete 'imai tai nina 'enega , tauna tai nina Yaubada Yaluyaluwana sebeni be wate kwadima sebeni 'ena simiyami . Tauna gete 'ina simana 'emiya , 'igwae , “ 'Imi guinuwao ni'atu yamwalamwalatonidi , ta wate tetelimi yanononaya 'aene mayawasimi wamiyami , ta nigeya sa'i , manuna yaluyaluwami ni'atu simwawasa .
66003002	'Enega 'eno'enoega wada toolo be to'ase gidalina 'emiya 'imiyami wada giesinabwa , ta geya'abo maibo'ana 'imwawamwawasa . “ Ta wate yamwalatonina 'aene 'imi guinuwao Yaubada matanaya 'aina nigeya palupaludi .
66003003	Ta lowa e'ita nina sie'itemiya ga wanononaya , 'enega wada nuwa'i'isi be wasanaila , ta wamuliya 'ai'aila . Ta 'abo nigeya 'eno'enoega watootoolo , 'etamo 'emiya yawawai be yaloesalutuimi nadigega to'ipwala , ta nigeya wamwalamwalatoni to tuta 'ena yawawa .
66003004	“ Ta 'aimi Me Salidisa ma 'ami 'oama 'esasedi , 'etamo 'omi ma'egwao tada tauya leleleya ma 'ada 'oama wakewakekena , nate 'ami lobwene .
66003005	“ Nadigega tuga 'abo yaisigedi 'omi waewaiwai , 'omi wate 'ami 'oama wakewakekedi wada 'otedi , be geya'abo 'ami esana yawasi bukina 'enega yakweukweu yauledi , ta esi 'ami esanao yada 'inanedi Tamagu be 'ina aniloseyao 'ediya , 'aene 'omi 'igu boda .
66003006	“ 'Enega 'abo 'omi yaita matenana , Yaluyaluwa Tabuna 'ina ona ekalesiyao 'ediya 'ida nono . ”
66003007	Anilose nina totapwaloloyao Piladelipia 'ena 'i'ita'ita'i'isidi 'ina leta 'uda 'etoladi Me Piladelipia nidi manudi , be 'uda gwae : Ale gete 'imai tauna 'esasena ta palupaluna 'enega , ta wate tauna Debida 'ina 'ebe gigege nimanaya 'igiyagiyai , ta 'abo 'awa 'igigege nigeya 'ebweu yaita sawesawenaya be 'igibode , ta wate 'abo 'igibode geya'abo 'ebweu yaita 'igigegigege .
66003008	Tauna gete 'isimana 'emiya , 'igwae , “ 'Imi guinuwao ni'atu yamwalatonidi , ta wate yamwalamwalatoni 'aene 'imi waiwai tupwana 'imiyami , manuna 'igu e'itao wamuliyedi , ta wate 'agu esana nigeya waeyaseyaseye . Ni'atu 'awa yagigegena manumi , ta nigeya 'ebweu yaita sawesawenaya be 'ida gibode .
66003009	“ Ta wada enono 'ai'aila taudi Seitani 'ina bodao manudi , manuna sikabo ga sigwae 'aene taudi me Yudia , ta nigeya sa'i . 'Enega 'etamo yaloinedi be simamai matamiya be 'emiya sida bwagobwago , be 'enega maibo'adi sida mwalatoni 'aene 'omi yaobobomemi .
66003010	“ Ta 'etamo tuta mwau 'ida apwesa bale'uya , be tomota yaudi 'ida toodi , ta 'omi esi mwau nina 'enaya yada 'ita'i'isimi , manuna 'igu ona waematamatanena , ga manugu wae'alama'i'itanemi .
66003011	“ 'Iabe yawawa , ta to'ase nadigega 'emiya 'imiyami wada giyai'i'isidi , be geya'abo yaita pali nina 'emiyega 'i'ewa'ewa yaule .
66003012	“ Ta 'abo yaita 'omi 'iewaiwai , yada loina be 'ida e'ola Yaubada 'ina Anuwa Tabu manuna , be geya'abo wate 'ipilipilisine , ta 'emiya Yaubada 'ana esana yada 'etoladi , ta wate Yaubada 'ina 'asa 'ana esana yada 'etoladi , nate Yelusalema auwauna , tauna 'etamo galewega 'ida mwa'utama 'igu Yaubada 'enega . Ta wate 'emiya 'agu esana auwauna yada 'etoladi .
66003013	“ 'Enega 'abo 'omi yaita matenana , Yaluyaluwa Tabuna 'ina ona ekalesiyao 'ediya 'ida nono . ”
66003014	Anilose nina totapwaloloyao Laodisia 'ena 'i'ita'ita'i'isidi , 'ina leta 'uda 'etoladi Me Laodisia nidi manudi , be 'uda gwae : Ale gete 'imai Topalupaluna 'enega , tauna Tosimana 'ai'aila , ta wate tauna Yaubada 'ina mweluluwa 'aledi , 'ina simana 'emiya 'igwae :
66003015	“ 'Imi guinuwao ni'atu yamwalatonidi 'aene nigeya yaiyai nai gonitu , ta ma igu nuwayaina 'aene 'ebweu sena 'ena wamiyami .
66003016	Ta 'omi tuga gamwagamwanaya , nigeya yaiyai nai gonitu 'idi senaya wamiyami . 'Enega 'awaguyega 'aene yada giwala apwesemi .
66003017	“ Ta 'omi wagwae , ‘ 'Abo'agu toesaesa , ta yage yauna sawesaweguya , ’ ta nigeya wamwalamwalatoni 'aene 'omi gomagomabesomi tuga , ta nuwa'ole'olemi sa'i , ta wate matakebokebomi be mabubugewami .
66003018	'Enega yaemataluwemi be 'eguyega goula 'ai'aila wada gimwane be 'enega wada eesaesa , ta wate 'oama wakewakekedi wada gimwanedi be wada 'otedi ta geya'abo mabubugewami watautauya , ta wate mulamula wada gimwane be matamiya wada sa'udi be 'enega matami sida 'esasa .
66003019	“ Ta wada nuwa'i'isi 'aene yaisigedi 'omi yaobobomemi , 'enapa'alega be loinega yagiepaepaluyemi . 'Enega wada ewaiwai be 'imi to'umalina 'enega wada nuwa'ebuni .
66003020	“ Ta wa'ita , 'abo'agu 'imi 'awa 'ena yatootoolo ta ya'au'aukeke . Ta 'abo yaita 'oyo 'enagu 'unono be 'awa 'ugigege , 'imu anuwaya yalulugu be 'abo'agu ta 'oyo taegosigosiyana , be 'oyo ma'iyagu tada 'e'ai leleleya .
66003021	“ Ta 'abo yaita 'omi 'iewaiwai , yada tagwala 'enaya be ma'iyagu 'ada miyatowa 'igu 'ebemi esaesa 'ena , nadigega tuga 'abo'agu yaewaiwai , ga Tamagu 'ina 'ebemi esaesa 'ena ma'iyagu 'amiyatowa .
66003022	“ 'Enega 'abo 'omi yaita matenana Yaluyaluwa Tabuna 'ina ona ekalesiyao 'ediya 'ida nono . ”
66004001	Yage getedi ni'atu sigumwala ga yadunedune , 'enega 'ebweu 'awa ya'itena galewega 'i'egegena . Ta wate 'ebweu 'enana yanonona 'atuwa yoguli , tauna tuga lowa yanononaya , 'eguya 'ionaona 'igwae , “ 'Uda tu'ema be yada e'itayo to'ase 'iabe 'iapwesa . ”
66004002	Gote 'ena Yaluyaluwa Tabuna 'ina waiwai yalotoona , 'enega galewaya 'ebweu toloina ya'itena 'ina 'ebemi esaesa 'ena 'imiyatowa .
66004003	Ta maninina ya'itena 'inamanamala 'atuwa gulewa esaesa . Ta 'ebemi esaesa nina ulele kalakalawina 'itoolo sakowasiyena .
66004004	Ta 'ebemi esaesa wate 'adi yau tuweniti powa simiya sakowasiyena , ta 'ebemiya nidi 'ediya 'inapwanao site tuweniti powa simiyatowa ma 'adi 'oama wakewakekedi , ta wate ma 'adi peyaula esaesa goula debadiya .
66004005	Ta 'ebemi esaesa nina gamwagamwanidiya 'enega 'aina yage siapweapwesama , namala , be 'aina 'enana , ta wate wepalala . Ta wate 'ebemi esaesa nina matanaya mayale sebeni sisabesabelulu , taudi nate Yaubada yaluyaluwanao sebeni .
66004006	Ta 'ebemi esaesa nina matanaya 'ebweu yage 'inamanamala 'atuwa siwalowa bobo'ana ola debanaya , 'ana 'ita 'atuwa gelasi nadigega . Ta wate 'ebemi esaesa nina selabenaya yobai ata sitoolo sakowasiyena , ta bwaladi maibo'ana 'ediya matadi simiyamiya .
66004007	'Ebweu yobai nina 'ana 'ita 'atuwa laiyoni , ta 'eluwena 'atuwa bulumakau , ta 'etonina maninina 'ana 'ita 'atuwa tomota , ta wate eatana 'ana 'ita 'atuwa magisubu 'itaetaeya .
66004008	Ta 'ebweuna 'ebweuna papediyao 'adi yau sikisi , ta papediyao nidi maibo'adi matadi wate yauna 'atamanega ta solanega . Ta tuta maibo'ana , 'asiyata be boiboi 'ediya , siwaliwali , sigwaegwae : “ Tabu , tabu , tabu , 'Inapwana Yaubada , Toewaiwai sana . Tauna tuta lowa , ta batuwa ta tuta simeemai 'ediya 'imiyami . ”
66004009	Tomiya ataya nina 'ina 'ebemi esaesa 'enaya 'imiyatowa , ta tuta yauyauna yobai nidi getedi siwaliwali tuputupu ta si'awa'awa esaesa , ta wate silokalokagutoki 'enaya .
66004010	Ta tuta yauyauna 'abo yobai getedi siwaliwali , 'inapwanao site tuweniti powa nidi sibe'ube'u sanamwa'uta Tauna miyamiya atayana 'ina 'ebemi esaesa matanaya , ta sibwagobwago 'enaya . Ta 'adi peyaula goula 'ebemi esaesa matanaya sisa'u ebusiyedi , ga sigwaegwae :
66004011	“ 'Oyo 'ima 'Inapwana ta 'ima Yaubada , 'ilobwenema be 'atupuyo ta 'a'amayabeyo , manuna 'oyo 'imu waiwaiyega yage yauyauna 'umweluluidi . Tauyo 'imu nuwenuwega 'umweluluidi , ga batuwa mayawasidi . ”
66005001	'Enega tauna 'ebemi esaesa nina 'ena 'imiyatowa ya'itena , ta nima 'atainega pwepwai sinunumina nadigega gimibuki 'igiyaina , ta 'eto'etoladina solanega ta gwaunega , ta wate pwepwai nina 'ana losipwa 'ana yau sebeni .
66005002	Ta wate 'ebweu anilose waiwaina ya'itena , ta 'enana sinabwanega 'ibwaubwau , 'igwae , “ Yaita sawesawenaya be losipwa nidi 'ida li'amidi be pwepwai 'ineyasi ? ”
66005003	Ta ona'ai'aila , nigeya 'ebweu yaita 'ilobaloba galewaya nai bale'uya nai bale'u 'ubuninaya 'aene tauna sawesawenaya be losipwa nidi 'ili'amidi be buki nina solana 'ida 'ita .
66005004	Ga yanuwamwau 'ai'aila ga yadedoi , manuna nigeya 'ebweu yaita silobaloba 'ana lobwene be buki nina 'igigege be solana 'ida 'ita .
66005005	'Enega 'inapwanao nidi 'ediyega 'ebweuna 'eguya 'igwae , “ Geya'abo 'udeedoi , manuna laiyoni nina Yudia 'enega , tauna Debida 'ina susuyega ni'atu 'iewaiwai , ga tauna sawesawenaya be losipwa sebeni nidi 'ili'amidi be pwepwai nina 'ida neyasi . ”
66005006	Ta wate 'ebemi esaesa nina selabenaya 'ebweu lami ya'itena , yobai ata gamwagamwanidiya 'itootoolo ta 'inapwanao wate gamwagamwanidiya , ta lami nina 'ana 'ita 'atuwa tauna siloemwawasina , ta kunanao sebeni ta matanao wate sebeni , taudi matanao nidi nate Yaubada yaluyaluwanao taudi 'ietunedi bale'u maibo'ana 'enaya .
66005007	Ga lami nina 'inao ga pwepwai nina 'i'ewena tauna 'ebemi esaesa 'ena 'imiyami nima 'atainega .
66005008	'Enega ni'atu pwepwai nina 'i'ewena , ga yobai nidi be wate 'inapwanao nidi lami nina 'enaya sibe'u sanamwa'uta ga 'ena sibwagobwago , ta 'ebweuna 'ebweuna 'ediya ma idi 'ebe gwanegwane siguiguinuwa , ta wate ma idi gaeba goula ta bobo'adi , ga gala'u maina bobo'ana gaeba nidi soladiya sigabuna , ta 'ana mwalatoi nate Yaubada 'ina tomotaiyao 'idi sidasida situ'etu'e 'enaya .
66005009	Ga wali auwauna siwaliyena , sigwae : “ Ona 'ai'aila , 'oyo sawesawemuya be buki nate 'u'ewa , ta wate sawesawemuya 'ana losipwa 'uli'ami , manuna ni'atu siloemwawasimu , ga lalamuyega tomota 'usa'ugagidi Yaubada manuna , ta taudi bodao be 'enanao be susuyao be 'ebeloinao maibo'adi 'ediyega .
66005010	Manuna 'oyo 'uesinuwedi be 'aene 'imu 'ebeloina solanaya sida etotaliya Yaubada manuna , be wate bale'uya sida etoloina . ”
66005011	Ta wate aniloseyao yau wawasae ya'itedi , nigeya aisawa , 'ebemi esaesa nina be yobai nidi ta wate 'inapwanao nidi sitoolo sakowasiyedi ,
66005012	ta wate 'enadi sinabwana yanonona sigwaegwae , “ Tauna lami nina siloemwawasina , sawesawenaya be loina be esaesa be mwalatoi be waiwai be 'amayaba be tupu ta wate 'awabobo'ana 'ida lobadi . ”
66005013	Ta wate mwelumweluluwao 'ebweuna 'ebweuna galewaya be bale'uya be bale'u 'ubuninaya be olaya , ta wate mwelumweluluwao sena maibo'adi 'ediyega , yanonodi siwaliwali , sigwaegwae : “ Tauna 'ebemi esaesa 'ena 'imiyatowa , be wate lami nina 'ediya , tada tuputupu be tada 'amayabedi be ta'awa 'ese'esedi , ta wate ta'awa toewaiwaiyedi , tuta maibo'ana 'ediya . ”
66005014	'Enega yobai nidi site ata sigwae , “ Nadigega , ” ta wate 'inapwanao nidi sibe'u sanamwa'uta , ga sibwagobwago .
66006001	'Enega lami nina ya'itena losipwa 'ebweu 'ili'amina , ga yobai nidi 'ediyega 'ebweu 'enana nadigega wepalala yanonona , 'igwae , “ 'Umai . ”
66006002	'Enega yadunedune ga 'ebweu osi wakewakekena 'iapwesama , ta 'ana togelu nina ma ina gita be tupu , ta wate 'ana peyaula esaesa si'ebwa'ena . 'Enega 'itauya ga 'ilosaiya , ta 'iewaiwai .
66006003	'Enega lami nina losipwa 'eluwena 'ili'amina , ga wate yobai 'eluwena 'enana yanonona , 'igwae , “ 'Umai . ”
66006004	'Enega 'ebweu osi bweyabweyalina 'iapwesama , ta 'ana togelu nina waiwai si'ebwa'ena be saiya 'ida me'e bale'uya , be 'enega tomota maibo'adi taudimo sida losaiya be sida eunuunuwedi , ta wate sisisaiya sinabwana si'ebwa'ena .
66006005	'Enega lami nina wate losipwa 'etonina 'ili'amina , ta wate yobai 'etonina 'enana yanonona 'igwae , “ 'Umai . ” 'Enega yadunedune ga 'ebweu osi gaigaina 'iapwesama , ta 'ana togelu nina ma ina 'ebe 'etopwapwa masula manuna .
66006006	Ga 'ebweu 'atuwa 'enana yobai nidi ata gamwagamwanidiyega yanonona , 'igwae , “ Witi 'ana 'etopwapwa 'ebweuna 'ana maisa 'ebweuna kina , ta wate ba'ali 'ana 'etopwapwa 'etoi 'ana maisa 'ebweu kina , ta esi olibe bunamina be oine geya'abo wagitogitoodi . ”
66006007	'Enega lami nina wate losipwa eatana 'ili'amina , ga wate yobai eatana 'enana yanonona , 'igwae , “ 'Umai . ”
66006008	'Enega yadunedune ga 'ebweu osi 'ana 'ita 'atuwa tupwana wakewakekena 'iapwesama . Ta 'ana togelu nina 'ana esana Mwawasa , ta wate tomwawasa yaluyaluwadi 'idi 'asa selabenaya 'imulimuliya , ga loina si'ewena Yaubada 'enega be 'aene tomota yaudi sida pe'udi saiyega be botanega be muyega be wate bosasa 'ediyega , ta nigeya 'aene tomota maibo'ada , ta tuga 'abo nadigega bale'u maibo'ana 'enaya boda taeguyaiyedi 'adi yau ata , ta 'ebweuna boda 'ediyega maibo'adi sipe'udi , be boda 'etoi namo situpwa .
66006009	'Enega wate lami nina losipwa enimana 'ili'amina , ga Yaubada 'ina 'ebe taliya 'ubuninaya 'ana tosimanao yaluyaluwadi ya'itedi , taudi lowa bale'uya Yaubada 'ina ona 'ana tosimanao bobo'adi , ta gete manuna tomota sietalauwaledi ga siloemwawasidi .
66006010	Ta yaluyaluwa nidi 'enadi sinabwanega sibwaubwau , sigwae , “ 'Inapwana Toewaiwai sayo , 'oyo 'esaseyo ta palupaluyo , to tuta 'ena be 'enega 'ama toloemwawasao bale'uya 'uda loinedi 'idi to'umalinao manudi ? ”
66006011	'Enega yaluyaluwa nidi 'adi 'oamao wakewakekedi 'i'ebwa'edi , ga 'ieonedi be tuta gidalina namo sida eyawai'ata , 'ana laba 'aidi wate gosediyao me bale'u sida loemwawasidi , nadigega tuga lowa taudi siloemwawasidi Yaubada 'ina guinuwa manuna , be 'enega 'abo 'adi sawasawa ni'atu sawesawenaya , 'enega Yaubada me bale'u nidi 'ida loinedi .
66006012	'Enega lami nina wate losipwa esikisina 'ili'amina ga mwani'ini'i sinabwana 'iniuniu , ta sinala 'iguguyoi , 'ana 'ita 'atuwa 'ule siyasiyana , ta wate nawalae 'ana 'ita maibo'ana bweyabweyalina , lala nadigega ,
66006013	ta kwadimao galewega sibe'uma , 'atuwa kaiwe 'iuwa ta yagila waiwaina 'itowama ga uwanao nidi sisagusaguma .
66006014	Ta galewa ya'itena 'atuwa pwepwai nadigega 'i'enunumina ga 'isawala , 'enega 'oya be salu 'ebweuna 'ebweuna 'adi 'autui sipilisinena .
66006015	Ta bale'u 'ana 'inapwanao be toloinao be saiya 'adi 'inapwanao be toesaesao be toewaiwaiyao , ta wate toanuganao be 'idi topaisewao , maibo'adi sidena 'oyaya , ga duluwa be gulewa 'ediya sikwaiya .
66006016	'Enega sibwau gulewa be 'oya 'ediya , sigwae , “ Wada be'uma debamaya , be geya'abo tauna 'ebemi esaesa 'ena 'imiyatowa 'ida 'ita'itama , be wate lami nina geya'abo 'ida 'ita'itama .
66006017	Manuna lami 'ina gamwasowala 'ana 'asiyata sinabwana ni'atu 'iapwesama , ta nigeya 'ebweu yaita sawesawenaya be 'iewaiwaisine . ”
66007001	Yage gete mulinaya aniloseyao ata ya'itedi sitootoolo bale'u senanao 'adi yau ata 'ediya . Anilose nidi yagila 'adi yau ata sigiyaidi be 'aene geya'abo bale'uya nai olaya nai kaiwe 'ediya sitowatowa ,
66007002	manuna gete Yaubada 'ina tagwala be 'aene yagila nidi bale'u be ola sida gieto'umaliyedi . 'Enega 'ebweu wate anilose ya'itena sinala 'ina 'ebesae 'enega 'imeemai ma ina 'ebe tu'epa'i be 'aene Yaubada miyamiya atayana 'ana we'iwe'iyaya 'ida sa'u tomota debadiya . Anilose nina 'ibwau anilose ata nidi 'ediya ,
66007003	'igwae , “ Geya'abo bale'u nai ola nai kaiweyao wagiegie to'umaliyedi 'ana laba 'ida Yaubada 'ina toguinuwao 'adi we'iwe'iyaya 'ada sa'u debadiya . ”
66007004	'Enega we'iwe'iyaya nina sisa'una 'aina me Isileli debadiya , ga muliyega me Isileli nidi 'adi yau yanonodi , nate wani analedi be potipowa tausani 'ana maibo'ana , boda Isileli nidi 'ediyega .
66007005	Susu Yuda 'ediyega we'iwe'iyaya nina tomota tuwelo tausani debadiya sisa'una , be Lubeni tuwelo tausani , be Gada tuwelo tausani ,
66007006	wate Aseli tuwelo tausani , be Napitalai tuwelo tausani , be Manase tuwelo tausani ,
66007007	wate Simioni tuwelo tausani , be Libai tuwelo tausani , be Isaka tuwelo tausani ,
66007008	wate Sebuloni tuwelo tausani , be Yosepa tuwelo tausani , be wate Beniamina tuwelo tausani .
66007009	Muliyega , yadunedune ga pwalu sinabwa wawasae ya'itedi , nigeya aisawa . Tomota nidi 'ebeloina 'ebweuna 'ebweuna 'ediyega , be susu 'ebweuna 'ebweuna 'ediyega be boda 'ebweuna 'ebweuna 'ediyega be 'enana 'ebweuna 'ebweuna 'ediyega , maibo'adi 'ebemi esaesa matanaya be wate Lami matanaya sitootoolo ma 'adi 'oama wakewakekedi , ta magimagi yawadi sigiyaidi ,
66007010	ga 'enadi sinabwanega sibwaubwau , sigwae , “ 'Ada 'etoseyana 'ida Yaubada 'enega , tauna 'ebemi esaesa 'ena 'imiyatowa , ta wate Lami nina 'enega . ”
66007011	Ga aniloseyao nidi 'ebemi esaesa nina be wate 'inapwanao nidi be yobai nidi ata sitoolo sakowasiyedi , ga maibo'adi sibe'u sanamwa'uta ga Yaubada 'ena sibwagobwago ,
66007012	sigwaegwae , “ Ona'ai'aila , 'ida Yaubada nina 'ena tada lotuputupu , be 'awa esaesa be mwalatoi be lokagutoki be 'amayaba be waiwai sida miyaataya 'enaya . ”
66007013	'Enega 'inapwanao nidi 'ediyega 'ebweuna 'ienaida 'eguya , 'igwae , “ Yaisigedi getedi ma 'adi 'oama wakewakekedi ? Ta mane 'enega simai ? ”
66007014	Ga 'ena yagwae , “ 'Inapwana 'oyo 'umwalamwalatonidi , 'abo'agu nigeya . ” 'Enega 'ieonegu , 'igwae , “ Gete tomota nidi bale'u 'elouyanao 'ediyega situpwa , ta 'adi 'oamao nidi Lami nina lalanega si'utudi ga siwakekedi .
66007015	Nate 'alena 'enega Yaubada 'ina 'ebemi esaesa matanaya simiyami , ta 'asiyata be boiboi 'ediya 'ina guinuwao siguiguinuwedi 'ina Anuwa Tabu solanaya . Ta wate Yaubada nina 'ina 'ebemi esaesa 'ena 'imiyatowa , tauna 'ida 'ita'i'isidi ,
66007016	be geya'abo wate sibotabotana nai tona'adi 'iyapayapasa , ta geya'abo wate ala nai to'ase yaiyaina 'enega si'elo'elouya .
66007017	Manuna Lami nina , tauna 'ebemi esaesa solanaya 'imiyami , tauna 'adi to'ita'i'ita , be 'enega 'ida anuganedi bwasi bobo'adi 'ediya , yawasidi manuna , ta Yaubada tauna mataseludi 'ida lo'i'ilidi . ”
66008001	'Enega lami nina losipwa esebenina 'ili'amina , ga nigeya 'ebweu wate galewega ona nai galala simeema tuta kukupana namo 'enaya .
66008002	Ta muliyega anilose nidi sebeni Yaubada matanaya sitootoolo ya'itedi , ga Yaubada 'idi yoguli 'ebweuna 'ebweuna 'i'ebwa'edi .
66008003	Ta wate 'ebweu anilose ma ina gaeba goula 'imai , ga 'ebe taliya selabenaya 'itoolo . Ta 'ebe taliya nina nate Yaubada 'ina 'ebemi esaesa selabenaya . 'Enega Yaubada gaeba goula nina 'iloemaena gala'u 'enega , ga anilose nina 'i'ebwa'ena , 'enega anilose nina 'ebe taliya 'ena 'isa'una be 'igabu . 'Igabuna ga 'asuna ta maina bobo'ana be wate Yaubada 'ina tomotaiyao 'idi sidasidao situ'e leleleya galewaya .
66008004	'Enega gaeba nina magala'una 'isa'una Yaubada matanaya , ta sidasida gala'u 'asuna ma'iyana situ'etu'e , ga 'ana laba 'i'ala egumwalina .
66008005	'Enega anilose nina gaeba nina kakaena 'i'ewena , ga 'ebe taliya nina 'enega kaiwe 'ala'alasina 'i'ewena , ga 'enega gaeba nina 'iloemaena , ta 'iula ebusiyena bale'uya , ga gote 'ena namala be wepalala be 'aidi 'enana ta wate mwani'ini'i siapwesa .
66008006	'Enega anilose nidi sebeni 'idi yoguli nidi sigiyaidi sabi mu'edi .
66008007	Ta 'ebweu 'ina yoguli 'imu'ena ga 'usana 'ana 'ita dumadumana 'iebusi , 'ana 'ita aisi pulipulidi nadigega , ga wate kaiwe 'ala'alasina ta lala ma'edi sisagusaguma bale'uya , ga 'i'alasina . 'Eguma bale'u maibo'ana 'ana weyala 'etoi , 'ebweu sena 'i'alasi ta 'eluwa sena nigeya . Ta sena nina 'i'alasina 'enaya kaiwe be pwatula maibo'adi wate 'i'ala egumwalidi .
66008008	'Enega anilose 'eluwena 'ina yoguli 'imu'ena , ta 'ebweu yage 'ana 'ita 'atuwa nadigega 'oya sinabwana 'isabesabeluluma ga ni'uya siulena , 'enega ola 'ielala . 'Abo ola maibo'ana 'ana weyala 'etoi , ta 'ebweuna 'ediyega 'ielala , ta 'eluwa bobo'adi .
66008009	Ta ola nina 'ielala solanaya iyana maibo'adi simwawasa , ta waga maibo'adi 'enaya sieligeidi .
66008010	'Enega anilose 'etonina 'ina yoguli 'imu'ena , ta kwadima sinabwana 'i'ala'alata 'ana 'ita 'atuwa gudala galewega 'ibe'uma , ta bale'u nina 'ana weyala 'etoi ga 'ebweuna weyala nina 'ena kwadima 'ibe'u ga bwasinao sidalele .
66008011	Kwadima nina 'ana esana Dalele , ta tomota yaudi bwasi nidi daleledi 'ediyega sinuma ga simwawasa .
66008012	'Enega anilose eatana 'ina yoguli 'imu'ena ga sinala senana 'ebweu 'iguguyoi ta sena 'eluwa bobo'adi , ta wate nawalae senana 'ebweu 'iguguyoi ta sena 'eluwa bobo'adi , ta wate kwadimao 'abo taweyalidi sena 'etoi 'ediya , 'ebweu sena 'ana kwadimao siguguyoi , ta sena 'eluwa 'ediya simaemaedana . 'Enega 'asiyata maibo'ana 'ana weyalao 'etoi , 'ebweu tuta guguyoi , ta 'eluwa bobo'adi . Nadigega wate boiboi , 'ebweu tuta guguyoi , ta 'eluwa bobo'adi .
66008013	Ta yadunedune ga magisubu sinabwana 'itaetaeya galewaya ya'itena , ga 'enana sinabwana yanonona , 'igwae , “ Oiyoi nuwa'ole'olemi , 'omi bale'u 'ana tomiyanao , manuna 'abo aniloseyao yoguli 'etoi simu'edi , mwau sinabwana 'iapwesama . ”
66009001	'Enega anilose enimana 'ina yoguli 'imu'ena , ga 'ebweu kwadima ya'itena ni'atu galewega 'ibe'uma bale'uya , ta kwadima nina gaula sinabwana 'ana 'ebe gigege 'i'ewena ,
66009002	ga gaula nina 'igigegena , ga solanega bwawa 'iapweapwesama , 'atuwa nadigega kwau sinabwana , ga sinala 'iguguyoi , ta wate bale'u maibo'ana 'iguguyoi gaula nina bwawana 'enega .
66009003	Ta bwawa nina solanega kipawa simwa'umwa'utama bale'uya , ta 'idi waiwai silobena nadigega ganiyeya 'idi waiwai ,
66009004	ta wate Yaubada 'i'etobodedi be geya'abo pwatula sigiegie to'umaliyedi , nai kaiweyao , nai bagula , ta esi tomotai nidi taudi nigeya Yaubada 'ana we'iwe'iyaya 'ediya , taudi sida gieto'umaliyedi .
66009005	Ta kipawa nidi nigeya 'adi tagwala be tomota siloemwawasidi , ta tuga sigie 'elouyaedimo nawalae nima namo 'ediya . Ta 'elouya nidi sinabwadi , nadigega tuga ganiyeya 'idi go'i .
66009006	Ta nawalae nidi 'ediya to'elouya nidi mwawasa sida 'ala'ala'i'imi , ta geya'abo simwawamwawasa , manuna mwawasa si'ebesa yogeyena .
66009007	Ta kipawa nidi 'adi 'ita 'atuwa osi ni'atu sigibubudi saiya manuna , ta debadiya 'atuwa peyaula esaesa sisa'udi , ta maninidi 'atuwa tomota maninidi ,
66009008	ta wate 'uya'uyadi 'atuwa iine 'uya'uyadi , ta saladi 'atuwa laiyoni saladi .
66009009	Ta lumalumadi si'aubodedi 'ana 'ita 'atuwa kainumu 'ediyega . Ta papediyao 'idi dudu 'atuwa osi ma idi wagalisilisi sipilipili saiya 'enaya .
66009010	Ta wate mayuyudi , 'atuwa ganiyeya yuyudi , manuna yuyudiyega sawesawediya be tomota sibadidi , be nawalae nima 'ediya si'elo'elouya .
66009011	Ta wate ma idi toloina , tauna anilose nina gaula nina 'ana to'ita'i'ita , 'ana esana Ibeliu 'enadiyega sigwae , “ Abadoni , ” ta 'ena Gilisi sigwae “ Apoloni , ” ta 'adi gibui nate “ Toepe'u . ”
66009012	Ta ni'atu mwau 'ebweuna 'igumwala , ta 'etamo wate mwau 'eluwa simeema .
66009013	'Enega anilose esikisina 'ina yoguli 'imu'ena , ga 'ebweu 'enana yanonona 'imai 'ebe taliya kunanao ata 'ediyega , 'ebe taliya goula nina Yaubada matanaya 'itootoolo .
66009014	Ta 'enana nina anilose esikisina ma ina yoguli 'ena , 'igwae , “ Anilose nidi site ata yoniyonidi 'awabwasi sinabwana 'ana esana Yupeletisi 'enaya 'uli'amidi , be sitatauya . ”
66009015	Ta ni'atu anilose nidi ata 'ili'amidi ga sitauya , manuna tuta nina 'ana 'asiyata , be nawalae nina , be yakwala nina manuna ni'atu sigibubuna , be 'aene tomota yau wawasae sida loemwawasidi . Nate 'abo tomota 'ana maibo'ana bale'uya taweyalidi boda 'etoi , be 'ebweu boda siloemwawasidi , ta boda 'eluwa situtupwa .
66009016	Ta ni'atu tolosaiyao nidi 'idi bodao 'adi sawasawa yanonona 'aene 'eluwa analedi miliyonao , maibo'adi osi 'ediyega sipilipili .
66009017	Ta gete nadigega madawaliguna 'ena osi nidi ya'itedi , ta 'adi togeluyao nidi ma 'adi 'aubodaboda lumalumadiya sisa'udiya , 'aidi bweyabweyalidi ta 'aidi kalakalawidi ta 'aidi laulaudi . Ta osi nidi bulubuludi 'atuwa laiyoni bulubuludi , ta kaiwe sabelulu be 'asu be gulewa yaiyaidi 'awadiyega siapweapwesa .
66009018	Boda 'etoi nidi bale'uya 'ediyega , boda 'ebweu siloemwawasidi , gete yage 'etoi nidi 'ediyega , nate kaiwe sabelulu be 'asu be gulewa yaiyaidi , ta boda 'eluwa simiyami .
66009019	Manuna osi nidi 'idi waiwai 'awadiya be yuyudiya simiyami , ta yuyudi nidi 'atuwa mwata ma'awadi , ta 'ediyega tomota sigie'elouyaedi .
66009020	Ta tomota nidi maibo'adi , taudi nigeya siesiesilae yage nidi to'umalidi 'ediyega , nigeya sinuwanuwa'ebuni be 'aene 'idi 'ebe emisa kabokaboyao sida guitoyasedi , ta esi sigiyai pa'alidi ga sibwagobwago 'ediya . Yage nidi nadigega Taumudumudulele be welabanao , be wate yage nidi taudimo nimadiyega siguinuwedi , nadigega tokwaluiyao nate goula be siliba be kopa be gulewa be kaiwe be . 'Ebe emisa nidi getedi nigeya sawesawediya be sidudune nai sienono nai silopili dadana .
66009021	Ta wate tomotai nidi getedi nigeya sinuwanuwa'ebuni loemwawasa be nabwasuwa be loelata be 'ipwala 'ediyega , ta sa'i debadi 'ipa'ala .
66010001	'Enega wate 'ebweu anilose waiwaina galewega 'iebuebusima ya'itena , ta pwanega 'ie'oama , ta ulele debana 'itoolo sakowasiyena , ta maninina 'ana 'ita 'atuwa sinala , ta wate 'aena sinamanamala 'atuwa kaiwe sabelulu .
66010002	Anilose nina nimanaya pwepwai nadigega gimibuki , ta gidalina , 'igiyaina ta neyaneyasina , 'enega 'iebusima ga 'ae 'ataina olaya 'iasaena , ta 'ae gegeumina bale'uya .
66010003	'Enega 'enana sinabwanega 'ibwau , 'ana nono nadigega laiyoni 'ibwaubwau . Ta ni'atu 'ina bwau 'igumwala ga wepalala 'adi yau sebeni 'ina ona sie'isena .
66010004	Wepalala nidi 'enadi yanonodi ga ni'atu be ya'etoladidi , ta galewega 'enana yanonona 'eguya 'igwae , “ Wepalala 'enadi site sebeni 'unonodiya 'uda kwaiyedi , ta geya'abo 'u'eto'etoladidi . ”
66010005	'Enega anilose nina tauna ya'itenaya ola be bale'u 'ediya 'itootoolo , nima 'ataina 'igitu'eyena galewaya ,
66010006	ga 'isawa tamatamana Yaubada 'ana esanega , tauna miyamiya atayana , ta wate tauna galewa ta yage maibo'adi solanaya , ta wate bale'u ta yage maibo'adi solanaya , ta wate ola be yage maibo'adi solanaya , 'adi tomweluluwa . Ta anilose nina 'igwae , “ Ni'atu tuta 'iapwesama ,
66010007	manuna 'abo anilose esebenina 'ina yoguli 'imu'ei , Yaubada 'ina nuwena kwaikwaiyidi maibo'adi 'ida losalonidi , to'ase nadigega 'ina topaisewao taudi palopitao lowa 'ediya 'isimanena . ”
66010008	Ta 'enana nina galewega yagimi nononaya wate 'eguya 'ionaona , 'igwae , “ 'Utauya be pwepwai nina neyaneyasina anilose nina 'itootoolo olaya be bale'uya nimanega 'u'ewa . ”
66010009	'Enega yatauya ga anilose nina 'ena pwepwai nina yasidena . 'Enega pwepwai nina 'i'ebwa'egu ta 'ieonegu , 'igwae , “ Bobo'ana , 'u'ewa be 'u'a'ani . Ta 'abo 'utonei , 'etamo 'ana dalele gamwamuya 'ulotoo , ta esi 'awamuya 'ana lotoona dibidibina , 'atuwa mu'awa . ”
66010010	'Enega pwepwai nina ya'ewena ga ya'enina , ta 'awaguya yalotoona dibidibina , 'atuwa nadigega mu'awa , ta ni'atu yatonena ga gamwaguya yalotoona dalele yaita .
66010011	Ta wate 'eguya 'igwae , “ 'Ilobwenena be 'oyo Yaubada 'ina onao bodao be 'ebeloinao be 'enanao be kiniyao manudi 'uda simana limanedi . ”
66011001	Muliyega 'etoguna 'ebweuna 'i'ebwa'egu 'atuwa 'ebe 'etopwapwa , ta 'enega 'ieonegu , 'igwae , “ 'Utoolo be Yaubada 'ina Anuwa Tabu ta 'ebe taliya wate 'u'etopwapwadi , be wate tobwagobwagoyao solanaya 'usawadi .
66011002	Ta esi Anuwa Tabu mwaumwauna geya'abo 'u'eto'etopwapwa , manuna mwaumwauna nate 'owagao manudi , taudi nate nigeya me Yudia , be 'aediyega Yaubada 'ina 'asa nina sida giebaili nawalae potitu soladiya .
66011003	Ta tosimana 'eluwa yaetunedi , ma 'adi 'oama 'atuwa nadigega kwabulao 'adi 'oama , be Yaubada 'ina ona sida simane 'asiyata tuwelo analedi be sikisiti nidi soladiya . ”
66011004	Tosimana 'eluwa nidi 'atuwa kaiwe olibe 'eluwa , ta wate 'atuwa mayale nidi 'eluwa sitootoolo bale'u 'ana 'Inapwana matanaya .
66011005	Ta 'eguma yaita 'itoo be 'ietalauwala tosimana nidi 'ediya , 'awe sabelulu 'awadiyega 'iapwesa be 'adi talauwala nina 'igieto'umaliye , be gete 'enega 'adi talauwalao siloemwawasidi .
66011006	Siteluwa gete ma idi loina , be tuta nidi Yaubada 'ina ona sisimasimana , 'usana galewega si'etobodedi . Wate ma idi loina wewelupwa 'ediya , be sida elala . Wate ma idi loina mwau be 'elouya manudi , be 'abo to tuta 'ena nuwanuwadi be mwau nidi siapwesama sida apwesa tuga .
66011007	'Enega tosimana 'eluwa nidi 'idi simana tomota 'ediya 'igumwalaya , ga yobai 'ebweu gaula nina sinabwana 'enega 'iapwesama , ga 'ilosaiya tosimana nidi 'ediya , ta 'iewaiwai ga 'iloemwawasidi .
66011008	Ta kokowadi sida 'eno besobeso 'asa sinabwana solanaya . 'Asa nina lowa 'ida 'Inapwana 'ena sigiekeloseyena , ta 'asa nina 'ana kunuwadawada sieesena Sodoma , nai Itipita .
66011009	Tomota yauyaudi sida mai bodao be susuyao be 'enanao be 'ebeloinao 'ediyega , be 'enega kokowa nidi sida 'ita'itadi 'asiyata 'etoi ta tupwana 'ediya . Ta kokowao nidi 'adi sa'u'ali'ali si'etobodena .
66011010	Ta me bale'u sida gwausowala tosimana 'eluwa nidi 'idi mwawasa manuna , be sida gimasula , be oboboma sida 'ebwaya 'ebweuna 'ebweuna 'enaya , manuna palopita 'eluwa nidi 'elouya sinabwadi me bale'u 'ediya sime'edi .
66011011	Ta 'asiyata 'etoi be tupwana sigumwala , ga Yaubada yawasina 'ediya 'i'ebwaya , ga sitoolo , 'enega tomota yaudi si'itedi , ta simatauta sinabwana .
66011012	'Enega palopita 'eluwa nidi 'enana galewega sinonona , 'ionaona 'ediya , 'igwae , “ Watu'ema bada . ” 'Enega pwanega situ'etu'e , ta 'adi talauwalao nidi siduneduneyedi .
66011013	Tuta nina gote 'enaya mwani'ini'i sinabwana 'iapwesa , ga 'asa nina sinabwana 'ana weyala sanau 'ediyega 'ebweu sena 'iligeina , ga tomota 'adi yau sebeni tausani simwawasa mwani'ini'i nina 'enega . Ta tomota nidi taudi situpwa simatauta 'ai'aila , 'enega Yaubada nina galewaya situpuna 'ina waiwai manuna .
66011014	Ta 'elouya 'eluwena ni'atu 'igumwala , ta 'etonina 'iabe 'iapwesa .
66011015	'Enega anilose esebenina 'ina yoguli 'imu'ena , ta galewega 'enadi sinabwana 'enega sigwaegwae , “ To'etoseyana nina maTamana Yaubada ni'atu sietoloina bale'u 'ina 'ebeloinao maibo'adi 'ediya , ta geya'abo 'idi loina nina 'igumwagumwala . ”
66011016	Ta 'inapwanao nidi site tuweniti powa Yaubada matanaya simiyatowa 'idi 'ebemi esaesa 'ediya , taudi sibe'u sanamwa'uta ga 'enaya silotuputupu , sigwaegwae :
66011017	“ 'Ima 'Inapwana Yaubada Toewaiwai sayo , 'oyo 'umiyami batuwa , be tuta lowa 'ediya 'umiyami , 'alokagutoki 'emuya , manuna 'imu waiwai sinabwana 'ugieapwesena , 'enega 'ue'ale be 'uda loina .
66011018	Taudi nigeya me Yudia sigamwasowala 'ai'aila , ta esi 'imu bwa'omatana 'ana tuta 'iapwesama be tomwawasao sitoolo be 'uloinedi , ta 'imu palopitao 'adi e'isa 'uda 'ebwa'edi , be 'imu tomota maibo'adi 'adi e'isa 'u'ebwa'edi , taudi sinasinabwadi be gidagidalidi 'ediya , manuna taudi sana 'amu to'amayabao . Ta esi bale'u 'ana togieto'umaliyao 'oyo 'uda gieto'umaliyedi . ”
66011019	'Enega Yaubada 'ina Anuwa Tabu galewaya 'igigegena , ga Dedewaga Tabu , Anuwa Tabu solanaya , ya'itena , ga Dedewaga nina solanaya 'ina onaupaupa 'ana buki 'imiyami . 'Enega namala , be 'enanao , be wepalala 'ina dudu , be mwani'ini'i , be 'usana pulipulidi ta pa'alidi , siapwesama .
66012001	'Enega galewaya 'ebe nuwaowana sinabwana 'iapwesa , nate waine 'ebweuna ta 'ana 'oama sinala nadigega , ga nawalae 'ena 'itootoolo , ta debana 'ana iyala kwadima tuwelo sisaesae .
66012002	Ta waine nina 'eu'euwanina ta 'i'elo'elouya ga 'ibwaubwau manuna 'iedadama .
66012003	Wate 'ebweu 'ebe nuwaowana galewaya 'iapwesa , nate yobai bweyabweyalina ta sinabwana , ta bulubulunao 'adi yau sebeni be kunanao 'adi yau sanau , ta bulubulunao 'ediya peyaula esaesa simiyami .
66012004	Ta yuyunega kwadima yaudi 'iunudi ga 'iuledi bale'uya . 'Eguma kwadima maibo'adi taweyalidi 'etoi sena 'ediya , 'ebweu sena 'ena 'iunu egumwalidi ta 'eluwa sena 'ediya situpwa . Ta yobai nina bweyabweyalina waine matanaya 'itootoolo , be 'abo 'ienatuna , gwama nina 'i'a'ani .
66012005	'Enega waine nina 'ienatuna ga gwama me'olotona , tauna 'aene sena maibo'adi 'adi toloina waiwaina , ta gwama nina Yaubada 'i'au'ewena tauna 'ina 'ebemi esaesa 'enaya .
66012006	Ta waine nina sena mwatui daita 'ena 'idena . Gote 'ena waine 'ina sena Yaubada 'igibubuna , be 'ena 'ida 'ita'i'isi 'asiyata 'ana dudula nadigega tuwelo analedi be sikisiti .
66012007	'Enega galewaya saiya 'iapwesa . Saiya nina Maikeli ma ina aniloseyao be yobai nina bweyabweyalina ma ina aniloseyao ma'ediyao silosalosaiya .
66012008	Ta yobai ma ina bodao nigeya kapekapeyana be siewaiwai Maikeli ma ina bodao 'ediya , ta 'enega yobai nina ma ina aniloseyao galewega sipa'idi ga siula mwa'utedi bale'uya .
66012009	Yobai nina bweyabweyalina ta sinabwana , tauna gimimwata 'ana esana Seitani , 'atuwa Taumudumudulele , tauna bale'u 'ana tokabo . Tauna ma ina aniloseyao maibo'adi bale'uya siula mwa'utedi .
66012010	Ta muliyega galewega 'enana sinabwana yanonona , 'igwae , “ Gete tuga Yaubada 'ina waiwaiyega 'ida loineda , be 'i'etoseyeda . Ta wate 'ada To'etoseyana nina 'ida etoloina 'edaya . Manuna tasidao 'adi toe'ewa , tauna lowa boiboiya be 'asiyataya Yaubada matanaya 'itootoolo ta 'ie'ewadi , ni'atu tauna galewega siula apwesena .
66012011	Ta tasidao nidi ona'ai'aila yawasidi sitagwalena be Keliso manuna simwamwawasa , 'enega Seitani nina ma'edi silosaiya ga taudi siewaiwai . Ta 'idi ewaiwai Lami lalanega , ta wate 'idi simana Lami manuna 'enega .
66012012	'Enega 'omi tomiya galewa maibo'ami wada gwausowala , ta sa'i 'omi bale'u be ola 'ana tomiyanao mwau sinabwana 'emiya , manuna Seitani ni'atu 'imwa'utawa 'emiya , ta ma ina gamwasowala , manuna 'imwalamwalatoni 'aene 'ina tuta kukupana tuga 'imiyami . ”
66012013	Gote 'ena yobai nina bweyabweyalina 'inuwa sabwalena 'aene ni'atu bale'uya siula mwa'utena , 'enega 'ipa'ina waine nina , tauna gwama me'olotona 'ienatunena .
66012014	Ta waine nina magisubu sinabwana papenao Yaubada 'i'ebwa'ena , be 'enega 'itataeya 'ina sena mwatui daitaya , be gote 'ena Yaubada 'ida 'ita'i'isi yakwala 'etoi ta tupwana 'ediya , be geya'abo mwata nina 'igiyagiyai .
66012015	'Enega mwata nina 'awanega bwasi 'isiwa apwesena 'atuwa muluwa waine nina mulinega , be 'enega 'ida doe .
66012016	Ta bale'u waine nina 'ilemena , manuna bale'u nina 'i'egegena ga bwasi maibo'ana 'itonena .
66012017	'Enega yobai nina 'igamwasowala 'ai'aila waine nina 'ena , ga 'itauya ga waine nina 'ina susuyao 'ilosaiyedi , taudi nate Yaubada 'ina ona 'ana toematamatanao ta Yesu 'ana tosimanao . 'Enega yobai nina bweyabweyalina kaukauya 'itoolo baula .
66013001	'Enega yadunedune ga 'ebweu wate yobai tauna olega 'itu'ema , kunanao 'adi yau sanau , ta bulubulunao 'adi yau sebeni , ta kunanao nidi maibo'adi ma 'adi peyaula esaesa , ta wate bulubulunao 'ediya esana to'umalina si'etoladidi .
66013002	Ta yobai nina ya'itena 'ana 'ita 'atuwa sipu , ta sinabwana , ta 'aenao 'adi 'ita 'atuwa beya 'aedi , ta 'awana 'atuwa laiyoni 'awadi . Ta gimi yobai nina bweyabweyalina 'ina waiwai yobai nina olega 'i'ebwa'ena , ta wate 'ina 'ebemi esaesa be 'ina loina sinabwana 'i'ebwa'ena .
66013003	Ta yobai nina olega bulubuluna 'ebweuna 'ana 'ita 'atuwa esiesilaena , ga ni'atu mwawasega 'ibobo'ana limana . Ga gote 'ena tomota maibo'adi nuwadi 'iowana 'ai'aila , ga yobai nina olega simuliyena .
66013004	Ta wate tomota yauyaudi gimi yobai 'enaya sibwagobwago , manuna ni'atu loina 'i'ebwa'ena yobai nina olega 'ena . Ta wate yobai nina olega 'ena sibwagobwago , ga sigwae , “ Nigeya 'ebweu yaita 'ina waiwai yobai gete nadigega , be 'enega 'ena 'ida losaiya . ”
66013005	Ta yobai nina ni'atu tagwala 'ilobena be yage to'umali wawasaedi 'ida 'inanedi , ta wate ma ina loina nawalae potitu 'ediya .
66013006	'Enega yobai nina Yaubada 'i'awa to'umaliyena , ga 'ana esana be 'ina sena ta wate galewa 'ana tomiyanao 'i'awa to'umaliyedi .
66013007	Ta wate tagwala 'ilobena be 'aene Yaubada 'ina tomotaiyao 'ida losaiyedi be 'ida ewaiwai , ta wate ma ina loina bodao maibo'adi 'ediya , be susuyao be 'enanao maibo'adi 'ediya , be 'ebeloina maibo'adi 'ediya .
66013008	Ta me bale'u yauyaudi ma'etamo 'ena sibwabwago , nate taudi 'abo nigeya 'adi esanao simiyami yawasi bukina solanaya , buki nina Lami nina siloemwawasina 'ina buki , manuna buki gete solanaya taudi 'adi esanao lowaenei 'igimi 'etoladidi , 'enega muliyega bale'u 'imweluluina .
66013009	'Enega 'abo 'omi yaita matenana 'ida nono ,
66013010	manuna “ 'Abo yaita sigiyai , sida giyai tuga , ta wate yaita 'abo sisisaiya 'enega siloemwawasi , sida loemwawasa tuga . ” Ona gete 'enega Yaubada 'ina tomotaiyao sida toolopa'ala be sida etapewa waiwai .
66013011	'Enega wate 'ebweu yobai 'etonina ya'itena bale'uyega 'iapwesama , ta kunanao 'eluwa 'atuwa lami kunana , ta 'enana 'atuwa gimi yobai nina bweyabweyalina 'enana .
66013012	Ta yobai olega 'ina waiwai maibo'ana yobai auwauna 'i'ebwa'ena be 'aene tauna 'ida loina , ta yobai olega 'ida dunemo . 'Enega yobai nina auwauna me bale'u maibo'adi 'iloinedi , ga yobai olega 'ena sibwagobwago , tauna lowa 'iesilae ga 'ibobo'ana limana .
66013013	Ta wate edeedede 'iguinuwedi , nadigega kaiwe sabesabeluluna 'iguinuwena , ga galewega 'ibe'uma bale'uya tomota matadiya .
66013014	Ta ni'atu tagwala 'ilobena be 'enega yobai nina olega matanaya edeedede nidi 'iguinuwedi , ga gote 'ena me bale'u maibo'adi 'ikaboedi . Ta 'ina kabo nidi 'ediya 'igwae , “ Tokwalui 'ebweuna wabubu , be 'ana 'ita 'atuwa yobai nina sisisaiyega 'iesilae , ga 'ibobo'ana limana . ”
66013015	'Enega sibubunaya ta yobai nina auwauna ma ina loina , 'enega tokwalui nina yawasina 'i'ebwa'ena ga sawesawenaya 'iona , 'enega 'iloina 'aene 'abo tomota nigeya 'ena sibwagobwago , mwawasa sida loba .
66013016	Ta wate maibo'adi 'iloinedi , gidagidalidi be sinasinabwadi , toesaesao be gomabesoyao , ta wate 'inapwanao be topaisewao , be 'aene nima 'ataidiya nai debadiya 'ana we'iwe'iyaya sida sa'udi ,
66013017	ta 'ediya loina pa'alina 'isa'una , be taudi 'abo we'iwe'iyaya nina nigeya 'ediya , geya'abo wate sida egiegimwane , nai sigimwagimwane , 'ana laba yobai nina 'ana we'iwe'iyaya si'ewa bemi , nate 'ana esana nai 'ana numela .
66013018	Ta gete 'ana mwalatoi 'imiyami be 'abo yaita ma ina mwalatoi yobai nina 'ana numela 'ida sawa , nate 'ebweu tai 'ana numela , sikisi analedi be sikisiti sikisi ( 666 ) .
66014001	Ta yadunedune , ga lami ya'itena 'oya Sayoni debanaya 'itootoolo , ta wate tomota wani analedi be potipowa tausani ma'enao simiyami , taudi nate 'ana esana be wate Tamana 'ana esana debadiya si'etoladidi .
66014002	'Enega galewega 'enana 'ebweu yanonona 'atuwa bwasi daudauna , ta wate 'atuwa wepalala 'enana . Ta 'enana nina yanonona 'atuwa tomota ma idi 'ebe gwanegwane siguiguinuwa , 'adi nono bobo'ana .
66014003	Ta tomotai nidi 'ebemi esaesa matanaya sitoolo , be wate yobai nidi ata , ta wate 'inapwanao nidi , matadiya sitoolo , ga wali auwauna siwaliyena . Ta wali nina nigeya 'ebweu yaita sawesawenaya be 'imwalatoni , nate namo taudi boda nidi wani analedi be potipowa tausani sawesawediya , taudi me bale'u , ta Yaubada 'igimwanedi ga 'i'etoseyedi .
66014004	Ta taudi tai nidi getedi nigeya siloeloegesi iine ma'ediyao , manuna taudi nuwenuwe boladi tuga , ta esi Lami simuliya 'ai'ailina , 'abo mwa'o nai 'itatauya . Taudi ni'atu Yaubada 'igimi sa'ugagidi tomota 'ediyega , nate Yaubada be Lami 'idi gimisesoi .
66014005	Taudi nigeya 'ebweu wate kabo 'ediya , ta nigeya 'ebweu wate 'idi to'umalinamo .
66014006	'Enega wate 'ebweu anilose ya'itena etanega 'itaetaeya , ta tetela bobo'ana ta miyamiya atayana 'ime'ena be 'ida simana me bale'u yauyaudi 'ediya , nate 'ebeloinao be susu be boda 'ebweuna 'ebweuna 'enaya .
66014007	Ta anilose nina 'enana sinabwanega 'igwae , “ Yaubada 'ena wada 'amayaba be wada lotuputupu , manuna 'ina tuta bwa'omatana ni'atu 'iapwesama , 'enega tauna galewa be bale'u be ola ta wate bwasi daudaudi 'adi tomweluluwa matanaya wa'aetulasa be wabwagobwago . ”
66014008	Ta anilose 'eluwena 'imuliyena ga 'ibwau , 'igwae , “ 'Asa sinabwana Babiloni ni'atu 'ibe'u saba . 'Asa nina 'ina bubunega boda yauyaudi 'ienumedi , bubuna nina nate bwala 'ana yala bubuna to'umalina manuna . ”
66014009	Anilose 'eluwa nidi mulidiyega 'ebweu wate 'imuliyedima , ga anilose nina tauna wate 'ibwau , 'igwae , “ 'Abo yaisigedi yobai nina be 'ina tokwalui 'ediya sibwagobwago , ta 'adi we'iwe'iyaya debadiya nai nimadiya ,
66014010	taudi Yaubada 'ina oine waiwaina 'enega sinunuma , ta oine nina nate Yaubada 'ina gamwasowala 'ai'aila ni'atu 'isiwena gamwasowala keigana 'enaya . Ta wate kaiwe yaiyai be gulewa yaiyaidi tomota nidi bwaladiya sida lotoona , Yaubada 'ina aniloseyao be Lami matadiya .
66014011	Ta kaiwe nina 'asuna 'itu'etu'e ataya , ta nigeya 'ina 'ebe gumwalamo . Ta tomota nidi taudi yobai nina ma ina tokwalui 'adi tobwagobwagoyao , ta 'ana esana dayadayagina 'ana to'ewao , taudi 'idi 'elouya nigeya 'ida gumwala 'asiyata nai boiboi 'ediya . ”
66014012	Ona gete 'enega Yaubada 'ina tomotaiyao sida 'alama'i'ita , taudi 'ina loina 'ana toematamatanao ta Yesu 'ana toemisao .
66014013	'Enega galewega 'enana yanonona 'igwae , “ Gete 'u'etoladi 'aene taudi 'ida 'Inapwana 'ana toemisao , 'abo ma'etamo simwamwawasa , sida gwausowala tuga . ” Ta Yaluyaluwa Tabuna wate 'igwae , “ Ona'ai'aila , sida gwausowala , manuna sida eyawai'ata 'idi gwaunuwa 'enega , be 'ana e'isa sida loba . ”
66014014	'Enega yadunedune ga pwana wakewakekena ya'itena , ta pwana nina 'enaya 'ebweu 'atuwa tai ya'itena 'imiyatowa , ta debanaya 'ana peyaula esaesa goula , ta nimanaya ma ina naipi mamatana bwagebwagetona .
66014015	Ta 'ebweu wate anilose Anuwa Tabuyega 'iapwesama , ta wate 'ibwautu'e 'Inapwana nina pwana debanaya ma ina naipi 'enaya , 'igwae , “ 'Imu naipiyega 'uda sesoi , manuna bale'uya tuta sesoi ni'atu 'iapwesa , ta ni'atu masula 'imatuwa . ”
66014016	Ta 'enega tai nina pwana debanaya 'ina naipi 'italaena ga bale'u 'ina sesoi 'iegogonedi .
66014017	Ta 'ebweu wate anilose Anuwa Tabu galewaya 'enega 'iapwesama , tauna wate naipi mamatana nimanaya .
66014018	'Enega 'ebweu wate anilose 'ebe taliya 'enega 'imai , tauna 'awe 'ala'alata 'ana toloina , ga 'enana sinabwanega 'ibwau anilose nina ma ina naipi 'enaya , 'igwae , “ 'Imu naipiyega 'uda tala be oine uwanao bale'uya 'usesonidi , manuna ni'atu sibweyalidi . ”
66014019	'Enega anilose nina 'ina naipiyega oine uwadi bale'uya 'i'upwedi , ta oine nidi 'ebeida sinabwana solanaya 'iuledi . 'Ebeida nina nate Yaubada 'ina gamwasowala .
66014020	Ta oine nidi maibo'adi 'iidedi , 'ebeida 'enaya , nate 'asa sinabwana 'etaulunaya , ga lala 'idaudau 'ebeida nina solanega , 'atuwa muluwa 'ana dudula tu analedi kilomita nadigega , ta 'ina ni'u 'ana tu'e nadigega bale'uyega be osi tootoolona 'otona 'enaya .
66015001	'Enega 'ebweu wate 'ebe nuwaowana sinabwana galewaya ya'itena , nate anilose sebeni , ma idi edeedede to'umalidi 'adi yau sebeni . Ta mwau nidi sebeni nate Yaubada 'ina gamwasowala 'ana 'ebe losalowa .
66015002	Ta wate ya'itena 'atuwa ola 'ina siwalowa ta wate sabesabeluluna , ta ola nina tupitupinaya boda sitootoolo , taudi ni'atu siewaiwai yobai to'umalina be 'ina tokwalui be wate 'ana esana 'ana numela 'ediyega . Ta boda nidi nimadiya 'ebe gwanegwaneyao Yaubada 'enega ,
66015003	ga maibo'adi Mosese walina siwaliwaliye , tauna Yaubada 'ina toguinuwa , ta wate Lami walina siwaliwaliye , sigwae , “ 'Inapwana Yaubada Toewaiwai sayo , 'imu guinuwao sinabwadi ta 'ebe nuwaowanao , ta 'imu bubuna maibo'ana bobo'adi ta palupaludi , ta wate 'ebeloina maibo'adi 'uloiloinedi .
66015004	“ 'Inapwana ye , tomota maibo'adi sida 'amayabeyo ta sida 'awa eseeseyo , manuna tebweuyo 'esaseyo , 'enega me bale'u maibo'adi sida mai be matamuya sibwagobwago , manuna tomota maibo'adi 'imu loinao palupaludi ni'atu si'itedi . ”
66015005	'Enega yadunedune ga ya'itena galewaya Yaubada 'ina anuwa 'i'egegena , anuwa nina solanaya 'ina onaupaupa 'eto'etoladina 'imiyami .
66015006	Ga Anuwa Tabu nina 'enega anilose sebeni siapwesama ta 'elouyao sebeni nimadiya . Anilose nidi 'adi 'oamao wakewakekedi ta 'esasedi , ta 'adi diyapwata goula lumalumadiya simiyami .
66015007	'Enega yobai nidi ata 'ediyega 'ebweuna yobai keiga goula sebeni 'i'ewedi , ga anilose nidi sebeni 'i'ebwa'edi , ta keiga nidi soladiya Yaubada miyamiya atayana 'ina gamwasowala 'enega 'iloemaedi .
66015008	Gote 'ena Anuwa Tabu solana 'imaa Yaubada Toewaiwai sana 'ina esaesa 'enega , 'ana 'ita 'atuwa bwawa nadigega , ta nigeya 'ebweu yaita sawesawenaya be Anuwa Tabu 'ena 'ilulugu , 'ana laba anilose nidi sebeni 'idi guinuwa mwauyao sebeni sida losalonidi .
66016001	Ta Anuwa Tabu solanega 'ebweu 'enana sinabwana yanonona , 'ionaona anilose nidi sebeni 'ediya , 'igwae , “ Watatauya bale'uya be Yaubada 'ina gamwasowala keiganao sebeni wada siwadi . ”
66016002	'Enega anilose nuganuganina 'itauya ga 'ina keiga bale'uya 'isiwena , ga bonu to'umali 'ai'ailidi ta uyauyadi siapwesa taudi yobai nina 'ina tokwalui 'ana tobwagobwagoyao 'ediya , taudi nate yobai nina 'ana we'iwe'iyaya 'ediya 'imiyami .
66016003	Ta anilose 'eluwena wate 'ina keiga 'i'ewena ga olaya 'isiwena , ga ola nina maibo'ana 'ielala , 'ana 'ita 'atuwa tomwawasa 'ebweu lalana . 'Enega yage maibo'adi mayawasidi ni'uya simwawasa .
66016004	Ga anilose 'etonina wate 'ina keiga 'i'ewena ga bwasi daudaudi be wewelupwa 'ediya 'isiwena , ga wate sielala .
66016005	'Enega anilose nina tauna bwasi 'ana toloina 'enana yanonona , 'igwae , “ Yaubada ye , 'oyo tuta lowa ta tuta gete 'ediya 'umiyamiya , ta wate palupaluyo ta 'esaseyo . 'Imu loina gete palupalu wawasae , manuna tomota nidi to'umalidi ,
66016006	ga Yaubada 'ina tomotaiyao be wate 'ina palopitao siunudi ga laladi sigiedauna . 'Enega 'adi e'isa ni'atu 'u'ebwa'edi be 'aene lala sida numa , ga e'isa nina nate 'ilobwene 'ai'ailidi . ”
66016007	Ta 'enana 'ebweuna wate yanonona 'ebe taliya 'enega , 'igwae , “ 'Inapwana ye , 'oyo Yaubada Toewaiwai sayo , 'imu loina gete bobo'adi ta palupaludi . ”
66016008	'Enega anilose eatana 'ina keiga 'i'ewena ga sinala 'ena 'isiwena , ga sinala 'ina waiwai 'iloeposeyanena ga sawesawenaya be tomota 'i'alasidi .
66016009	Ga ni'atu yaiyai nina sinabwana tomota 'i'alasidi , 'enega Yaubada si'awa to'umaliyena , manuna tauna 'ina loinega ga mwau nidi siapwesama . Ta tuwa tuga , nigeya sinuwanuwa 'ebuni be 'aene Yaubada sida tupu .
66016010	'Enega anilose enimana wate 'ina keiga 'isiwena yobai nina bweyabweyalina 'ina 'ebemi esaesa 'ena , ga 'ina 'ebeloina maibo'ana 'iguguyoi . Ga tomota uya nina 'enega siesala'i'ita .
66016011	Ta Yaubada galewaya si'awa to'umaliyena , bonu nidi uyauyadi manudi , ta nigeya sa'i sida nuwa'ebuni 'idi guinuwa to'umalidi 'ediyega .
66016012	'Enega anilose esikisina 'ina keiga 'i'ewena ga bwasi sinabwana 'ana esana Yupeletisi 'ena 'isiwena , ga bwasi nina maibo'ana 'iyapasa , be 'enega 'aina kiniyao bolimana 'enega sida abalama .
66016013	Ta yaluyaluwa bi'i 'etoi , 'adi 'ita 'atuwa kwekwe , ya'itedi siapweapwesama yobai nina bweyabweyalina 'awanega , be wate yobai nina olega ta wate 'ina palopita kabokabo nina 'awadiyega .
66016014	Yaluyaluwa 'etoi nidi nate Taumudumudulele na 'ali'eiyao , taudi 'ebe nuwaowanao siguinuwedi , ga taudi getedi sitauya ga kiniyao bale'u maibo'ana 'enaya , 'aene 'idi bodao sida egogonedima be taudimo 'ediya sida losaiya , nate Yaubada Toewaiwai sana 'ina 'asiyata 'ebe losalowa 'enaya .
66016015	“ Wada enono 'ai'aila , manuna 'etamo 'igu mai 'atuwa to'ipwala 'idi mai nadigega , ta 'abo yaita 'oyo 'ulomata'i'ita 'ai'aila be 'amu 'oama 'u'ita'i'isi , 'uda gwausowala , manuna geya'abo ma imu omayamaya tomota gamwagamwanidiya bubugewa manuna . ”
66016016	'Enega yaluyaluwa nidi kiniyao ma idi bodao siegogonedima 'ebweu esena , 'ena Ibeliuyega sigwae “ Amagedoni ” , 'enaya .
66016017	Ta anilose esebenina wate 'ina keiga 'i'ewena ga mwatui daita etanaya 'isiwena , ga 'ebemi esaesa Anuwa Tabu solanega 'ebweu 'enana sinabwana 'iapwesa , 'igwae , “ Ni'atu . ”
66016018	Ga gote 'ena namala be dudu be wepalala be wate mwani'ini'i sinabwadi siapwesa . Lowaenei ga batuwa tomota 'idi tuta 'ena , nigeya 'ebweu mwani'ini'i 'ana sinabwa gote nadigega 'iapweapwesa'esa . Ta gete ona'ai'aila to'umali wawasae .
66016019	'Enega 'asa sinabwana nina 'ieweyalina , ga 'ana weyalao 'etoi siapwesa . Ga sena maibo'ana 'ediya mwani'ini'i nina 'idi 'asao 'igieto'umaliyedi , ta 'asa sinabwana 'ana esana Babiloni 'ina to'umalina Yaubada 'inuwa'i'isina , ga 'ina keiga 'enega oine 'ienumena , ta oine nina nate 'ina gamwasowala sinabwana oinena .
66016020	Ta wate saluyao be 'oya maibo'adi sisawala , ga nigeya wate sawesawenaya be taloba limadi .
66016021	Ta wate 'usana sinabwadi ta pulipulidi , nadigega gulewa sinabwadi galewega sisagusaguma tomota 'ediya . 'Enega tomota nidi Yaubada si'awa to'umaliyena 'usana nina to'umali wawasae manuna .
66017001	'Enega anilose nidi sebeni ma idi keiga sebeni Yaubada 'i'ebwa'ediya , 'ebweuna 'ediyega 'imai ga 'ieonegu , 'igwae , “ 'Umai be yada e'itayo Yaubada 'ina bwa'omatana tosogala 'ai'aila mewainena 'enaya , ta tosogala nina 'ana mwalatoi nate 'asa sinabwana bwasi yauyaudi tupitupidiya si'abina .
66017002	Ta bale'u 'ana kiniyao loelata 'ena siewaiwai tosogala nina ma'ediya , ga 'enega me bale'u yaudi loelata bubunina sinumena ga siekabaleya . ”
66017003	Ga Yaluyaluwa Tabuna 'enega yalotoogu 'atuwa anilose nina 'i'au'ewegu sena mwatui daitaya , ga waine 'ebweuna ya'itena yobai bweyabweyalina 'igeluna , ta yobai nina bwalana maibo'ana 'enaya esana to'umalidi si'etoladidi , ta bulubuluna 'adi yau sebeni , be kunanao 'adi yau sanau .
66017004	Ta waine nina 'ana 'oama 'ina bweyabweyala 'atuwa toesaesao 'adi 'oama , ta 'ana iyaiyalao goula be gulewa esaesadi be pakuyao , ta nimanaya keiga goula 'igiyaina , ni'atu 'iloemaena bubuna to'umalina 'enega , loelata manuna .
66017005	Ta debanaya 'ana esana si'etoladina , 'ana kunuwadawada , 'igwae , “ Babiloni sinabwana , nate tosogalao be toloelata gadiluluyao sinadiya . ”
66017006	Ta waine nina ya'itena , ni'atu Yaubada 'ina tomotaiyao be Yesu 'ana tosimanao laladi 'inumena , ga 'enega 'iekabaleya , ga nuwagu 'iowana waine nina 'ana 'ita manuna .
66017007	Ta 'enega anilose 'ieonegu , 'igwae , “ Geya'abo nuwayo 'iowaowana . Yada li'ami 'emuya to'ase waine nina ta yobai nina 'igelunaya , tauna bulubuluna sebeni be kunanao sanau , 'adi mwalatoi .
66017008	Yobai nina 'u'itena lowa mayawasina ta ni'atu 'imwawasa , be ma'etamo 'iapwesama gaula nina sinabwana 'enega be 'itatauya , be 'enega sigieto'umali 'ai'aili . Ta tomota me bale'u , yaisigedi taudi 'adi esana Yaubada nigeya 'i'eto'etoladidi yawasi bukina solanaya , tuta nina bale'u 'ana mweluluwa'unu 'enaya , taudi yobai nina 'etamo sida 'ita be nuwadi 'iowana , manuna lowa mayawasina ta gete tugai ni'atu 'imwawasa , ta ma'etamo 'iapwesa limanama .
66017009	“ 'Abo sinasinapu 'emuya , 'uda mwalatoni 'aene bulubulu nidi sebeni nate 'oya 'adi yau sebeni , 'oya nidi 'ediya waine nina 'imiyatowa , ta 'ana mwalatoi wate kiniyao site sebeni ,
66017010	ta nima 'ediyega ni'atu sibe'u , ga 'ebweuna 'etamo 'iloiloina , ta 'ebweuna ma'etamo 'ida apwesa be 'ina tuta kukupana namo 'ida miyami .
66017011	Ta kiniyao nidi sebeni , 'ebweu wate kini ma'edi , 'idi boda solanaya , tauna yobai nina lowa mayawasina ta yawasina 'igumwala , be ma'etamo 'itatauya be 'aene sida gieto'umali 'ai'aili .
66017012	“ Ta kuna nidi sanau 'u'itediya , nate kini 'adi yau sanau , taudi nigeya sie'ae'ale be siloina , ta ma'etamo sida loina tuta kukupana namo 'enaya , yobai nina ma'ediya .
66017013	“ Taudi site sanau nidi 'idi nuwanuwa leleleya , nuwanuwadi be 'idi waiwai ta 'idi loina sida tagwaledi yobai nina 'enaya .
66017014	Be 'enega Lami 'enaya sida losaiya , ta Lami nina 'ida ewaiwai sinedi , manuna tauna 'inapwanao 'idi 'inapwana , ta kiniyao 'idi kini , ta wate taudi 'ina esinuwega 'ibwauyedima , taudi 'ana tomuliya 'ai'ailao ma'enao . ”
66017015	'Enega anilose 'eguya wate 'iona , “ Bwasi nidi ni'atu 'u'itediya , ta 'ediya waine tosogala nina 'imiyatowa , 'adi mwalatoiyao nate bodao be pwaluyao be susuyao be 'enanao .
66017016	Ta kuna sanau be yobai nina 'u'itedi taudi ma'etamo tosogala sietalauwale , be 'ina gwegweyao maibo'adi si'ewadi be kakaena 'ida miyami , be wate esiyona si'a'ani , ta lulunao kaiweyega sigabu .
66017017	Manuna Yaubada ni'atu 'atediya 'ienuwa sa'uyedi be 'ina nuwanuwa sida guinuwe , nate 'idi guinuwa leleleya be 'idi waiwai ta 'idi loina yobai nina si'ebwa'ena , be tauna 'ida loina 'ana laba Yaubada 'ina onao nidi 'iguinuwedi .
66017018	“ Ta waine nina 'u'itena , tauna 'asa sinabwana , ta 'iloiloina bale'u 'ana kiniyao maibo'adi 'ediya . ”
66018001	Ta wate 'ebweu anilose ya'itena galewega 'imwa'umwa'utama , tauna ma ina loina sinabwana , ta wate 'ina maedanega bale'u maibo'ana 'ituyayalina ,
66018002	ga 'enana sinabwanega 'ibwau , “ 'Asa sinabwana nina Babiloni ni'atu 'ibe'u saba , ga tonitonibwa'a ta yaluyaluwa bi'iyao ta wate manuwa to'umalidi be gadiluludi sie'asaena .
66018003	Manuna Babiloni 'ina oinega boda yauyaudi 'ienumedi , oine nina nate loelata to'umalina . Tauna 'atuwa tosogala . 'Enega bale'u 'ana kiniyao ma'edi siloegesi , ta 'ina loegesi nidi 'ediyega toeusanao 'idi esaesa sinabwana silobaloba . ”
66018004	'Enega galewega wate 'ebweu 'enana yanonona , 'igwae , “ 'Igu tomotaiyao 'asa nate solanega waapwesama , 'abona nai 'ina to'umalina 'emiya 'iabala be 'ana e'isa to'umalina waloba .
66018005	Manuna 'ina to'umalina 'ana sinabwa 'atuwa nadigega galewa 'ina tu'e , ta 'ina bubuna to'umalidi nidi getedi manudi Yaubada 'inuwanuwa be 'aene 'ida e'isa . ”
66018006	Ta wate anilose nina 'igwae , “ 'Asa gote 'uda e'isa , nadigega tuga to'ase 'ina guinuwa , be 'uda e'isa maluwa . Be wate tauna 'ina oine to'umalina maluwa 'u'ebwa'e , be tauna 'inuma .
66018007	Ta wate 'ina ona gagasa be 'ina sogala 'adi e'isa 'uda 'ebwa'e , uya be dedoi , manuna taunamo 'ena 'igwae , ‘ 'Abo'agu kuwini , nigeya wate kwabula 'ina sena 'ena yamiyami , ta wate geya'abo dedoi yalobaloba . ’
66018008	'Enega 'asiyata 'ebweu 'ena mwau nidi getedi 'enaya sida apwesa , nate le'oasa be dedoi be botana , be wate kaiwe sabelulu 'ida 'alasi . Manuna 'Inapwana tauna Yaubada Toewaiwai sana waine nina 'ana e'isa 'ida 'ebwa'e . ”
66018009	Ta bale'u 'ana kiniyao , taudi waine nina ma'ediya siloyaweya ga simiya sogalaya , taudi wate 'asa nina manuna sidoonaona , be sidedo 'abo 'asa 'i'ala'alasi , ta 'asuna si'ita .
66018010	Ta ma idi matauta 'ina 'elouya manuna , 'enega 'edasolaya sitoolo ta sigwae , “ Oioi , oioi , 'asa sinabwana ta waiwaina Babiloni ni'atu 'ana loina 'iloba maninina . ”
66018011	Ta wate bale'uya toeusanao ma idi nuwamwau ga 'asa nina manuna sidedoi , manuna nigeya sa'i 'ebweu wate yaita be 'idi gwegwe nidi 'ida gimwanedi .
66018012	'Idi gwegwe nidi nate nadigega goula , be siliba , be gulewa esaesa , be paku , be 'oama wakewakekedi , be 'oama esaesa yomwayomwalidi , be kaiwe maimaidi , be dona sinabwadi , be kaiwe bobo'adi nadigega gai , be kopa kainumu , be gulewa wakewakekedi ,
66018013	be 'ane , be mwadi , be gala'u , be bunama , be gweda bobo'adi , be oine , be bunama olibe , be witi , be bulumakau , be sipi , be osi , be wagalisilisi , ta wate tomota mayawasidi be mayaluyaluwadi sida egimwaneyedi be 'aene 'idi topaisewao .
66018014	'Enega toeusanao nidi sida ona 'asa nina 'enaya be sida gwae , “ Yage nidi bobo'adi nuwanuwayo ni'atu sisawala , ta wate 'imu esaesa be 'amu tupu maibo'ana 'igumwala , ta geya'abo wate 'ulobaloba limadi . ”
66018015	Ta toeusanao , taudi 'idi esaesa sinabwadi 'asa nina 'enega silobenaya , sida toolo 'edasolaya , manuna 'asa nina 'ina 'elouya si'itena ga simatauta , ga ma idi 'ateuyauya sidedoi ,
66018016	sigwae , “ Oioi , oioi , 'asa gote sinabwana lowa 'ieiyala kaleko esaesa , be 'oama wakewakekedi be bweyabweyalidi , be goula , be gulewa esaesa , be paku 'ediyega ,
66018017	ga tuta gidalina namo 'ena ga 'ina esaesa nidi ni'atu sisawala . ” Ta wate taudi toniwaga , be 'idi to'adau maibo'adi , be bwagabwaga 'ana topaisewao yauyaudi , 'edasolega sida toolo ,
66018018	ta 'asa nina 'asuna sida 'ita be sida bwau , “ Lowa nigeya 'ebweu 'asa 'ana 'ita nadigega 'asa gete sinabwana , ta gete tuga mwa'adega ? ”
66018019	'Enega taudi debadi sida kwausidi be sidedoi sinabwana , sigwae , “ Oioi , oioi , 'asa gote sinabwana 'enega to'adauyao 'idi esaesa silobediya , ta tuta kukupana namo 'enaya esaesa maibo'ana ni'atu 'isawala .
66018020	“ Wada gwausowala galewaya 'omi Yaubada 'ina tomotaiyao , be wate palopitao , be 'ana tosimanao ma'emiyao wada gwausowala , manuna lowa 'imi 'elouya 'asa nina 'enega walobena , ta gete tuga Yaubada sa'i 'elouya 'enega 'ie'isedi . ”
66018021	'Enega 'ebweu anilose toewaiwai gulewa sinabwa wawasae 'igilagasina ga olaya 'iula mwa'utena , 'igwae , “ 'Asa nina sinabwana Babiloni 'ibebe'u gulewa gete nadigega , be geya'abo wate 'itenamo .
66018022	“ 'Enega 'asa nina 'ina gwausowala 'igugumwala , be geya'abo 'ebweu wate 'ebe gwanegwane 'ana unuwa , nai yoguli 'ana mu'e , siapweapwesa . “ Ta wate paisewa 'adi tosinapuyao geya'abo wate simiyami , ta wate sabutu 'ana nono 'igugumwala 'enaya .
66018023	“ 'Enega mayale 'idi maedana 'enaya geya'abo siapweapwesa . Ta wate geya'abo toaiyao 'enadi 'asa nina 'enega sinoono . “ Ona'ai'aila , bale'u maibo'ana 'enega 'asa nina 'ana toesaesao siloetana wawasae , ga 'idi nabwasuwa 'ediyega mali sena tomoteninao sikaboedi .
66018024	“ Ta wate lowa tomota yaudi nadigega palopitao be Yaubada 'ina tomotaiyao , siloemwawasidi 'asa nina 'enaya . ”
66019001	Ga muliyega galala sinabwana galewega yanonona 'atuwa pwalu sinabwana 'enadi , sigwaegwae , “ Yaubada tada tupui , tauna To'etoseyana ta Toesaesa ta Toewaiwai sana .
66019002	Ta 'ina loina maibo'ana palupaluna ta bobo'ana , manuna tosogala diidiga nina 'ina sogalega bale'u maibo'ana 'igie to'umaliyenaya , ni'atu 'ana e'isa 'ilobena . Ta wate 'asa nina 'ena Yaubada 'ina tomotaiyao siloemwawasidi , 'enega 'igieto'umaliyena . ”
66019003	Ta wate sibwau , sigwae , “ Yaubada tada tupui , manuna 'asa nina sinabwana 'i'ala'alasi , ta 'asuna tuta maibo'ana 'itu'etu'e . ”
66019004	'Enega 'inapwanao nidi site tuweniti powa be wate yobai nidi site ata sibe'u sanamwa'uta tauna Yaubada nina 'ebemi esaesa 'ena 'imiyatowa matanaya , ga 'ena sigwae , “ Nadigega . 'Atupuyo ! ”
66019005	'Enega 'ebemi esaesa nina 'enega 'ebweu 'enana 'imai ga 'igwae , “ 'Omi Yaubada 'ina toguinuwao be 'ana to'amayabao , gidalimi be sinabwami , wada lotuputupu 'enaya . ”
66019006	Ta wate yanonona 'atuwa boda sinabwana 'enadi , ta wate 'atuwa bwasi daudauna 'enana , ta wate 'atuwa wepalala 'enana , sigwaegwae , “ Yaubada wada tupui , manuna tauna 'ida 'Inapwana Toewaiwai sana , ga ni'atu 'ietoloina .
66019007	Tada gwausowala be tada uyawana 'ai'aila ta wate tada 'awabobo'ane , Lami 'ina ai manuna , ta mwanena ni'atu 'ieiyalina 'idi ai manuna ,
66019008	ta waine nina ni'atu 'ana 'oama wakewakekena ta 'esasena Yaubada 'i'ebwa'ena . ” Ta 'oama nina 'ana mwalatoi nate Yaubada 'ina tomotaiyao 'idi bubuna palupaluna .
66019009	'Enega anilose nina 'eguya 'igwae , “ Ona gete 'uda 'etoladi 'aene ‘ Yaisigedi 'omi Yaubada 'ibwauyemi Lami nina 'ina ai sagalina 'enaya , wada gwausowala . ’ ” Ta wate anilose nina 'iona limana , ta 'igwae , “ Gete Yaubada 'ina ona 'ai'aila . ”
66019010	Ta 'aenaya yabe'u sanamwa'uta ga yabwagobwago 'enaya , ta 'enega 'igwae , “ Geya'abo nadigega . 'Abo'agu tuga Yesu 'ina toguinuwa , 'oyo nadigega , ta wate nadigega tasimwao taudi Yesu 'ana tosimanao , Yaubada esi 'ena 'uda bwagobwago . ” Manuna Yesu 'ana tosimanao 'adi lotoona nadigega palopitao 'adi lotoona Yaubada yaluyaluwana 'enega .
66019011	Ta galewa ya'itena 'i'egegena , ta 'enaya osi wakewakekena , ta 'ana togelu nina sieesena Togwaunuwa palupaluna . Ga 'ina loina palupaluna 'enega 'ibwa'omatana , ta wate 'ilosalosaiya .
66019012	Ta matana 'adi 'ita 'atuwa kaiwe sabesabeluluna , ta debanaya 'ana peyaula esaesao yaudi simiyami . Ta wate 'ana esana si'etoladina nigeya sawesawenaya be yaita 'imwalatoni . Taunamo tuga 'imwalamwalatoni .
66019013	Ta 'ana 'oama nina 'i'otenaya , lala 'enega 'iepwasena , ta 'ana esana sieesena , sigwae , “ Yaubada 'ina Ona . ”
66019014	Ta galewa 'ana tolosaiyao 'idi osi wate wakewakekedi sigeludi , ga simuliyena , ma 'adi 'oama wakewakekedi , ta 'esasedi .
66019015	Ta 'idi toanugana nina 'awanega sisisaiya mamatana 'iapweapwesa , tauna 'etamo sisisaiya nina 'enega sena yauyaudi 'iewaiwai sinedi be 'ediya 'ida loina pa'ala , be wate oine 'ebeida 'ena 'ida idadi , nate Yaubada Toewaiwai sana 'ina gamwasowala sinabwana .
66019016	Ta 'ana 'oama 'ena be wate 'aenaya 'ana esana si'etoladina , sigwae , “ Tai gete toloinao 'idi toloina , ta wate 'inapwanao 'idi 'inapwana . ”
66019017	'Enega 'ebweu anilose ya'itena sinala 'ena 'itootoolo ga 'ibwau manuwao maibo'adi mwatuiya sitaetaeya 'ediya , 'igwae , “ Wadelima Yaubada 'ina sagali sinabwana 'enaya ,
66019018	be 'enega wa'a'a 'inapwanao esiyodi , be saiya 'adi toanuganao esiyodi , be tolosaiyao esiyodi , ta wate osiyao be 'adi togeluyao esiyodi , be wate tomota yauyaudi esiyodi , taudi 'inapwanao be 'idi toguinuwao wate , sinabwadi be gidalidi . ”
66019019	'Enega yobai nina olega 'imai , ta wate bale'u 'ana 'inapwanao ma idi tolosaiyao , ya'itedi siegogona sabi losaiya osi 'ana togelu nina ma ina tolosaiyao 'ediya .
66019020	Gote 'ena yobai nina ma ina palopita kabokabo sigiyaidi , ga mayawasidi siuledi yaiyai sinabwana solanaya . Palopita kabokabo nina tauna lowa 'ina guinuwa waiwaidi 'iguinuwedi yobai nina matanaya ga 'ediyega tomota 'ikaboediya , taudi yobai nina 'ana we'iwe'iyaya 'ediya 'imiyami , ta 'ina tokwalui nina 'ana tobwagobwagoyao .
66019021	Ta sisisaiya osi nina 'ana togelu 'awanega 'iapweapwesa , 'enega yobai nina be 'ina palopita kabokabo 'idi tolosaiyao 'iloemwawasidi . 'Enega manuwa yaudi simai ga kokowadi si'enidi , ga gamwadi 'ipawa .
66020001	'Enega 'ebweu wate anilose ya'itena galewega 'imwa'umwa'utama , ta gaula nina sinabwana 'ana 'ebe gigege be balae 'i'ewedi , ga 'imai ,
66020002	ga 'igiyaina yobai nina bweyabweyalina , tauna gimimwata ta Taumudumudulele nina , nate Seitani , ga 'iyonina be 'ana laba tausani yakwala sigugumwala .
66020003	'Enega anilose nina yobai nina 'igilagasina , ga 'iulena gaula nina sinabwana solanaya , ga nada 'igibodena , ga 'igiepa'alina , be geya'abo boda 'ikabokaboedi 'ana laba yakwala tausani sigugumwala , be mulinaya 'ili'ami tuta gidalina namo manuna .
66020004	Ta wate 'aina 'ebemi esaesa ya'itedi , ga 'ediya taudi Yaubada loina 'i'ebwa'ediya simiyatowa . Ta wate tomota nidi 'otodi si'upwedi , manuna taudi Yesu 'ana tosimanao ta Yaubada 'ina ona 'ana tosimanao , yaluyaluwadi ya'itedi , taudi nigeya yobai nina be 'ina tokwalui 'ediya sida bwagobwago , ta nigeya wate 'ana we'iwe'iyaya debadiya be nimadiya sisa'usa'udi . Taudi getedi mwawasega ni'atu sitoolo , ta Keliso ma'edi siloiloina yakwala tausani 'ediya ,
66020005	taudi togimitoolo , ta tomwawasa yaudi yakwala tausani sigugumwala be 'enega taudi wate sida toololimana .
66020006	Ta taudi togimitoolo 'esasedi , 'enega ma idi gwausowala , ga mwawasa 'eluwena geya'abo silobaloba , ta taudi sa'i Yaubada be Keliso 'idi totaliyao , be Keliso ma'edi sida etoloina yakwala tausani 'ediya .
66020007	'Enega yakwala tausani 'ida gumwala , be Seitani 'ebeyonega sida li'ami , be 'ida apwesama ,
66020008	be 'ida tauya bale'u maibo'ana 'ediya sabi kaboedi , sena nina nadigega Gogi be Megogi 'ediya . 'Enega Seitani taudi maibo'adi 'ida egogonedi saiya manuna , 'adi yau sawayogena , nadigega kaukau le'awaya .
66020009	'Enega bale'u maibo'ana siataonedima , be Yaubada 'ina 'asa nina sinabwana 'ena siapwesa , ta Yaubada 'ina toemisao nidi siasakowasiyedi , ta 'awesabelulu galewega 'imwa'utama ga 'i'ala egumwalidi .
66020010	'Enega 'adi tokabo Seitani nina , si'ewena ga siulena yaiyai sinabwana solanaya , lowa 'ena yobai nina be palopita kabokabo nina siuledi , be sena nina 'ena si'elo'elouya 'asiyata be boiboi 'ediya , ta geya'abo 'igumwagumwala .
66020011	'Enega 'ebweu 'ebemi esaesa wakewakekena ta sinabwana , be 'ana tomiya nina , ya'itena . Ga matanega galewa be bale'u sisawala , be nigeya sawesawenaya taloba limadi .
66020012	Ta tomwawasa maibo'adi ya'itedi , sinabwadi be gidalidi , 'ebemi esaesa nina matanaya sitootoolo , ta buki 'ineyasidi , ga 'ebweu wate buki 'ineyasina , tauna yawasida bukina , ga tomwawasao 'iloinedi , to'ase nadigega 'idi bubuna 'eto'etoladina buki nidi 'ediya 'imiyami .
66020013	Taudi ni'u 'adi to'enoyao simai , be tomwawasa yaluyaluwadi 'idi 'asa 'ana tomiyanao , be bale'u 'ana tomwawasao , maibo'adi simai , ga 'ebweuna 'ebweuna 'iloinedi , to'ase 'idi bubuna nadigega .
66020014	'Enega Mwawasa be wate 'idi sena nina 'iula mwa'utedi yaiyai sinabwana solanaya , ta yaiyai nina nate mwawasa 'eluwena .
66020015	Ta 'abo yaisigedi nigeya 'adi esanao 'ilobaloba yawasida bukina 'enaya 'iuledi yaiyai nina sinabwana 'enaya .
66021001	'Enega galewa be bale'u auwaudi ya'itedi siapwesa , ta nigeya ola , ta esi gimigalewa be gimibale'u ni'atu sikwaiya .
66021002	Ga 'asa 'esasena ya'itena , tauna Yelusalema auwauna , galewega 'imwa'umwa'utama Yaubada 'enega , ni'atu 'ieiyalina nadigega toai mewainena 'iiyala be mamwanena sida elobaloba .
66021003	Ga 'ebemi esaesa 'enega 'enana sinabwana yanonona , 'igwae , “ 'U'ita , Yaubada be 'ina tomota ma'enao sida miyami , manuna tauna ma'edi , be taudi 'ina tomotaiyao . Ona'ai'aila Yaubada ma'edi ,
66021004	be mataseludi 'ida lo'i'ilidi , manuna geya'abo wate mwawasa nai 'elouya nai dedoi 'ediya 'iapweapwesa , manuna miya kadekadelina ni'atu 'igumwala .
66021005	'Enega 'ebemi esaesa 'ana tomiya nina 'igwae , “ Yage yaudi yada gieauwaudi ” , ga wate 'igwae , “ Ona getedi 'u'etoladidi , manuna ona 'ai'aila ta palupaluna . ”
66021006	Ta wate 'ieonegu 'igwae , “ Ni'atu ! 'Abo'agu tuga 'ebe e'ale be 'ebe losalowa , ta 'abo yaisigedi taudi tona'adi siyapasa bwasi bobo'ana yada 'ebwaya daisidi yawasidi manuna .
66021007	Ta 'abo yaita 'iewaiwai Seitani 'ena , 'ebe gwausowala yada tagwala 'enaya be 'ida 'awatamanegu , be tauna yada 'awanatune .
66021008	Ta esi taudi 'ate nenetadi be taudi nigeya siemiemisa be tosogalao be toloemwawasao be toloyaweyao be Taumudumudulele magosenao be gulewa 'adi toemisao , be toekabokaboyao , taudi getedi 'idi sena yaiyai sinabwana , nate mwawasa 'eluwena . ”
66021009	'Enega anilose nidi sebeni lowa 'elouya keigadi sebeni 'adi to'aalao 'ebweuna 'ediyega 'imai , ga 'ieonegu , 'igwae , “ 'Umai be Lami mwanena yae'itayo . ”
66021010	Ta Yaluyaluwa Tabuna 'i'au'ewegu 'oya kesolana debanaya ga 'asa 'esasena 'ie'itegu , 'ana esana Yelusalema , galewega 'imwa'umwa'utama Yaubada 'enega .
66021011	Ta Yaubada 'ina esaesa maedanina 'asa nina 'enaya 'isaesae , ta 'asa nina tuyayalina , 'atuwa nadigega gulewa esaesa , ta 'inamanamala 'atuwa gelasi .
66021012	Ta 'asa nina 'ana 'ali sinabwana ta kesolana , ta 'ana 'awa 'adi yau tuwelo , ta 'awa nidi 'adi to'ita'i'ita anilose tuwelo , ta wate 'awa nina 'ediya susu tuwelo nidi Isileli 'enega 'adi esanao si'etoladidi .
66021013	'Ali nina 'ana weyalao ata . 'Ebweu sena bolimana 'enega , ta 'ana 'awa 'etoi , sena yaalata wate 'enega 'awa 'etoi , sena yalasiyega wate 'awa 'etoi , be sena 'ebwagega 'awa 'etoi .
66021014	'Asa nina sinabwana si'abina 'autui 'ebweu bobo'ana 'enaya , nate gulewa tuwelo pa'alidi debadiya , ga gulewa nidi 'ediya Lami 'ana tosimanao tuwelo 'adi esanao si'etoladidi .
66021015	Ta anilose nina ma'iyagu 'aonaona , nimanaya 'ebe 'etopwapwa goula , be 'enega 'asa nina namanamalina be 'ana 'awao be 'ana 'ali wate 'ida 'etopwapwadi .
66021016	'Asa nina 'ana dudula be 'ana bababa sena ata nidi leleleya . 'Enega anilose nina 'ina 'ebe 'etopwapwa 'enega 'asa nina 'i'etopwapwena , ga 'ana dudula be 'ana bababa be 'ana kesola maibo'ana leleleya , nadigega pipitini analedi kilomita .
66021017	Ta 'ali 'ana bado nimanega 'i'etopwapwena ga 'ilobena teti sikisi lowa , nate wani analedi be potipowa kubiti . Anilose nina nimana 'atuwa tai nimana 'ana dudula nadigega .
66021018	'Asa nina 'ana 'ali gulewa esaesa ta namanamalidi 'ediyega si'abina , ta 'asa solanaya goula 'enega si'abina , ta 'inamanamala 'atuwa gelasi .
66021019	'Asa nina 'ana 'autui gulewanao , gulewa esaesao ta namanamalidi 'ediyega sieiyalina ,
66021020	'autui nugana 'ana iyala 'ebweu gulewa esaesa wakewakekena , 'eluwena 'ana iyala gulewa 'ana 'ita ni'u gaigai nadigega , 'etonina kalakalawina , eatana bweyabweyalina , enimana yomwayomwalina , bulabulana ta gaigaina , esikisina wate bweyabweyalina , esebenina laulauna , ta e'eitana kalakalawina , enaenina wate laulauna , esanauna kalakalawina , elebenina wate ni'u gaigai nadigega , ta etuwelona gaigaina , ginausa nadigega .
66021021	Ta 'asa nina 'ana 'awao tuwelo nidi paku sinabwadi tuwelo 'ediyega siguinuwedi , ga 'awa 'ebweuna paku 'ebweuna 'enega siguinuwena . Ta 'asa nina 'ana 'eda maibo'ana goula daisinamo , 'inamanamala 'atuwa gelasi .
66021022	'Asa nina 'enaya nigeya Anuwa Tabu ya'ita'ita , manuna 'Inapwana Yaubada Toewaiwai sana be Lami taudi Anuwa Tabu nidi tuga .
66021023	Sinala be nawalae nigeya sida sae 'asa nina 'enaya , manuna Yaubada 'ina esaesaega 'ituyayalina maibo'ana , ta wate Lami 'iemayale 'asa nina 'enaya .
66021024	Ta maedana nina 'enega me bale'u sida lopilidadana , be bale'u 'ana kiniyao 'adi tupu sida me'e 'asa nina 'enaya .
66021025	Ta 'asa nina 'ana 'awao 'asiyataya nigeya sida gibodedi , manuna nigeya guguyoi nai boiboi .
66021026	Ta 'ebeloinao maibo'adi 'idi 'amayaba be 'idi lotuputupu sida me'edi 'asa nina solanaya .
66021027	Ta geya'abo sa'i yage baibailidi 'asa nina 'ena silugulugu , nai toguinuwa to'umalidi , nai toekabokaboyao . Nate namo taudi ni'atu 'adi esanao si'etoladidi Lami nina 'ina buki , nate yawasida bukina , 'enaya .
66022001	Ta 'enega anilose nina yawasida bwasina 'ie'itegu , bwasi nina matakadala 'ai'ailina , Yaubada be Lami 'idi 'ebemi esaesa 'enega 'idaudauma ,
66022002	ga 'asa nina gamwagamwaninega 'idaudolo . Ta bwasi nina tupitupina 'ediya yawasida kaiwenao sitootoolo . Kaiwe nidi uwadi nawalae 'ebweuna 'ebweuna dumadumadi be dumadumadi , 'enega yakwala 'ebweuna matuwelo siuwauwa , be yawanao boda maibo'adi bale'uya 'idi mulamula .
66022003	Ta esi yage gadilulu sida sawala 'asa nina 'enega , be Yaubada ta Lami nina 'idi 'ebemi esaesa 'ena sida miyami , be Lami nina 'ina topaisewao 'enaya sida guinuwa .
66022004	Be wate maninina sida 'ita , ta tauna 'ana esana debadiya .
66022005	Geya'abo wate boiboi , ta geya nuwadi sinala be mayale maedanidi , manuna 'Inapwana Yaubada tauna tuga 'idi maedana nina , ta sida loina ataya .
66022006	'Enega anilose nina 'ieonegu , 'igwae , “ Ona getedi ona 'ai'aila ta palupaluna , manuna 'Inapwana Yaubada tauna yaluyaluwana 'ana to'ebwaya palopitao 'ediya , ga 'ina anilose 'ietunena be 'ina toguinuwao 'ediya 'ida e'ita to'ase 'iabe 'iapwesama manuna . ”
66022007	Ta Yesu 'igwae , “ Wa'ita ! Ni'atu gete be yawawa , be taudi onaupaupao buki gete 'ena 'adi toematamatanao sida gwausowala . ”
66022008	'Abo'agu Yoni yage getedi maibo'adi yanonodi , ta ya'itedi . Ta yage getedi sigumwalaya ga anilose nina 'aenaya yabe'u sanamwa'uta , tauna yage nidi 'ana toe'ita 'eguya , ga 'ena yabwagobwago .
66022009	'Enega tauna 'ieonegu , 'igwae , “ Geya'abo nadigega , manuna 'abo'agu toguinuwa tuga nadigega 'oyo , ta tasidao taudi palopitao , ta wate taudi buki gete 'ana toematamatanao . Ta Yaubada esi 'ena 'uda bwagobwago . ”
66022010	Ta wate 'ieonegu , 'igwae , “ Geya'abo onaupaupa nidi buki gete solanaya 'ukwaikwaiyedi , manuna ni'atu tuta 'ilosabena ,
66022011	be 'enega taudi toto'umalidi tuwa to'umalina 'ediya 'ida miyaataya , ta 'abo taudi 'idi bubuna baibailidi tuwa baila 'ediya 'ida miyaataya , ta 'abo taudi sibubuna bobo'ana 'idi bubuna 'ida bobo'ana ataya , ta taudi 'esasedi 'esasa nina 'ena sida miyaataya .
66022012	'Enega Yesu 'igwae , “ 'Iabe yawawa , be 'ami pali yame'edi be yada eguyai 'emiya , nadigega 'imi paisewa 'adi sinabwa ,
66022013	manuna 'abo'agu 'ebe nugana ta 'ebe muliya , nai 'ebe e'ale ta 'ebe losalowa . ”
66022014	Ta wada gwausowala 'abo yaisigedi 'omi 'ami 'oama wagie'esasedi , manuna yawasi kaiwena uwana wa'a'ani , be wate 'asa nina 'ana 'awao 'ediyega walulugu .
66022015	Ta 'asa nina 'atamaninaya 'adi tomiyanao , nate kedewao , be Taumudumudulele magosenao , be toloelatao , be toloemwawasao , be gulewa 'adi toemisao , be wate toekabokaboyao .
66022016	“ 'Abo'agu Yesu , ta 'igu anilose ni'atu yaetunenawa 'emiya , be yage getedi 'ida simanedi toekalesiyao 'emiya . 'Abo'agu Debida 'ina susuyega , ta 'abo'agu wate 'ubwana nina tuyayaligu . ”
66022017	'Enega Yaluyaluwa Tabuna ta toai mewainena sigwae , “ Wamai . ” Be yaisigedi 'omi ona gete wanononaya , 'omi wate wada gwae , “ Wamai . ” Ta taudi tona'adi 'iyapasa sida mai , be 'enega yaisigedi taudi nuwanuwadi , yawasi bwasina sida 'ewadaisi be sinunuma . Nigeya 'ana maisamo .
66022018	'Omi buki gete 'ina onaupaupa 'ana toenonoyao gete 'ami emataluwa , 'aene geya'abo 'imi onega waloeloeposeyane , 'abona nai 'elouyao nidi buki gete solanaya 'isimanediya Yaubada 'ida loeposeyane 'emiya .
66022019	Ta wate geya'abo 'ebweu ona buki gete 'enega wa'ewa'ewa yaule , 'abona nai Yaubada wate 'ami egueguyai yawasi kaiwena 'enega 'ida 'ewayaule , ta wate 'imi 'ebemiya 'asa nina 'esasena solanaya , be yage yaudi bobo'adi buki gete 'ena 'isimanediya , 'emiyega 'i'ewa yauledi .
66022020	Ona gete 'ana tosimana 'igwae , “ Tamo ! Gete be yawawa . ” “ Nadigega 'inapwana , 'uda ma , 'oyo Yesu . ”
66022021	'Ida 'Inapwana nina Yesu 'ina nuwa'ole'ole , be 'ina oboboma , yauyaumi 'ana toemisao 'emiya .

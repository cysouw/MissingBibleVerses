# language_name:        Tswana
# closest ISO 639-3:    tsn
# ISO_15924:            Latn
# year_short:           2007
# year_long:            1970 complete Bible<br> 1987 Bible in new orthography<br>2007 Latest translation of Central Version Bible
# vernacular_title:     BEIBELE 
# english_title:        The Bible in Tswana
# URL:                  https://www.bible.com/de/bible/185/gen.1.tsw70
# copyright_short:      © Bible Society of South Africa 2007
# copyright_long:       BEIBELE<br>© 1970, 1987, 2007 Bible Society of South Africa. Used by permission. All rights reserved.<br>These Scriptures have been made available in electronic format and on this website for your personal use only. Any other use including but not limited to copying or re-posting elsewhere on the internet is prohibited. This text may not be sold or otherwise offered for sale. This Bible text may be quoted in any form (written, visual, electronic or audio), up to and inclusive of five hundred (500) verses without express written permission of the publisher, providing the verses do not amount to a complete book of the Bible nor do the verses quoted account for twenty-five percent (25%) or more of the total text of the work in which they are quoted. When these Scriptures are quoted in any work, notice of copyright must appear on the title or copyright page. For more information on copyright or to apply for copyright use, please visit www.biblesociety.co.za.<br>This Bible text is the latest translation of the Bible in Tswana which was completed in 1970 and is also referred to as the Central Version. In 1987 it was written in a new orthography. Please visit www.biblesociety.co.za to order a printed copy of this Bible.
# notes:                
40001001	Lokwalo lwa lotso lwa ga Jesu morwa Dafita , morwa Aborahame .
40001002	Aborahame o ne a tsala Isaka ; Isaka a tsala Jakobe ; Jakobe a tsala Juta le bomorwa-rraagwe .
40001003	Juta le Thamare ba tsala Pherese le Sera ; Pherese a tsala Heserone ; Heserone a tsala Rame ;
40001004	Rame a tsala Aminatabe ; Aminatabe a tsala Nasone ; Nasone a tsala Salema ;
40001005	Salema le Rahabe ba tsala Boase ; Boase le Ruthe ba tsala Obete .
40001006	Obete a tsala Isai ; Isai a tsala kgosi Dafita . Dafita le mogatsa-Uria ba tsala Salomo .
40001007	Salomo a tsala Rehabeame ; Rehabeame a tsala Abia ; Abia a tsala Asa ;
40001008	Asa a tsala Josafate ; Josafate a tsala Jorame ; Jorame a tsala Usia ;
40001009	Usia a tsala Jothame ; Jothame a tsala Ahase ; Ahase a tsala Hesekia ;
40001010	Hesekia a tsala Manase ; Manase a tsala Amone ; Amone a tsala Josia ;
40001011	Josia a tsala Jegonya le bomorwa-rraagwe ka sebaka sa go hudusediwa kwa Babilone .
40001012	E rile morago ga go hudusediwa kwa Babilone , Jegonya a tsala Salathiele ; Salathiele a tsala Serubabele ;
40001013	Serubabele a tsala Abiute ; Abiute a tsala Eliakime ;
40001014	Eliakime a tsala Asore ; Asore a tsala Satoke ; Satoke a tsala Agime ; Agime a tsala Eliute ;
40001015	Eliute a tsala Eleasare ; Eleasare a tsala Mathane ; Mathane a tsala Jakobe ;
40001016	Jakobe a tsala Josefa , monna wa ga Maria yo o belegeng Jesu yo o bidiwang Keresete .
40001017	Jalo he ditshika tsotlhe , go simolola ka Aborahame go tla go fitlha mo go Dafita , ke ditshika di le 14 ; le go tswa mo go Dafita go tla go fitlha mo sebakeng sa go hudusediwa kwa Babilone ke ditshika di le 14 ; le go tswa mo sebakeng sa go hudusediwa kwa Babilone go tla go fitlha mo go Keresete ke ditshika di le 14 .
40001018	Go tsalwa ga Jesu Keresete go ne go le jaana : E rile Maria mmaagwe a sena go beelelwa ke Josefa , ba ise ba kopane , a bonwa a le moimana ka Mowa o o Boitshepo .
40001019	Josefa , lekau la gagwe , ka a siame , mme a sa rate go mo tlhabisa ditlhong , a ikaelela go mo tlhanogela mo sephiring .
40001020	Ya re a ntse a akanya jalo , moengele wa Morena a bonala fa go ene ka toro a re : “ Josefa , morwa Dafita , se boife go tsaya Maria go nna mosadi wa gago ; gonne boimana jwa gagwe bo tswa mo Moweng o o Boitshepo .
40001021	O tla belega mosimane , mme wena o bitse leina la gagwe Jesu ; gonne ke ene yo o tla gololang batho ba gagwe mo dibeng tsa bone . ”
40001022	Gotlhe moo go dirafetse gore go dirafale se se builweng ke Morena ka moporofeti a re :
40001023	“ Bonang , lekgarebe le tla ima , le belega mosimane ; mme ba tla bitsa leina la gagwe Imanuele . ” Ka phetolo ke go re : “ Modimo o na le rona . ”
40001024	Ya re Josefa a tsoga mo borokong , a dira ka fa moengele wa Morena a mo laetseng ka teng , a tsaya mosadi wa gagwe ;
40001025	mme a se ka a kopana nae ga tsamaya a belega ngwana wa ntlha wa gagwe wa mosimane ; a ba a bitsa leina la gagwe Jesu .
40002001	E rile Jesu a sena go tsalelwa kwa Betleheme wa Jutea mo malatsing a kgosi Herote , batlhalefi bangwe ba tswa kwa botlhabatsatsi , ba fitlha mo Jerusalema ba re :
40002002	“ Kgosi ya Bajuta e e tsetsweng e fa kae ? Gonne re bonye naledi ya yona , re le kwa botlhabatsatsi , mme re tsile go mo obamela . ”
40002003	Ya re kgosi Herote a utlwa , a tshoga le botlhe ba Jerusalema nae .
40002004	A ba a phutha baperesiti ba bagolo botlhe le Baitsedikwalo ba morafe , a tlhotlhomisa mo go bone gore Keresete o tla tsalelwa kae .
40002005	Ba mo araba ba re : “ Kwa Betleheme wa Jutea ; gonne go kwadilwe jalo ke moporofeti ga twe :
40002006	“ ‘ Wena Betleheme wa lefatshe la Juta ; ga o mmotlana ka gope mo magosaneng a Juta ; gonne mo go wena go tla tswa molaodi yo o tla disang morafe wa me wa Iseraele . ’ ”
40002007	Ke fa Herote a biletsa batlhalefi fa thoko , a ba botsa thata ka ga sebaka se naledi e bonetseng ka sona ,
40002008	a ba a ba romela kwa Betleheme a re : “ Yaang lo tlhotlhomise sentle ka ga ngwana ; mme e re lo sena go mmona , lo tle go mpolelela , gore le nna ke ye go mo obamela . ”
40002009	Ya re ba sena go utlwa kgosi , ba tsamaya ; ba akofa ba bona naledi e ba e bonyeng kwa botlhabatsatsi , ya ba etelela pele , ya ba ya fitlha ya ema e okame felo fa ngwana a leng teng .
40002010	Ya re ba bona naledi , ba itumela thata ka boitumelo jo bogolo .
40002011	Ba feta ba tsena mo ntlong , ba bona ngwana , a na le Maria , mmaagwe . Jaanong ba wela fa fatshe , ba mo obamela , ba be ba phutholola matlotlo a bone , ba mo ntshetsa dineo , e bong gouta le maswalo le mera .
40002012	Mme ya re ka ba laetswe ke Modimo ka toro gore ba se ka ba boela kwa go Herote , ba boela kwa lefatsheng la ga bone ka tsela e sele .
40002013	E rile ba sena go tloga , moengele wa Morena a bonala fa go Josefa ka toro , a mo raya a re : “ Nanoga o tsee ngwana le mmaagwe , o tshabele kwa Egepeto , o be o nne teng go tsamaya ke go itsise ; gonne Herote o ikemiseditse go batla ngwana gore a mmolae . ”
40002014	Ke fa a tsoga , a tsaya ngwana le mmaagwe bosigo , a tloga a ya kwa Egepeto ;
40002015	a nna teng ga tsamaya Herote a swa , gore go dirafale se se builweng ke Morena ka moporofeti a re : “ Ke biditse morwaake kwa Egepeto . ”
40002016	E rile jaanong Herote a lemoga gore batlhalefi ba mo forile , a gakala thata , a ba a romela batlhanka go bolaya basimanyana botlhe kwa Betleheme le mo tikologong yotlhe ya teng , go simolola ka ba dinyaga tse pedi le bomonnaa-bone , ka fa sebakeng se o se tlhotlhomisitseng mo batlhalefing .
40002017	Ka go dira jalo ga dirafala se se builweng ke moporofeti Jeremia a re :
40002018	“ Lentswe le ne la utlwala kwa Rama , selelo le khutsafalo e kgolo ; Ragele a lelela bana ba gagwe , mme a gana go gomodiwa , gonne ga ba tlhole ba le teng . ”
40002019	Jaanong ya re Herote a sena go swa , moengele wa Morena a bonala fa go Josefa kwa Egepeto ka toro a re :
40002020	“ Tsoga o tsee ngwana le mmaagwe , o boele kwa lefatsheng la Iseraele ; gonne ba ba neng ba batla go bolaya ngwana ba sule . ”
40002021	A tsoga , a tsaya ngwana le mmaagwe , a boela kwa lefatsheng la Iseraele .
40002022	Ya re a utlwa gore Aregelao o busa kwa Jutea mo boemong jwa ga Herote rraagwe , a boifa go ya teng ; mme ya re a sena go laelwa ke Modimo ka toro , a fetela kwa lefatsheng la Galelea ,
40002023	a ba a fitlha a aga mo motseng o o bidiwang Nasaretha ; ka go dira jalo ga dirafala se se builweng ke baporofeti ba re : “ O tla bidiwa Monasaretha . ”
40003001	Mo malatsing ao ga tla Johane Mokolobetsi , a rera mo sekakeng sa Jutea a re :
40003002	“ Tlhabologang ; gonne puso ya magodimo e atametse ! ”
40003003	Yoo ke ene yo moporofeti Jesaya o buileng ka ga gagwe a re : “ Lentswe la mongwe yo o kuang mo sekakeng la re : ‘ Baakanyang tsela ya Morena , siamisang mebila ya gagwe ! ’ ”
40003004	Johane yoo , seaparo sa gagwe e ne e le sa boboa jwa kammele , a itlamile letheka ka moitlamo wa letlalo ; dijo tsa gagwe e ne e le tsie le dinotshe tsa naga .
40003005	Ke fa go tswela go ene batho ba Jerusalema le ba Jutea yotlhe le ba naga yotlhe e e fa Joretane ,
40003006	mme a ba kolobetsa mo nokeng ya Joretane , ba ntse ba ipobola dibe tsa bone .
40003007	Ya re a bona bontsi jwa Bafarisai le Basadukai ba tla kolobetsong , a ba raya a re : “ Lotsalo lwa dinoga ke lona ! Lo kaetswe ke mang gore lo falole bogaleng jo bo tlang ?
40003008	Ungwang he maungo a a tshwanetseng tlhabologo .
40003009	Lo se ka lwa ithaya lwa re : ‘ Re na le Aborahame , ke ene rraetsho . ’ Gonne ke lo raya ke re : Modimo o nonofile go ka tsosetsa Aborahame bana ka majwe a .
40003010	Selepe se setse se beilwe fa meding ya ditlhare ; mme setlhare sengwe le sengwe se se sa ungweng leungo le le siameng , se tla rengwa , se be se latlhelwa mo molelong .
40003011	Nna ke lo kolobeletsa tlhabologo ka metsi ; mme yo o tlang morago ga me o nonofile bogolo go nna , yo ke sa tshwanelang go mo tsholela ditlhako ; ene o tla lo kolobetsa ka Mowa o o Boitshepo le ka molelo ;
40003012	o tshwere seoloso ka letsogo , mme o tla feela seboana sa gagwe gotlhe ; o tla phuthela mabele a gagwe mo sefaleng , mme moko a o tshuba ka molelo o o sa kakeng wa tingwa . ”
40003013	Jaanong Jesu a tswa kwa Galelea , a ya kwa go Johane kwa Joretane gore a kolobediwe ke ene .
40003014	Mme Johane a re o a gana , a mo raya a re : “ Ke nna ke tshwanetseng go kolobediwa ke wena , mme a o tla go nna ? ”
40003015	Jesu a mo araba a re : “ Letlelela go nne jalo ; gonne go re tshwanetse jalo gore re dirafatse tshiamo yotlhe . ” Ke fa a dumela .
40003016	Ya re Jesu a sena go kolobediwa , a tswa mo metsing ka bonako . Foo magodimo a mmulegela , a bona Mowa wa Modimo o fologa jaaka lephoi , o tla mo go ene .
40003017	Mme lentswe la utlwala , le tswa kwa magodimong le re : “ Yoo ke Morwaake yo o rategang , yo ke mo itumelelang . ”
40004001	Ya baa gona Jesu a gogelwang ke Mowa kwa sekakeng gore a raelwe ke Diabolo .
40004002	E rile a sena go itima dijo malatsi a le 40 le masigo a le 40 , a tshwarwa ke tlala .
40004003	Jaanong moraedi a tla , a mo raya a re : “ Fa o le Morwa Modimo , bua gore majwe a , a fetoge dinkgwe . ”
40004004	Ene a fetola a re : “ Go kwadilwe ga twe : ‘ Motho ga a nke a phela ka senkgwe fela ; o phela ka lefoko lengwe le lengwe le le tswang mo molomong wa Modimo . ’ ”
40004005	Jaanong Diabolo a mo isa kwa motseng o o boitshepo , a mmaya mo setlhoeng sa Tempele ,
40004006	a mo raya a re : “ Fa ò le Morwa Modimo , itatlhele kwa tlase ; gonne go kwadilwe ga twe : “ ‘ O tla laela baengele ba gagwe ka ga gago ; ba tla go kuka ka diatla , e se re gongwe dinao tsa gago tsa kgopiwa ke lentswe . ’ ”
40004007	Jesu a mo fetola a re : “ E bile go kwadilwe ga twe : ‘ O se ka wa leka Morena , Modimo wa gago ! ’ ”
40004008	Gape , Diabolo a mo isa kwa thabeng e e goletseng kwa godimo thata , a mmontsha magosi otlhe a lefatshe le bontle jwa ona ,
40004009	a mo raya a re : “ Tsotlhe tse ke tla di go naya , fa o ka wela fa fatshe , wa nkobamela . ”
40004010	Jesu a mo fetola a re : “ Ntlogela , Satane ! Gonne go kwadilwe ga twe : ‘ O tshwanetse go obamela Morena , Modimo wa gago le go direla ene a le esi fela . ’ ”
40004011	Ke fa Diabolo a mo tlogela ; mme baengele ba tla , ba mo direla .
40004012	E rile a utlwa gore Johane o golegilwe , a ngwegela kwa Galelea .
40004013	A huduga kwa Nasaretha , a ya go nna kwa Kaperenaume yo o fa letsheng mo nageng ya Sebulone le Nafetale ,
40004014	gore go dirafale se se builweng ke moporofeti Jesaya a re :
40004015	“ Lefatshe la Sebulone le lefatshe la Nafetale , ntlheng ya letsha , moseja wa Joretane , Galelea wa Baditšhaba ,
40004016	morafe o o ntseng mo lefifing o bonye lesedi le legolo ; ba ba dutseng mo lefatsheng la loso le mo moriting wa loso , lesedi le ba tlhabetse . ”
40004017	Go tloga foo Jesu a simolola go rera a re : “ Tlhabologang ; gonne puso ya magodimo e atametse ! ”
40004018	Ya re a tsamaya fa letsheng la Galelea , a bona bana ba motho ba le babedi , e bong Simone yo o bidiwang Petoro le Andrea morwa-rraagwe , ba digela letloa mo letsheng ; gonne e ne e le batshwari ba ditlhapi .
40004019	A ba raya a re : “ Ntshalang morago , mme ke tla lo dira batshwari ba batho . ”
40004020	Jaanong ba akofa ba tlogela matloa , ba mo sala morago .
40004021	Ya re a fetela pele go tswa foo , a bona bana ba motho ba bangwe ba le babedi , e bong Jakobo , morwa Sebeteo , le Johane monnawe , ba na le Sebeteo rraabo mo mokorong , ba baakanya matloa a bone ; a ba bitsa .
40004022	Ba akofa ba tlogela mokoro le rraabo , ba mo sala morago .
40004023	Jaanong Jesu a tsamaya le Galelea yotlhe , a ntse a ruta mo disenagogeng tsa bone a rera Efangele ya puso , a fodisa malwetse otlhe le makoa otlhe mo bathong .
40004024	Tumo ya gagwe ya tswela kwa Siria yotlhe . Batho ba isa go ene botlhe ba ba lwalang , ba ba tshwerweng ke malwetse a mefutafuta le matlhoko , le ba ba tsenyweng ke medemone , le ba ba karalalang , le ba ba suleng mefama , a ba fodisa .
40004025	Bontsintsi jwa mo latela , bo tswa kwa Galelea le Dekapoli le Jerusalema le Jutea le kwa moseja ga Joretane .
40005001	E rile a bona bontsintsi , a tlhatlogela kwa thabeng ; ya re a sena go nna fa fatshe , barutwa ba gagwe ba tla go ene .
40005002	A tumolola molomo , a ba ruta a re :
40005003	“ Go sego ba ba humanegileng mo moweng ; gonne puso ya magodimo ke ya bone .
40005004	Go sego ba ba hutsafetseng ; gonne ba tla gomodiwa .
40005005	Go sego ba ba pelonolo ; gonne ba tla rua boswa jwa lefatshe .
40005006	Go sego ba ba nang le tlala ya tshiamo , ba e nyorelwa ; gonne ba tla kgorisiwa .
40005007	Go sego ba ba kutlwelo-botlhoko ; gonne ba tla utlwelwa botlhoko .
40005008	Go sego ba ba pelo di itshekileng ; gonne ba tla bona Modimo .
40005009	Go sego badira-kagiso ; gonne ba tla bidiwa bana ba Modimo .
40005010	Go sego ba ba bogisediwang tshiamo ; gonne puso ya magodimo ke ya bone .
40005011	“ Lo sego , fa batho ba lo kgoba , ba lo bogisa , ba bua bosula jotlhe ka ga lona ka maaka , ka ntlha ya me .
40005012	Itumeleng lo ipele ; gonne tuelo ya lona e kgolo kwa magodimong . Gonne ba bogisitse baporofeti jalo , ba ba neng ba le teng pele ga lona .
40005013	“ Lona lo letswai la lefatshe . Fa letswai le tswapogile , le tla lokwa ka eng ? Ga le tlhole le na le tiro epe , fa e se go latlhelwa kwa ntle le go gatakwa ke batho .
40005014	“ Lona lo lesedi la lefatshe . Motse o o mo godimo ga thaba ga o ka ke wa fitlhega .
40005015	Le gona ga go ke go tshujwa lobone , lwa bewa ka fa tlase ga kgamelo . Lo bewa mo setlhomong ; foo lo tla bonegela botlhe ba ba mo ntlong .
40005016	A lesedi la lona le bonegele batho jalo gore ba bone ditiro tsa lona tse di siameng , ba tle ba galaletse Rraalona yo o kwa magodimong .
40005017	“ Lo se ka lwa gopola gore ke tsile go dirolola molao gongwe baporofeti ; ga ke a tla go dirolola , ke tsile go dirafatsa .
40005018	Gonne , ammaaruri ke lo raya ke re : Fa tsotlhe di ise di dirafale pele , ga go ka ke ga feta tlhakanyana epe , le fa e le letshwaonyana lepe la molao , go tsamaya go fete legodimo le lefatshe .
40005019	Ka moo , le fa e le mang yo o tla dirololang nngwe ya ditaolo tse dipotlana tse le go ruta batho jalo , o tla bidiwa yo mmotlana mo pusong ya magodimo . Mme yo o tla di dirisang le go di ruta , ene o tla bidiwa yo mogolo mo pusong ya magodimo .
40005020	Gonne ke lo raya ke re : Fa tshiamo ya lona e sa gaise ya Baitsedikwalo le ya Bafarisai , ga lo ka ke lwa tsena mo pusong ya magodimo ka gope .
40005021	“ Lo utlwile gore go reilwe ba bogologolo ga twe : ‘ O se ka wa bolaya ; mme le fa e le mang yo o bolayang o tla atlholelwa petso . ’
40005022	Mme nna ke lo raya ke re : Mongwe le mongwe yo o galefelang mokaulengwe wa gagwe fela , o tla atlholelwa petso ; yo o rayang mokaulengwe wa gagwe a re : ‘ Selo ke wena ! ’ o tla tshwanelwa ke katlholo ya lekgotla le legolo ; yo o reng : ‘ Lesilo ke wena ! ’ o tla tshwanelwa ke go latlhelwa kwa moleteng wa molelo .
40005023	Fa jaanong ò isa neo ya gago fa aletareng , mme ò gakologelwa teng gore mokaulengwe wa gago o ngongorega ka wena ,
40005024	foo tlogela neo ya gago teng fa pele ga aletare , ò ye o agisanye le mokaulengwe wa gago pele , e be gona ò ka tlang wa isa neo ya gago .
40005025	“ Akofa ò utlwane le moganetsi wa gago , o sa ntse o na nae mo tseleng , e se re gongwe moganetsi a go neela moatlhodi , mme moatlhodi a go neela motlhanka , mme wa latlhelwa mo ntlong ya kgolegelo .
40005026	Ammaaruri ke go raya ke re : Ga o ka ke wa tswa teng ka gope , o ise o lefe sente ya bofelo .
40005027	“ Lo utlwile gore go tilwe : ‘ O se ka wa dira boaka . ’
40005028	Mme nna ke lo raya ke re : Mongwe le mongwe yo o lebang mosadi ka go mo eletsa , o setse a dirile boaka nae mo pelong ya gagwe .
40005029	Fa leitlho la gago le le jang le go kgopisa , ò le gonye , ò le latlhe ; gonne go molemo mo go wena , fa nngwe ya ditokololo tsa gago e ka senyega , gore go se latlhelwe mmele otlhe wa gago mo moleteng wa molelo .
40005030	Fa letsogo la gago le le jang le go kgopisa , ò le kgaole , ò le latlhe ; gonne go molemo mo go wena , fa nngwe ya ditokololo tsa gago e ka senyega , gore go se latlhelwe mmele otlhe wa gago mo moleteng wa molelo .
40005031	“ Gape go tilwe : ‘ Yo o tlhalang mosadi wa gagwe , a a mo nee lokwalo lwa tlhalo . ’
40005032	Mme nna ke lo raya ke re : Mongwe le mongwe yo o tlhalang mosadi wa gagwe , e se ka ntlha ya boaka , o mo dira seaka ; mme yo o nyalang yo o tlhadilweng , o dira boaka .
40005033	“ Gape , lo utlwile gore go reilwe ba bogologolo ga twe : ‘ O se ka wa ikana ka maaka , mme o tshegeletse Morena maikano a gago . ’
40005034	Mme nna ke lo raya ke re : Se ikaneng ka gope , le fa e le ka legodimo , ka e le sedulo sa Modimo sa bogosi ,
40005035	le fa e le ka lefatshe , ka e le sebeo sa ona sa dinao , le fa e le ka Jerusalema , ka e le motse wa kgosi e kgolo .
40005036	Le gona , ò se ka wa ikana ka tlhogo ya gago , ka ò sa ka ke wa dira thiri epe tshweu gongwe ntsho .
40005037	Mme a lefoko la lona la ‘ Ee ’ e nne ‘ Ee ’ , la ‘ Nnyaa ’ e nne ‘ Nnyaa ’ ; mme se se fetang tseo se tswa mo go yo-o-bosula .
40005038	“ Lo utlwile gore go tilwe : ‘ A leitlho le tswelwe ke leitlho le leino ke leino . ’
40005039	Mme nna ke lo raya ke re : Se ganetsanyeng le yo o lo direlang bosula ; mme fa mongwe a go faphola lesameng le le jang , mo neele le la molema .
40005040	Yo o ratang go seka le wena go tsaya kojwana ya gago , mo leseletse go go tseela le kobo .
40005041	Gape , fa motho a go pateletsa go tsamaya le ene mmaele e le nngwe , yaa nae tse pedi .
40005042	Naya yo o go kopang ; le yo o ratang go adima mo go wena , o se ka wa mo hularela .
40005043	“ Lo utlwile gore go tilwe : ‘ Rata mongwe-ka-wena , mme o tlhoe mmaba wa gago . ’
40005044	Mme nna ke lo raya ke re : Ratang baba ba lona , lo tshegofatseng ba ba lo hutsang ; ba ba lo tlhoileng lo ba direleng molemo , lo rapelele ba ba lo kgobotlang , ba lo bogisa ,
40005045	gore lo nne bana ba ga Rraeno yo o kwa magodimong ; gonne o tlhabisetsa ba ba bosula le ba ba molemo letsatsi la gagwe , o nesetsa basiami le basiamolodi pula .
40005046	Gonne fa lo rata ba ba lo ratang , lo na le tuelo efe ? Bakgethisi le bone a ga ba dire jalo ?
40005047	Fa lo dumedisa bakaulengwe ba lona fela , lo gaisa ba bangwe ka eng ? Baheitane a ga ba dire jalo le bone ?
40005048	Ka moo he , siamang ka botlalo jaaka Rraeno wa legodimo a siame ka botlalo .
40006001	“ Itiseng gore lo se dire tshiamo ya lona fa pele ga batho gore lo bonwe ke bone ; go seng jalo ga lo na tuelo mo go Rraeno yo o kwa magodimong .
40006002	“ Ka moo he , e re fa o dira tsa bopelotlhomogi , o se ka wa letsa lonaka fa pele ga gago , jaaka baitimokanyi ba tle ba dire mo disenagogeng le mo mebileng gore ba tlotlwe ke batho . Ammaaruri ke lo raya ke re : Tuelo ya bone ba setse ba e amogetse .
40006003	Mme wena , e re fa ò ntsha dikatso , a letsogo la gago la molema le se ka la itse se se dirwang ke le le jang ,
40006004	gore dikatso tsa gago di nne mo bosaitsiweng ; mme Rraago yo o bonang mo go fitlhegileng o tla go duela .
40006005	“ Gape fa lo rapela , lo se ka lwa nna jaaka baitimokanyi ; gonne ba rata go rapela ba eme mo disenagogeng le fa makopanelong a mebila gore ba ipontshe batho . Ammaaruri ke lo raya ke re : Tuelo ya bone ba setse ba e amogetse .
40006006	Mme wena , e re fa o rapela , o tsene mo ntlwaneng ya gago e e kwa teng ; mme e re ò sena go tswala mojako , ò rapele Rraago yo o mo sephiring ; mme Rraago yo o bonang mo go fitlhegileng o tla go duela .
40006007	“ Fa lo rapela , lo se ka lwa boaboela jaaka baheitane ; gonne ba gopola gore ba tla utlwiwa ka ntlha ya bontsi jwa mafoko a bone .
40006008	Ka moo he , se tshwaneng le bone ; gonne Rraalona o itse tse lo di tlhokang , lo ise lo di mo kope .
40006009	Mme lona lo rapele jaana lo re : “ ‘ Rraetsho yo o kwa magodimong ; leina la gago a le itshepisiwe ;
40006010	puso ya gago a e tle ; thato ya gago a e dirafale mo lefatsheng jaaka kwa legodimong .
40006011	Re fe gompieno sejo sa rona sa letsatsi .
40006012	O re itshwarele melato ya rona , jaaka le rona re itshwarela ba ba melato le rona .
40006013	O se re gogele mo thaelong , mme ò re golole mo bosuleng . Gonne bogosi ke jwa gago , le thata , le kgalalelo , ka bosenabokhutlo ! Amen . ’
40006014	“ Gonne fa lo itshwarela batho ditlolo tsa bone , le lona Rraeno wa legodimo o tla lo itshwarela .
40006015	Mme fa lo sa itshwarele batho ditlolo tsa bone , Rraeno le ene ga a kitla a lo itshwarela ditlolo tsa lona .
40006016	“ Gape fa lo itima dijo , lo se ka lwa tlhonya jaaka baitimokanyi ; gonne ba itshenya difatlhego gore ba ipontshe batho , fa ba itima dijo . Ammaaruri ke lo raya ke re : Tuelo ya bone ba setse ba e amogetse .
40006017	Mme wena , e re fa ò itima dijo , ò iphotle tlhogo , o tlhape sefatlhego
40006018	gore batho ba tle ba se ka ba bona gore ò itima dijo ; mme ò bonwe fela ke Rraago yo o mo sephiring ; mme Rraago yo o bonang mo go fitlhegileng o tla go duela .
40006019	“ Se iphutheleng mahumo mo lefatsheng , kwa go senyang motoutwana le marale teng , le kwa magodu a phunyang , a utswa teng .
40006020	Iphutheleng mahumo kwa legodimong , kwa motoutwana o sa senyeng teng , le fa e le marale , le kwa magodu a sa phunyeng go utswa teng .
40006021	Gonne kwa letlotlo la gago le leng teng , pelo ya gago le yona e tla nna teng .
40006022	“ Leitlho ke lobone lwa mmele ; ka moo , fa leitlho la gago le siame , mmele otlhe wa gago o tla sedifala .
40006023	Mme fa leitlho la gago le le bosula , mmele otlhe wa gago o tla fifala . Fa jaanong lesedi le le mo go wena e le lefifi , kana lefifi le tla bo le le legolo jang !
40006024	“ Ga go ope yo o ka direlang barena ba le babedi ; gonne o tla tlhoa yo mongwe , mme a rate yo mongwe ; gongwe o tla ngaparela yo mongwe , mme a nyatse yo mongwe . Ga lo ka ke lwa direla Modimo le Mamone .
40006025	“ Ke ka ntlha ya moo ke lo rayang ke re : Se tshwenyegeleng bophelo jwa lona gore lo tla ja eng , lo tla nwa eng , le fa e le mmele gore lo tla apara eng ? Bophelo a ga bo gaise dijo , le mmele a ga o gaise diaparo ?
40006026	Lebang dinonyane tsa leapi ; ga di jwale , e bile ga di robe , le fa e le go phuthela mo difaleng ; mme Rraalona wa legodimo o a di otla . Lona a ga lo di gaise segolo ?
40006027	Ke ofe wa lona yo o ka ikoketsang boleele jwa letsogo le le lengwe fela ka go itlhofaelela ?
40006028	“ Lo tlhofaelelelang diaparo ? Elang dithunya tsa naga tlhoko ka fa di golang ka teng ; ga di dire , ga di otlhe ;
40006029	mme ke lo raya ke re : Le fa e le Salomo mo kgalalelong yotlhe ya gagwe o ne a sa kgaba jaaka sengwe sa tseo .
40006030	Fa Modimo o apesa jalo bojang jwa naga , jo bo leng teng kajeno , mme ka moso bo latlhelwa mo leisong , a ga o kitla o lo apesa bogolo lona ba tumelo e potlana ?
40006031	“ Ka moo , se tshwenyegeng lwa re : ‘ Re tla ja eng , gongwe , re tla nwa eng , gongwe , re tla apara eng ? ’
40006032	Gonne tsotlhe tseo di batlwa ke baheitane ; kana Rraeno wa legodimo o itse gore tsotlhe tseo lo tshela ka tsona .
40006033	Jalo he , batlang pele puso ya Modimo le tshiamo ya ona , mme tsotlhe tseo lo tla di okelediwa .
40006034	Ka moo he , se tshwenyegeleng letsatsi la ka moso ; gonne letsatsi la ka moso le tla itshwenyegela ka losi . Letsatsi le lekanywe ke tshwenyego ya lone .
40007001	“ Lo se ka lwa atlhola gore lo se atlholwe ;
40007002	gonne katlholo e lo ka atlholang ka yona , lo tla atlholwa ka yona , le selekanyo se lo ka lekanyang ka sona , lo tla lekanyediwa ka sona .
40007003	O lebelang phatsana e e mo leitlhong la morwa-rraago , mme o sa lemoge kota e e mo leitlhong la gago ?
40007004	Gape o ka raya morwa-rraago jang wa re : ‘ Nte ke ntshe phatsana mo leitlhong la gago , ’ etswe ò sa bone kota e e mo leitlhong la gago ?
40007005	Moitimokanyi ke wena ! Ntsha kota mo leitlhong la gago pele ; ke gona ò tla bonang sentle go ntsha phatsana mo leitlhong la morwa-rraago .
40007006	“ Lo se ka lwa naya dintšwa se se itshepileng ; le gona lo se ka lwa latlhela ditalama tsa lona fa pele ga dikolobe , e se re gongwe tsa di gataka ka ditlhako tsa tsona , tsa ba tsa retologa , tsa lo gagoganya .
40007007	“ Kopang , mme lo tla newa ; batlang , mme lo tla bona ; konyakonyang , mme lo tla bulelwa .
40007008	Gonne mongwe le mongwe yo o kopang , o a amogela ; le yo o batlang , o a bona ; le yo o konyakonyang , o tla bulelwa .
40007009	A kampo go na le motho mo go lona yo e ka reng fa morwawe a mo kopa senkgwe , a mo naya lentswe ?
40007010	Gongwe fa a kopa tlhapi , a a ka mo naya noga ?
40007011	Jaanong , fa lona , ba lo leng bosula , lo itse go naya bana ba lona dineo tse di molemo , bogolo jang Rraalona yo o kwa magodimong o tla naya ba ba mo kopang tse di siameng !
40007012	“ Jaanong tsotlhe tse lo ratang batho ba di lo direla , lo ba direle tsona ; gonne molao o a re jalo le baporofeti .
40007013	“ Tsenang ka kgoro e e pitlaganyeng ; gonne kgoro e atlhame , le tsela e kgolo e e yang kwa tatlhegong , mme ba ba tsenang ka yona ba bantsi .
40007014	Mme kgoro e pitlaganye , le tsela e tshesane e e yang botshelong , mme ba ba e bonang ga ba bantsi .
40007015	“ Itiseng mo baporofeting ba e seng bone , ba ba tlang go lona , ba apere diaparo tsa dinku , mme mo teng e le diphiri tse di garolang .
40007016	Lo tla ba itse ka maungo a bone . A go a tle go fulwe leungo la moweine mo mitlweng , gongwe difeie mo mesitlwaneng ?
40007017	Ka moo , setlhare sengwe le sengwe se se siameng se ungwa maungo a a monate ; mme setlhare se se sa siamang se ungwa maungo a a botlhoko .
40007018	Setlhare se se siameng ga se ka ke sa ungwa maungo a a botlhoko , le setlhare se se sa siamang ga se ka ke sa ungwa maungo a a monate .
40007019	Setlhare sengwe le sengwe se se sa ungweng leungo le le monate se a rengwa , se latlhelwe mo molelong .
40007020	Ka moo he , lo tla ba itse ka maungo a bone .
40007021	“ Ga se mongwe le mongwe yo o nthayang a re : ‘ Morena , Morena ! ’ yo o tla tsenang mo pusong ya magodimo ; go tla tsena fela yo o dirang thato ya ga Rre yo o kwa magodimong .
40007022	Ba bantsi ba tla nthaya ka letsatsi leo ba re : ‘ Morena , Morena , a ga re a ka ra rera Lefoko la Modimo ka leina la gago , ra ba ra leleka medemone ka leina la gago , ra ba ra dira ditiro tse dikgolo ka leina la gago ? ’
40007023	Foo ke tla ba raya ke re : ‘ Ga ke ise nke ke lo itse ; tlogang fa go nna , lona badiratshiamololo ! ’
40007024	“ Jaanong mongwe le mongwe yo o utlwang mafoko ao a me , a ba a a dirisa , o tla tshwana le monna yo o tlhoko , yo o agileng ntlo ya gagwe mo lefikeng ;
40007025	mme pula ya fologa , le merwalela ya tla , le diphefo tsa foka , tsa itaya ntlo eo ; mme ya se ka ya wa ; gonne e ne e theilwe mo lefikeng .
40007026	“ Mme mongwe le mongwe yo o utlwang mafoko ao a me , mme a sa a dirise , o tla tshwana le monna yo o lesilo , yo o agileng ntlo ya gagwe mo mošaweng ;
40007027	mme pula ya fologa , le merwalela ya tla , le diphefo tsa foka , tsa itaya ntlo eo , ya ba ya wa ; mme go wa ga yona ga nna gogolo . ”
40007028	Jaanong ya re Jesu a sena go fetsa mafoko ao , batho ba welwa ke letshogo le legolo ka ntlha ya thuto ya gagwe ;
40007029	gonne o ne a ba ruta jaaka yo o nang le thata , e seng jaaka Baitsedikwalo ba bone .
40008001	E rile a fologa mo thabeng , masomo a magolo a mo sala morago .
40008002	Jaanong molepero a tla go ene , a mo obamela a re : “ Morena , fa o rata , o ka mphepafatsa . ”
40008003	Jesu a ntsha letsogo , a mo ama a re : “ Ke a rata , phepafala ! ” Mme a akofa a fola lepero la gagwe .
40008004	Jesu a ba a mo raya a re : “ O itise gore o se ka wa bolelela ope ; mme yaa o ipontshe moperesiti , o be o ise neo e Moše o e laetseng , go nna tshupo mo go bone . ”
40008005	E rile a tsena mo Kaperenaume , ga tla molaodi-wa-lekgolo go ene , a mo rapela a re :
40008006	“ Morena , motlhanka wa me o letse fa fatshe mo ntlong , o sule mhama , o bile o tlhabegile mo go botlhoko . ”
40008007	Jesu a mo raya a re : “ Ke tla tla , ke mo fodisa . ”
40008008	Molaodi a araba a re : “ Morena , ga go a ntshwanela gore o tsene fa tlase ga ditlhomeso tsa me ; bua lefoko fela , mme motlhanka wa me o tla fola ;
40008009	gonne le nna ke motho yo o mo taolong , mme ke na le batlhabani fa tlase ga me ; e a re fa ke raya yo ke re : ‘ Tsamaya ! ’ a tsamae ; le yo mongwe ke re : ‘ Tlaa ! ’ a tle ; le motlhanka wa me ke re : ‘ Dira se ! ’ a se dire . ”
40008010	Ya re Jesu a utlwa , a gakgamala , a raya ba ba mo setseng morago a re . “ Ammaaruri ke lo raya ke re : Ga ke ise nke ke bone tumelo e e kana le fa e le mo Iseraele .
40008011	Ke bile ke lo raya ke re : Ba bantsi ba tla tswa kwa botlhabatsatsi le kwa bophirimatsatsi , ba nna fa tafoleng le Aborahame le Isaka le Jakobe mo pusong ya magodimo ;
40008012	mme bana ba puso ba tla kgaramelediwa kwa lefifing le le kwa ntle ; teng go tla nna selelo le phuranyo ya meno . ”
40008013	Jesu a ba a raya molaodi a re : “ Tsamaya ; a go go dirafalele ka fa o dumetseng ka teng . ” Mme motlhanka wa gagwe a fola ka yona nako eo .
40008014	E rile Jesu a tsena mo ntlong ya ga Petoro , a bona mogwagwadie a letse fa fatshe , a tuka bolelo ;
40008015	ke fa a tshwara seatla sa gagwe ; mme mogote wa mo tlogela , a ba a tsoga , a mo direla .
40008016	Ya re go le maitsiboa , ba tsisa go ene ba le bantsi ba ba tsenyweng ke medemone ; a kgarameletsa mewa kwa ntle ka lefoko , a fodisa botlhe ba ba lwalang ,
40008017	gore go dirafale se se builweng ke Jesaya moporofeti a re : “ Ene o ithwesitse makoa a rona , a rwala malwetse a rona . ”
40008018	E rile Jesu a bona lesomo la batho le mo dikanyeditse , a laola gore go tshelelwe kwa moseja .
40008019	Foo ga tla moitsedikwalo , a mo raya a re : “ Moruti , ke tla go sala morago gongwe le gongwe kwa o ka yang teng . ”
40008020	Jesu a mo fetola a re : “ Diphokojwe di na le mesima le dinonyane tsa leapi di na le dintlhaga , mme Morwa-Motho ene ga a na fa a ka latsang tlhogo teng . ”
40008021	Yo mongwe wa barutwa a mo raya a re : “ Morena , ntetlelele , ke ye go fitlha rre pele . ”
40008022	Jesu a mo fetola a re : “ Ntshale morago ; a baswi ba fitlhe baswi ba bone ! ”
40008023	E rile a palama mokoro , barutwa ba gagwe ba mo sala morago .
40008024	Jaanong ga tsoga ledimo le legolo mo letsheng , mo mokoro o bileng wa khurumediwa ke makhubu , mme ene a bo a robetse .
40008025	Ba ya go ene , ba mo tsosa ba re : “ Morena , re pholose , re a nwela ! ”
40008026	A ba raya a re : “ Lo boifelang , ba tumelonyana ke lona ? ” Ke fa a tsoga , a kgalemela diphefo le letsha , ga ba ga nna tidimalo e kgolo .
40008027	Foo batho ba gakgamala ba re : “ Yo ke yo o ntseng jang , ka le tsona diphefo le letsha di mo utlwa ? ”
40008028	E rile a fitlha kwa moseja mo lefatsheng la Bagatara , batho ba le babedi ba kgatlhana nae , ba ba tsenyweng ke mewa e e bosula , ba tswa kwa diphupung , ba le bogale thata , mo go neng go se ope yo o ka fetang ka tsela eo .
40008029	Ba goa ba re : “ Re na le kopano efe le wena , Morwa Modimo ? A o tsile kwano go re tlhokofatsa e ise e nne nako ? ”
40008030	Jaanong ga bo go fula motlhape o mogolo wa dikolobe kgakalanyana le bone .
40008031	Mewa e e bosula ya mo rapela ya re : “ Fa o re kgarameletsa ntle , re romele kwa motlhapeng wa dikolobe . ”
40008032	A e raya a re : “ Yaang teng ! ” Foo ya tswa , ya tsena mo dikolobeng ; motlhape otlhe wa ba wa itigela ka maokoriba mo letsheng , wa swela mo metsing .
40008033	Jaanong badisa ba tshaba , ba ya kwa motseng , ba bolela tsotlhe , le tsona tsa ba ba neng ba tsenywe ke mewa e e bosula .
40008034	Foo batho botlhe ba motse ba tswa ba ya go kopana le Jesu . Ya re ba mmona , ba mo rapela gore a tloge mo nageng ya bone .
40009001	Jaanong a palama mokoro a tshela letsha , a boela kwa motseng wa ga gabo .
40009002	Foo ba tsisa go ene mongwe yo o suleng mhama , a letse mo bolaong . Ya re Jesu a bona tumelo ya bone , a raya yo o suleng mhama a re : “ Namatshega , ngwanaka ; dibe tsa gago o di itshwaretswe . ”
40009003	Ke fa bangwe ba Baitsedikwalo ba ithaya ba re : “ Yo , o kgala Modimo . ”
40009004	Ya re Jesu a lemoga megopolo ya bone , a ba raya a re : “ Lo gopolelang tse di bosula mo dipelong tsa lona ?
40009005	Se se botlhofo ke sefe , a ke go re : ‘ Dibe tsa gago o di itshwaretswe , ’ gongwe go re : ‘ Tsoga o tsamae ’ ?
40009006	Mme lo tla lemoga gore Morwa-Motho o na le thata mo lefatsheng go itshwarela dibe ! ” Ke fa a raya yo o suleng mhama a re : “ Tsoga o tsee bolao jwa gago , o be o ye kwa ntlong ya gago ! ”
40009007	Mme a tsoga , a ya kwa ntlong ya gagwe .
40009008	Ya re batho ba bona , ba boifa , ba be ba galaletsa Modimo o o neileng batho thata e e ntseng jalo .
40009009	E rile Jesu a tswa foo , mme a fetela pele , a bona motho yo o bidiwang Matheo , a dutse mo ntlong ya kgethelo ; a mo raya a re : “ Ntshala morago ! ” Yoo a nanoga , a mo sala morago .
40009010	Ya re Jesu a ntse fa dijong mo ntlong , bakgethisi le baleofi ba le bantsi ba tla , ba nna nae fa dijong le barutwa ba gagwe .
40009011	Ya re Bafarisai ba bona , ba raya barutwa ba gagwe ba re : “ Moruti wa lona o jelang le bakgethisi le baleofi ? ”
40009012	Ya re a utlwa jalo , a ba raya a re : “ Ngaka ga e batlwe ke ba ba itekanetseng , e batlwa ke ba ba lwalang .
40009013	Jaanong tsamayang , lo ithute gore ke go reng , fa go twe : ‘ Ke batla kutlwelo-botlhoko , e seng setlhabelo ; ’ gonne ke tsile go biletsa baleofi tlhabologong , e seng basiami . ”
40009014	Ya baa gona barutwa ba ga Johane ba tlang go ene ba re : “ Ke go reng , fa rona le Bafarisai re itima dijo gantsi , mme barutwa ba gago ba sa di itime ? ”
40009015	Jesu a ba araba a re : “ A baetsana ba ka lela , monyadi a sa ntse a na nabo ? Mme malatsi a tla tla , a monyadi a tla tlosiwang mo go bone ka ona ; ke gona ba tla itimang dijo .
40009016	“ Ga go ope yo o ka bitiang seaparo se se onetseng ka sebata se sešwa ; gonne sebata sa sona se tla gagola seaparo , mme legago le oketsege .
40009017	E bile ga go ke go tshelwa weine e ntšhwa mo makukeng a a onetseng . Fa go ka dirwa jalo , makuka a ka phanyega , weine ya tshologa , le makuka a senyega . Mme go a tle go tshelwe weine e ntšhwa mo makukeng a mašwa , mme di bolokege mmogo . ”
40009018	Ya re a sa ntse a bua tseo nabo , mookamedi mongwe wa senagoge a tla , a mo obamela a re : “ Morwadiake ke gona o swang ; mme a o ko o tle , o mmee letsogo , mme o tla rula . ”
40009019	Jesu a nanoga , a mo sala morago le barutwa ba gagwe .
40009020	Jaanong mosadi yo o sa leng a nna le tshologo ya madi dinyaga di le 12 , a tla fa morago ga gagwe , a ama kola ya kobo ya gagwe ;
40009021	gonne o ne a dumela go re : “ Fa nka ama kobo ya gagwe fela , ke tla fola . ”
40009022	Jesu a retologa , a mmona , a mo raya a re : “ Namatshega , morwadiaka ; tumelo ya gago e go thusitse . ” Mme mosadi a fola e sa le ka nako eo .
40009023	Ya re Jesu a tsena mo ntlong ya mookamedi , mme a bona baletsi ba ditlhaka , le bontsi bo tsositse modumo ,
40009024	a ba raya a re : “ Thibogang ! Gonne morweetsana ga a swa , o thulametse . ” Mme ba mo tshega .
40009025	Ya re batho ba sena go ntshiwa , a tsena , a mo tshwara letsogo , mme morweetsana a tsoga .
40009026	Tumo ya moo ya utlwala mo lefatsheng leo lotlhe .
40009027	E rile Jesu a tloga foo , difofu tse pedi tsa mo sala morago , tsa goa tsa re : “ Re utlwele botlhoko , Morwa Dafita ! ”
40009028	Ya re a sena go tsena mo ntlong , difofu tsa tla fa go ene . Jesu a ba raya a re : “ A lo dumela gore ke nonofile go dira jalo ? ” Tsa mo raya tsa re : “ Ee , Morena . ”
40009029	Ke fa a ama matlho a bone a re : “ A go lo dirafalele ka fa tumelong ya lona ! ”
40009030	Foo matlho a bone a foufologa . Mme Jesu a ba laela thata a re : “ Lo itise gore lo se itsise ope . ”
40009031	Mme ba tswa , ba mo tumisa mo lefatsheng leo lotlhe .
40009032	Ya re ba tswa , ga tsisiwa go ene semumu se se tsenyweng ke modemone .
40009033	Ya re modemone o sena go kgaramelediwa ntle , semumu sa bua ; mme batho ba gakgamala ba re : “ Ga go ise go ke go bonwe se se ntseng jalo mo Iseraele . ”
40009034	Mme Bafarisai ba re : “ O kgarameletsa medemone ntle ka molaodi wa medemone . ”
40009035	Jaanong Jesu a tlhatlologanya metse le metsana yotlhe , a ntse a ruta mo disenagogeng tsa bone , a rera Efangele ya puso , a fodisa malwetse otlhe le makoa otlhe .
40009036	Ya re a bona bontsi jwa batho , a ba tlhomogela pelo ; gonne ba ne ba bogisegile , ba lapile jaaka dinku tse di se nang modisa .
40009037	Ke fa a raya barutwa ba gagwe a re : “ Thobo e kgolo , mme badiri ba a tlhaela .
40009038	Ka moo he , rapelang Morena wa thobo gore a romele badiri mo thobong ya gagwe . ”
40010001	Jaanong a ipiletsa barutwa ba gagwe ba ba 12 , a ba naya thata mo meweng e e itshekologileng go e kgarameletsa ntle , le go fodisa malwetse le makoa otlhe .
40010002	Maina a baapostolo ba ba 12 ke a : Wa ntlha ke Simone yo o bidiwang Petoro , le Andrea morwa-rraagwe ; le Jakobo wa ga Sebeteo , le Johane morwa-rraagwe ;
40010003	le Filipo le Baretolomeo ; le Thomase le Matheo , mokgethisi ; le Jakobo wa ga Alefeo le Lebeo yo o bidiwang Thateo ;
40010004	le Simone wa Kana le Jutase Isekariote , yo e leng ene o mo tshwarisitseng .
40010005	Bone ba ba 12 ba , Jesu o ne a ba roma , a ba laela a re : “ Lo se ka lwa tsaya ditsela tse di yang baheitaneng , le e seng go tsena mo motseng ope wa Basamaria ;
40010006	mme bogolo lo ye kwa dinkung tse di timetseng tse e leng Baiseraele .
40010007	Lo tsamae lo ntse lo rera lo re : ‘ Puso ya Modimo e atametse . ’
40010008	Fodisang balwetse , tsosang baswi , phepafatsang balepero , kgarameletsang medemone ntle . Lo amogetse fela , nayang fela !
40010009	Se tseeng gouta , le fa e le selefera , le fa e le kgotlho mo meitlamong ya lona ,
40010010	le fa e le kgwatlha ya leeto , le fa e le dikobo tse pedi , le fa e le ditlhako , le fa e le tsamma ; gonne modiri o tshwanetse go newa dijo .
40010011	“ Fa lo tsena mo motseng gongwe motsaneng , le fa e ka nna ofe , lo tlhotlhomise gore yo o tshwanetseng mo go ona ke mang . Lo nne teng go tsamae lo be lo tswe teng .
40010012	E re lo tsena mo ntlong , lo dumedise !
40010013	Fa e le ntlo e e tshwanetseng , a kagiso ya lona e tle mo go yona ; mme fa e le e e sa tshwanelang , a kagiso ya lona e boele mo go lona .
40010014	Le fa e le mang yo o sa lo tsholeng , le e seng go reetsa mafoko a lona , tswaang mo ntlong eo gongwe mo motseng oo , lo be lo itlhotlhore lorole mo dinaong .
40010015	Ammaaruri ke lo raya ke re : E tla re ka letsatsi la katlholo petso ya motse oo e nne bogale go feta ya lefatshe la Sotoma le Gomora .
40010016	“ Bonang , ke lo roma jaaka dinku mo gare ga diphiri ; ka moo he , nnang botlhale jaaka dinoga , lo be lo nne ba nnete jaaka maeba .
40010017	Itiseng mo bathong ! Gonne ba tla lo neela mo makgotleng a magolo , ba lo seola mo disenagogeng tsa bone .
40010018	Lo tla isiwa fa pele ga balaodi le dikgosi ka ntlha ya me , go nna tshupo mo go bone le mo baheitaneng .
40010019	E re fa ba lo isa mo tshekong , lo se ka lwa tshwenyega lwa re : ‘ Re tla bua jang ’ gongwe ‘ re tla bua eng ’ ; gonne ka nako eo lo tla newa se lo tla se buang ;
40010020	gonne ga e ne e nna lona ba lo buang , ke Mowa wa ga Rraeno o o buang ka lona .
40010021	“ Motho o tla neela morwa-rraagwe mo losong , le rra-motho ngwana wa gagwe ; le bana ba tla tsogela batsadi ba bone , ba ba bolaisa batho .
40010022	Lo tla tlhoiwa ke botlhe ka ntlha ya leina la me ; mme yo o itshokelang bokhutlong , ene o tla pholosiwa .
40010023	Mme a e re fa ba lo bogisa mo motseng ono , lo tshabele kwa go o mongwe ; gonne ammaaruri ke lo raya ke re : Morwa-Motho o tla tla , lo ise lo fetse metse ya Iseraele .
40010024	“ Morutwa ga a fete moruti wa gagwe , le motlhanka ga a fete morena wa gagwe .
40010025	Go lekanye gore morutwa a nne jaaka moruti wa gagwe , le gore motlhanka a nne jaaka morena wa gagwe . Fa mong wa ntlo a biditswe Beelsebule , kana ba ntlo ya gagwe ba tla bidiwa jalo bogolo jang ne !
40010026	“ Ka moo he , se ba boifeng ; gonne ga go sepe se se bipilweng , se se se kitlang se senolwa , le fa e le se se fitlhegileng , se se se kitlang se itsiwe .
40010027	Se ke se lo bolelelang mo lefifing , lo se bue mo leseding ; le se lo se sebelwang , lo se utlwatse lo le mo godimo ga matlo .
40010028	Le gona , lo se ka lwa boifa ba ba bolayang mmele , mme ba sa nonofa go bolaya mowa ; mme bogolo lo boife ene yo o nonofileng go senya mowa le mmele mo moleteng wa molelo .
40010029	A dirobele tse pedi ga di rekisiwe ka halfsent ? Mme ga go sepe sa tsona se se welang fa fatshe kwa ntle ga go rata ga Rraeno .
40010030	Mme le dithiri tsa ditlhogo tsa lona di badilwe tsotlhe .
40010031	Ka moo , se boifeng ; gonne lo gaisa dirobele di le dintsi .
40010032	“ Jaanong mongwe le mongwe yo o tla impolelang fa pele ga batho , le nna ke tla mo ipolela fa pele ga Rre yo o kwa magodimong .
40010033	Mme yo o tla intatolang fa pele ga batho , le nna ke tla mo itatola fa pele ga Rre yo o kwa magodimong .
40010034	“ Lo se gopole gore ke tsisitse kagiso mo lefatsheng ; ga ke a tsisa kagiso , fa e se tšhaka .
40010035	Gonne ke tsile go lotlhanya motho le rraagwe , morwadi le mmaagwe , ngwetsi le matsalaagwe .
40010036	Mme ba ntlo ya motho e tla nna baba ba gagwe .
40010037	“ Yo o ratang rraagwe gongwe mmaagwe bogolo go nna , ga a ntshwanela ; le yo o ratang morwawe gongwe morwadie bogolo go nna , ga a ntshwanela .
40010038	Le yo o se tseyeng sefapaano sa gagwe , a ntshala morago , ga a ntshwanela .
40010039	Yo o bolokang bophelo jwa gagwe o tla latlhegelwa ke jona ; mme yo o latlhegelwang ke bophelo jwa gagwe ka ntlha ya me , o tla bo bona .
40010040	“ Yo o lo tsholang , o a ntshola ; mme yo o ntsholang , o tshola yo o nthomileng .
40010041	Yo o tsholang moporofeti , ka e le moporofeti , o tla bona tuelo ya moporofeti ; le yo o tsholang mosiami , ka e le mosiami , o tla bona tuelo ya mosiami .
40010042	Le yo o nosang mongwe wa ba babotlana ba metsi a a tsididi ka sego fela , ka e le ene morutwa , ammaaruri ke lo raya ke re : Ga a kitla a latlhegelwa ke tuelo ya gagwe ka gope . ”
40011001	E rile Jesu a sena go swetsa go laya barutwa ba gagwe ba ba 12 , a tloga teng , a ya go ruta batho le go rera mo metseng ya bone .
40011002	E rile Johane a le mo ntlong ya kgolegelo , mme a utlwela ditiro tsa ga Keresete , a roma barutwa ba gagwe ba le babedi ,
40011003	a mmotsa a re : “ A ke wena yo o tlang , a kampo re lebelele o sele ? ”
40011004	Jesu a ba araba a re : “ Tsamayang lo bolelele Johane tse lo di utlwang le tse lo di bonang :
40011005	Difofu di a bona , batlhotsi ba a tsamaya , balepero ba a phepafadiwa , disusu di a utlwa , baswi ba a tsosiwa , bahumanegi ba rerelwa Efangele .
40011006	Mme go sego yo o sa kgopisiweng ke nna . ”
40011007	Ya re bone ba tsamaya , Jesu a simolola go bua le batho ka ga Johane a re : “ Lo ne lo tswela kwa sekakeng go bona eng ? A e ne e le lotlhaka lo lo tshikinngwang ke phefo ?
40011008	Gape , lo ne lo tswela go bona eng ? A e ne e le motho yo o apereng tse di boleta ? Kana ba ba apereng tse di boleta ba mo matlong a dikgosi .
40011009	Gape , lo ne lo tswela eng ? A e ne e le go bona moporofeti ? Ee , ke lo raya ke re : Yo e bile o mogolo go moporofeti .
40011010	Gonne ke ene go kwadilweng ka ga gagwe ga twe : ‘ Bona , ke roma morongwa wa me fa pele ga gago , yo o tla go baakanyetsang tsela . ’
40011011	Ammaaruri ke lo raya ke re : Mo go ba ba tsetsweng ke basadi ga go a tsoga ope yo o fetang Johane Mokolobetsi ; mme yo mmotlana mo pusong ya magodimo o a mo feta .
40011012	Go tloga mo malatsing a ga Johane Mokolobetsi go fitlha jaanong , puso ya magodimo e tlhaselwa ka thata , mme batlhasedi ba a e thopa .
40011013	Gonne baporofeti botlhe le molao ba be ba bolelela pele go fitlha mo go Johane .
40011014	Mme ke ene Elia yo o tshwanetseng go tla , fa lo rata go dumela jalo .
40011015	Yo o nang le ditsebe go utlwa , a a utlwe !
40011016	“ Batho ba gompieno ke tla ba tshwantsha le eng ? Ba tshwana le bana ba ba ntseng mo dipatlelong , ba tlhaeletsa balekane ba bone ba re :
40011017	‘ Re lo leleditse ditlhaka , mme ga lo a ka lwa bina ; ra tlhaba difela tsa bohutsana , mme ga lo a ka lwa lela ! ’
40011018	Gonne go tsile Johane , a sa je , a sa nwe ; mme ba bua ba re : ‘ O na le modemone . ’
40011019	Go tsile Morwa-Motho , a ja , a nwa ; mme ba re : ‘ Bonang motho yo e leng sejabele le monwi wa weine , tsala ya bakgethisi le baleofi ! ’ Mme botlhale bo atlholetswe ke bana ba jona . ”
40011020	Jaanong a simolola go kgoba metse e bontsi jwa dikgakgamatso tsa gagwe di dirilweng mo go yona , ka e se ka ya tlhabologa , a re :
40011021	“ A tatlhego ya gago wee , Gorasine ! A tatlhego ya gago wee , Betsaita ! Gonne fa ditiro tsa nonofo tse di dirilweng mo go lona , di ka bo di dirilwe mo Tiro le Sitone , ba ka bo ba sa bolo go ikwatlhaya , ba apere kgetse , ba ntse mo moloreng .
40011022	Mme ke lo raya ke re : E tla re ka letsatsi la katlholo petso ya lona e nne bogale go feta ya Tiro le Sitone .
40011023	Le wena Kaperenaume yo o godiseditsweng kwa legodimong , o tla digelwa kwa felong ga baswi . Gonne fa ditiro tsa nonofo tse di dirilweng mo go wena , di ka bo di dirilwe kwa Sotoma , o ka bo a sa ntse a eme le kajeno .
40011024	Mme ke lo raya ke re : E tla re ka letsatsi la katlholo petso ya gago e nne bogale go feta ya lefatshe la Sotoma . ”
40011025	Ka nako eo Jesu a bua a re : “ Ke a go boka , Rara , Morena wa legodimo le lefatshe , ka ò fitlhetse ba ba botlhale le ba ba tlhaloganyang dilo tse , mme ò di senoletse ba ba sa rutegang .
40011026	Ee , Rara ; gonne e ne e le kgatlhego ya gago gore go nne jalo .
40011027	“ Tsotlhe ke di neilwe ke Rre ; ga go ope yo o itseng Morwa , fa e se Rara ; le gona ga go ope yo o itseng Rara , fa e se Morwa , le yo Morwa o ratang go mo mo senolela .
40011028	“ Tlaang kwano go nna lotlhe ba lo lapileng , ba lo imelwang ; nna ke tla lo lapolosa .
40011029	Ipeleseng jokwe ya me , lo ithute mo go nna ; gonne ke bonolo le boikokobetso mo pelong , mme lo tla bonela mewa ya lona tapologo .
40011030	Gonne jokwe ya me e bonolo , morwalo wa me o botlhofo . ”
40012001	E rile ka nako eo Jesu a ralala masimo e le ka Sabata ; barutwa ba gagwe ba bo ba tshwerwe ke tlala , ba simolola go kgetla diako le go ja .
40012002	Ya re Bafarisai ba bona , ba mo raya ba re : “ Bona , barutwa ba gago ba dira se se sa letlelelwang go dirwa ka Sabata . ”
40012003	A ba fetola a re : “ A ga lo a buisa se Dafita o kileng a se dira , jale fa a tshwerwe ke tlala , ene le ba ba nang nae ,
40012004	ka fa o neng a tsena mo ntlong ya Modimo ka teng , a ja dinkgwe tsa tshupo tse a sa letlelelwang go di ja , le fa e le ba ba neng ba na nae , fa e se baperesiti fela ?
40012005	Kampo a ga lo ise lo buise mo molaong gore baperesiti ba tle ba itshepolole Sabata mo Tempeleng ka Sabata , mme ba se ke ba nne molato ?
40012006	Mme ke lo raya ke re : Yo o leng mogolo go feta Tempele o fano .
40012007	Fa lo ka bo lo tlhalogantse gore ke go reng , fa go twe : ‘ Ke batla kutlwelo-botlhoko , e seng setlhabelo , ’ lo ka bo lo sa sekise ba ba se nang molato .
40012008	Gonne le Sabata Morwa-Motho ke Morena wa yona . ”
40012009	Ya re a sena go tloga teng , a tsena mo senagogeng sa bone .
40012010	Ga bo go le motho teng yo o nang le seatla se se omeletseng . Ba mmotsa ba re : “ A go letleletswe go fodisa ka Sabata ? ” Ba re jalo gore ba tle ba mmee molato .
40012011	A ba fetola a re : “ Motho e ka nna mang mo go lona yo o nang le nku e le nngwe fela yo e ka reng e wetse mo mokoleng ka Sabata , a se ka a e tshwara , a e ntsha ?
40012012	Mme kana motho o gaisa nku thata jang ne ! Ke ka moo go letleletsweng go dira se se molemo ka Sabata . ”
40012013	Ya baa gona o rayang motho yoo a re : “ Otlolola seatla ! ” A se otlolola ; sa boa sa fola sentle , sa nna jaaka se sengwe .
40012014	Ke fa Bafarisai ba tswa , ba gakololana ka ga gagwe ka fa ba ka mmolayang ka teng .
40012015	Ya re Jesu a lemoga , a tloga teng ; mme ba bantsi ba mo sala morago , a ba fodisa botlhe .
40012016	Mme a ba laela thata gore ba se ka ba mo tumisa ,
40012017	e le gore go tle go dirafale se se builweng ke Jesaya moporofeti , a re :
40012018	“ Bonang Motlhanka wa me yo ke mo itlhaoletseng ; moratwi wa me , yo pelo ya me e natefelwang ke ene . Ke tla baya Mowa wa me mo go ene , mme o tla bolelela merafe tshiamo .
40012019	Ga a kitla a omana , le fa e le go goa ; ga go ope yo o tla utlwang lentswe la gagwe mo mebileng .
40012020	Lotlhaka lo lo phitsegileng ga a kitla a lo roba , le mogala wa lobone o o takatakang ga a kitla a o tima , go ya a be a neele tshiamo phenyo .
40012021	Mme merafe e tla solofela mo leineng la gagwe . ”
40012022	Jaanong ga tlisiwa go ene mongwe yo o tsenyweng ke modemone , e le sefofu le semumu ; mme a mo fodisa , mo semumu se bileng sa bua , sa ba sa bona .
40012023	Ke fa batho botlhe ba gakgamala ba re : “ A jaana yo ga se Morwa Dafita ? ”
40012024	E rile Bafarisai ba utlwa , ba re : “ Yo ga a lelekele medemone ntle ka sepe fa e se ka Beelsebule , molaodi wa medemone . ”
40012025	Jaanong ya re ka a itse megopolo ya bone , a ba raya a re : “ Bogosi bongwe le bongwe jo bo ikgaogantseng bo a senyega , le motse mongwe le mongwe , gongwe ntlo e e ikgaogantseng ga e ka ke ya ema .
40012026	Fa Satane a kgarameletsa Satane kwa ntle , o tla bo a ikgaogantse ; jaanong bogosi jwa gagwe bo ka ema jang ?
40012027	Jaanong fa ke kgarameletsa medemone kwa ntle ka Beelsebule , bomorwaa-lona bone ba e kgarameletsa ntle ka mang ? Ke ka ntlha ya moo ba tla nnang baatlhodi ba lona .
40012028	Mme fa ke kgarameletsa medemone kwa ntle ka Mowa wa Modimo , foo puso ya Modimo e tla bo e tlile go lona .
40012029	“ Motho o ka tsena jang mo ntlong ya monna wa senatla , a thopa dithoto tsa gagwe , fa a sa golega senatla pele ? Mme fa a sena go mo golega , ke gona o ka thopang tsa ntlo ya gagwe .
40012030	“ Yo o sa gogeng le nna o lwa le nna , le yo o sa phutheng le nna o a phatlalatsa .
40012031	Ke ka moo ke lo rayang ke re : Sebe sengwe le sengwe le kgalo , batho ba ka di itshwarelwa ; mme kgalo e e kgalang Mowa , yona ga e kitla e itshwarelwa .
40012032	Le fa e le mang yo o tla buang lefoko le le nyefolang Morwa-Motho , o ka itshwarelwa ; mme yo o tla buang le le nyefolang Mowa o o Boitshepo , ga a kitla a itshwarelwa mo metlheng eno le e seng mo go e e tlang .
40012033	“ Dirang gore setlhare se siame , foo le leungo la sona le tla siama ; gongwe dirang gore setlhare e nne se se sa siamang , foo le leungo la sona e tla nna le le sa siamang ; gonne setlhare se itsiwe ka leungo .
40012034	Lotsalo lwa dinoga ke lona ! Lo ka bua jang tse di molemo lo le bosula ? Gonne molomo o bua tse di tletseng mo pelong .
40012035	Motho yo o molemo o ntsha tse di molemo mo lohumong lo lo molemo ; mme motho yo o bosula o ntsha tse di bosula mo lohumong lo lo bosula .
40012036	“ Ke lo raya ke re : Lefoko lengwe le lengwe la boithamako le batho ba tla le buang , ba tla ikarabela ka ga lone mo letsatsing la katlholo .
40012037	Gonne o tla kaiwa mosiami ka mafoko a gago , gongwe o tla bonwa molato ka mafoko a gago . ”
40012038	Ke fa bangwe ba Baitsedikwalo le Bafarisai ba mo raya ba re : “ Moruti , re rata go bona sesupo mo go wena . ”
40012039	A ba fetola a re : “ Morafe o o bosula wa boaka o batla sesupo ; ga o kitla o newa sesupo sepe , fa e se sesupo sa ga Jona moporofeti ;
40012040	gonne Morwa-Motho o tla nna mo teng ga lefatshe malatsi a mararo le masigo a mararo jaaka Jona a kile a nna mo mpeng ya leruarua malatsi a mararo le masigo a mararo .
40012041	Banna ba Ninife ba tla ema ka letsatsi la katlholo , ba na le batho ba kajeno , ba ba bona molato ; gonne bone ba ne ba ikwatlhaya ka ntlha ya thero ya ga Jona ; mme itseng gore yo o fetang Jona o fano .
40012042	Kgosi ya sesadi ya kwa borwa e tla nanoga ka letsatsi la katlholo , e na le batho ba kajeno , e ba bona molato ; gonne yona e ne ya tswa kwa bokhutlong jwa lefatshe , ya tla go utlwa botlhale jwa ga Salomo ; mme itseng gore yo o fetang Salomo o fano .
40012043	“ Mowa o o itshekologileng , e a re fa o dule mo mothong , o ralale mafelo a a se nang metsi , o batle tapologo , mme o se ke o e bone .
40012044	Jaanong o re : ‘ Ke tla boela kwa ntlong ya me e ke duleng mo go yona . ’ E re o tla , o fitlhele e se na ope , e feetswe , e kgabisitswe .
40012045	Foo o ye , o itseele mewa e sele e e supang , e e bosula go o feta , e be e tsene , e age teng ; mme morago motho yoo a nne bosula go feta pele . Le batho ba ba bosula ba , ba tla dirafalelwa ke tse di ntseng jalo . ”
40012046	Ya re a sa ntse a bua le batho , mmaagwe le bomonnawe ba bo ba eme kwa ntle , ba batla go bua nae .
40012047	Mongwe a mo raya a re : “ Bona , mmaago le bomonnao ba eme kwa ntle , ba batla go bua nao . ”
40012048	A fetola yo o mmoleletseng a re : “ Mmê ke mang , le bonnake ke bomang ? ”
40012049	A ba a ntsha letsogo , a supa barutwa ba gagwe a re : “ Bonang , mmê le bonnake ke ba .
40012050	Gonne mongwe le mongwe yo o dirang go rata ga Rre yo o kwa magodimong , ke ene nnake le kgaitsadiake le mmê . ”
40013001	Ka letsatsi leo Jesu a tswa mo ntlong a ya go nna fa letsheng .
40013002	Jaanong ga phuthegela masomo a magolo a batho kwa go ene , mo o bileng a tsena mo mokorong , a nna teng ; batho botlhe ba bo ba eme fa losing .
40013003	Foo a bua dilo tse dintsi nabo ka ditshwantsho a re : “ Reetsang , mojwadi o kile a ya go jwala .
40013004	Ya re a ntse a jwala , ditlhaka dingwe tsa wela mo tseleng ; mme dinonyane tsa tla , tsa di ja .
40013005	Tse dingwe tsa wela mo lekgwaraneng fa go se nang mmu o montsi teng ; tsa akofa tsa tlhaba , ka di se na mmu o o boteng .
40013006	Ya re letsatsi le sena go tlhaba , tsa swaba ; mme ya re ka medi e tlhoka boteng , tsa omelela .
40013007	Tse dingwe tsa wela mo mitlweng ; mme mitlwa ya gola ya di hupetsa .
40013008	Tse dingwe tsa wela mo mmung o o siameng , tsa ungwa , tse dingwe ga 100 , tse dingwe ga 60 , tse dingwe ga 30 .
40013009	“ Yo o nang le ditsebe a a utlwe ! ”
40013010	Jaanong barutwa ba tla , ba mmotsa ba re : “ O buelang nabo ka ditshwantsho ? ”
40013011	A araba a re : “ Ke ka gonne lona lo neilwe go itse masaitsiweng a puso ya magodimo ; bone ga ba a go newa .
40013012	Gonne yo o nang le sengwe o tla newa , mme o tla nna le letlotlo ; mme yo o se nang sepe , le se o nang naso o tla se amogwa .
40013013	Ke ka moo ke buang nabo ka ditshwantsho ; gonne le fa ba bona , ga ba bone ; le fa ba utlwa , ga ba utlwe , le e seng go tlhaloganya .
40013014	Polelelopele ya ga Jesaya e a ba dirafalela e e reng : “ ‘ Go utlwa lo tla utlwa , mme ga lo na go tlhaloganya ; le go leba le tla leba , mme ga lo na go bona ;
40013015	gonne dipelo tsa morafe oo di thatafetse , ba kabetse ditsebe , ba buduladitse matlho , e se re gongwe ba lemoga ka matlho , ba utlwa ka ditsebe , ba tlhaloganya ka dipelo , mme ba sokologa , ka ba fodisa . ’
40013016	“ Mme matlho a lona a sego , ka gonne a a bona , le ditsebe tsa lona , ka gonne di a utlwa .
40013017	Gonne ka nnete ke lo raya ke re : Baporofeti le basiami ba le bantsi ba ne ba eletsa go bona tse lo di bonang , mme ba se ka ba di bona , le go utlwa tse lo di utlwang , mme ba se ka ba di utlwa .
40013018	“ Jaanong he , utlwang setshwantsho sa mojwadi :
40013019	E a re fa motho a utlwa Lefoko la puso , a sa le tlhaloganye , go tle yo-o-bosula , a phamole se se jwetsweng mo pelong ya gagwe ; ke ene wa peo e e jwetsweng mo tseleng .
40013020	Wa peo e e jwetsweng mo lekgwaraneng ke ene yo o utlwang Lefoko , a be a akofe a le tshole ka boitumelo .
40013021	Mme ga a na modi ka kwa teng , ke wa sebakanyana fela ; e re fa go tsoga patiko gongwe pogiso ka ntlha ya Lefoko , a akofe a kgopege .
40013022	Wa peo e e jwetsweng mo mitlweng ke ene yo o utlwang Lefoko ; mme tshwenyego ya metlha eno le tsietso ya khumo di hupetse Lefoko , le be le tlhoke leungo .
40013023	Wa peo e e jwetsweng mo mmung o o siameng ke ene yo o utlwang Lefoko , a be a le tlhaloganye . Ke ene yo o ungwang , peo e nngwe e ungwe ga lekgolo , e nngwe ga 60 , e nngwe ga 30 . ”
40013024	A ba ruta ka setshwantsho se sengwe a re : “ Puso ya magodimo e tshwana le motho yo o kileng a jwala peo e e siameng mo tshimong ya gagwe .
40013025	Mme ya re batho ba robetse , mmaba wa gagwe a tla , a jwala mhoka mo gare ga mabele , a ba a tloga .
40013026	Ya re mabele a sena go gola le go tsala , mhoka le ona wa itshupa .
40013027	Jaanong batlhanka ba mong wa ntlo ba tla , ba mo raya ba re : ‘ Morena , a ga o a jwala peo e e siameng mo tshimong ya gago ? Mme jaanong mhoka o tswa kae ? ’
40013028	A ba raya a re : ‘ Ke mmaba yo o dirileng jalo . ’ Batlhanka ba mo raya ba re : ‘ Fa go le jalo , a o rata gore re ye go o putuka ? ’
40013029	Mme a re : ‘ Nnyaya , e ka re gongwe fa lo putuka mhoka , lwa o kumolela le mabele .
40013030	Lesang , go gole mmogo go ya thobong ; e tla re ka nako ya thobo ke ree barobi ke re : Phuthang mhoka pele , lo o bofe dingata go o fisa ; mabele ona lo a phuthele kwa difaleng tsa me . ’ ”
40013031	A ba bolelela ka setshwantsho se sengwe a re : “ Puso ya magodimo e tshwana le tlhaka ya peo ya mmasetete e motho a e tsereng , a e jwala mo tshimong ya gagwe ,
40013032	e e leng potlana mo dipeong tsotlhe ; mme e re e sena go gola , e nne kgolo go feta merogo , e nne setlhare , mo dinonyane tsa leapi di a beng di tle , di age dintlhaga mo dikaleng tsa sona . ”
40013033	A boa a ba bolelela setshwantsho se sengwe gape a re : “ Puso ya magodimo e tshwana le matlhabego a mosadi o a tsereng , a a tsenya mo bupeng jwa dielo di le tharo , jwa ba jwa bela jotlhe . ”
40013034	Tsotlhe tseo Jesu a di bua le batho ka ditshwantsho ; ga a ka a bua sepe nabo , fa e se ka ditshwantsho ,
40013035	gore go dirafale se se builweng ke moporofeti a re : “ Ke tla tumolola molomo wa me ka ditshwantsho ; ke tla bolela dilo tse di sa leng di fitlhwa go tswa tlholegong ya lefatshe . ”
40013036	Jaanong Jesu a tlogela batho , a tsena mo ntlong . Barutwa ba gagwe ba ya go ene ba re : “ Re phuthololele setshwantsho sa mhoka wa tshimo . ”
40013037	A araba a re : “ Yo o jwalang peo e e siameng ke Morwa-Motho .
40013038	Tshimo ke lefatshe ; peo e e siameng ke bana ba puso ; mhoka ke bana ba yo-o-bosula .
40013039	Mmaba yo o o jwetseng ke Diabolo ; thobo ke bokhutlo jwa lefatshe ; barobi ke baengele .
40013040	Jaanong go tla nna mo bokhutlong jwa lefatshe jaaka mhoka o phuthwa , o fisiwa ka molelo :
40013041	Morwa-Motho o tla roma baengele ba gagwe , ba tla phutha mo pusong ya gagwe botlhe ba ba kgopisang le ba ba dirang boikepo .
40013042	Ba tla ba latlhela mo molelong o mogolo . Teng go tla nna selelo le phuranyo ya meno .
40013043	Foo basiami ba tla phatsima jaaka letsatsi mo pusong ya ga Rraabo . Yo o nang le ditsebe go utlwa a a utlwe !
40013044	“ Gape , puso ya magodimo e tshwana le lohumo lo lo fitlhilweng mo tshimong lo motho o neng a lo bona , a ba a lo loba ; mme ka go lo itumelela a ya a rekisa tsotlhe tse a nang natso , a reka tshimo eo .
40013045	“ Gape , puso ya magodimo e tshwana le moreki yo o batlang diperela tse dintle .
40013046	Ya re a sena go bona perela nngwe e e tlhwatlhwa e kgolo , a ya a rekisa tsotlhe tse a nang natso , a e reka .
40013047	“ Gape , puso ya magodimo e tshwana le letloa le le digetsweng mo lewatleng , la gogoretsa mefuta yotlhe ya ditlhapi .
40013048	Ya re le sena go tlala , ba le gogela kwa losing lwa lewatle ; mme ba nna , ba tlhophela tse di siameng mo megopong , tse di sa jeweng ba di latlha .
40013049	Go tla nna jalo mo bokhutlong jwa lefatshe ; baengele ba tla tswa , ba tlhaola ba ba bosula mo go ba ba siameng .
40013050	Ba tla ba latlhela mo molelong o mogolo ; teng go tla nna selelo le phuranyo ya meno .
40013051	“ A lo tlhalogantse tsotlhe tseo ? ” Ba mo araba ba re : “ Ee . ”
40013052	A ba raya a re : “ Ka moo moitsedikwalo mongwe le mongwe yo o rutilweng tsa puso ya magodimo o tshwana le mong wa ntlo yo o ntshang tse dintšhwa le tse dikgologolo mo lohumong lwa gagwe . ”
40013053	Ya re Jesu a sena go wetsa ditshwantsho tseo , a tloga teng .
40013054	E rile a fitlha kwa motseng wa ga gabo , a ba ruta mo senagogeng sa bone , mo ba bileng ba gakgamala ba re : “ Yo , o tsere kae botlhale jo le dinonofo tse ?
40013055	A ga se ene morwa mmetli ? Mmaagwe a ga a bidiwe Maria le bomonnawe Jakobo le Josefa le Simone le Juta ?
40013056	Le bokgaitsadie a ga ba nne le rona botlhe ? Jaanong tsotlhe tse o di tsaya kae ? ”
40013057	Mme ba kgopisega ka ga gagwe . Mme Jesu a ba raya a re : “ Moporofeti ga a ke a tlhoka tlotlo gope fa e se mo lefatsheng la ga gabo le mo ntlong ya ga gabo . ”
40013058	Mme a se ka a dira ditiro tsa nonofo tse dintsi teng ka ntlha ya go sa dumeleng ga bone .
40014001	Metlheng eo kgosi Herote a utlwela tumo ka ga Jesu ,
40014002	a ba a raya batlhanka ba gagwe a re : “ Yo , ke Johane Mokolobetsi ; o tsogile mo baswing , ke ka moo dinonofo di itshupang mo go ene . ”
40014003	Herote a re jalo , gonne o ne a tshwere Johane , a mo golega , a mo tsenya mo ntlong ya kgolegelo ka ntlha ya ga Herodia , mosadi wa ga Filipo morwa-rraagwe .
40014004	Gonne Johane o ne a mo reile a re : “ Ga o a letlelelwa go nna nae . ”
40014005	Mme le fa a ne a rata go mmolaya , a boifa batho ; gonne ba ne ba mo kaya moporofeti .
40014006	E rile ka letsatsi la botsalo jwa ga Herote , morwadia Herodia a bina fa pele ga bone , a kgatlha Herote .
40014007	Ke ka moo a mo solofetsang ka ikano go mo naya se a tla se kopang , le fe e ka nna eng .
40014008	Mme ya re a sena go tlhotlhelediwa ke mmaagwe , a re : “ Nnaya fano tlhogo ya ga Johane Mokolobetsi ka mogopo . ”
40014009	Jaanong kgosi ya hutsafala ; mme ka ntlha ya maikano le ka ntlha ya ba ba ntseng nayo fa dijong ya laela gore a e newe .
40014010	A ba a roma motlhanka go kgaola Johane tlhogo kwa ntlong ya kgolegelo .
40014011	Mme tlhogo ya gagwe ya tsisiwa ka mogopo , ya newa morweetsana , mme ene a e isa kwa go mmaagwe .
40014012	Barutwa ba gagwe ba tla , ba tsaya serepa , ba se fitlha , ba be ba tla ba bolelela Jesu .
40014013	E rile a utlwa , a tloga teng ka mokoro , a ya a le nosi felong gongwe kwa sekakeng ; mme ya re batho ba utlwa , ba mo latela ka dinao , ba tswa mo metseng .
40014014	Ya re a tswa teng , a bona lesomo le legolo la batho , a ba tlhomogela pelo , a ba a fodisa balwetse ba bone .
40014015	Ya re go le maitsiboa , barutwa ba gagwe ba ya go ene ba re : “ Felo fa ke sekaka , mme lobaka lo setse lo fetile ; naya batho tsela gore ba ye metsaneng , ba ithekele dijo . ”
40014016	Mme Jesu a ba fetola a re : “ Ga go batlege gore ba tsamae ; lona ba feng , ba je ! ”
40014017	Bone ba re : “ Fano ga re na sepe , fa e se dinkgwe tse tlhano le ditlhapi tse pedi . ”
40014018	Ene a re : “ Di tsiseng kwano go nna ! ”
40014019	Ya re a sena go laela batho go nna mo bojannye , a tsaya dinkgwe tse tlhano le ditlhapi tse pedi , a lelala kwa legodimong , a leboga , a nathoganya dinkgwe , a di neela barutwa , mme barutwa ba di abela batho .
40014020	Ba ja botlhe , ba kgora , ba be ba sela masadisa , a tlala ditlatla di le 12 .
40014021	Ba ba jeleng e ka nna banna ba ba dikete tse tlhano , go sa balwe basadi le bana .
40014022	Jaanong a akofa a kgola barutwa gore ba palame mokoro , ba mo etelele pele ba ye kwa moseja , ene a sa ntse a phatlalatsa batho .
40014023	E rile a sena go naya batho tsela , a tlhatlogela kwa thabeng a le esi go rapela ; ya re go le maitsiboa , a bo a le teng a le esi .
40014024	Mme mokoro wa bo o setse o le mo gare ga letsha , o tshwenngwa ke makhubu ; gonne ba ne ba tlhabaganye le phefo .
40014025	Ya re ka tebelo ya bone ya bosigo a tla kwa go bone , a tsamaya mo godimo ga letsha .
40014026	Ya re barutwa ba mmona a tsamaya mo godimo ga letsha , ba tshoga ba re : “ Ke sedimo ! ” ba be ba kua ka ntlha ya poifo .
40014027	Jesu a akofa a bua nabo a re : “ Namatshegang ! Ke nna , se boifeng ! ”
40014028	Petoro a mo araba a re : “ Morena , fa e le wena , ntaolela gore ke tle go wena mo godimo ga metsi . ”
40014029	Jesu a re : “ Tlaya ! ” Petoro a fologa mo mokorong , a tsamaya mo godimo ga metsi , a ya kwa go Jesu .
40014030	Mme ya re a bona phefo e e thata , a boifa , mme ka a simolola go nwela , a goa a re : “ Morena , nkinola ! ”
40014031	Jesu a akofa a ntsha letsogo , a mo tshwara , a mo raya a re : “ Wena yo o tumelo e potlana , o ne o belaelelang ? ”
40014032	Ya re ba sena go palama mokoro , phefo ya didimala .
40014033	Mme ba ba mo mokorong ba mo obamela ba re : “ Ammaaruri , o Morwa Modimo ! ”
40014034	Ya re ba sena go tshela , ba fitlha kwa lefatsheng la Genesareta .
40014035	Ya re banna ba felo foo ba mo lemoga , ba romela mo tikologong eo yotlhe ; ke fa batho ba tsisa ba ba lwalang go ene ,
40014036	ba mo rapela gore ba ame kola fela ya kobo ya gagwe ; mme botlhe ba ba neng ba e ama ba fola .
40015001	Jaanong ga tla go Jesu Bafarisai le Baitsedikwalo , ba tswa kwa Jerusalema ba re :
40015002	“ Ke go reng , fa barutwa ba gago ba tlhokomologa ngwao ya bagolo ? Ka gonne ga ba tlhape diatla , fa ba ja . ”
40015003	Ene a ba araba a re : “ Ke go reng , fa le lona lo tlola taolo ya Modimo ka ntlha ya ngwao ya lona ?
40015004	Gonne Modimo o rile : ‘ Tlotla rraago le mmaago . ’ Gape wa re : ‘ Yo o hutsang rraagwe gongwe mmaagwe , o na le go swa . ’
40015005	Mme lona lo a re : ‘ Fa motho a raya rraagwe gongwe mmaagwe a re : Se nka bong ke go thusa ka sona , se abetswe Modimo , ’
40015006	ga go batlege gore a tlotle rraagwe gongwe mmaagwe ka gope . Lo dirolotse Lefoko la Modimo ka ntlha ya ngwao ya lona .
40015007	Baikaketsi ke lona ! Jesaya o boleletse pele sentle ka ga lona a re :
40015008	“ ‘ Batho ba , ba ntlotla ka melomo , mme dipelo tsa bone di kgakala le nna .
40015009	Mme ba nkobamelela lefela , ka ba ruta dithuto tse e leng ditaelo tsa batho . ’ ”
40015010	Jaanong a ipiletsa batho , a ba raya a re : “ Utlwang lo tlhaloganye :
40015011	Se se tsenang ka legano ga se sona se se itshekololang motho ; mme se se tswang ka molomo ke sona se se itshekololang motho . ”
40015012	Ke fa barutwa ba tla go ene , ba mo raya ba re : “ A o itse gore e rile Bafarisai ba utlwa lefoko leo , ba kgopega ? ”
40015013	A araba a re : “ Setlhatshana sengwe le sengwe se Rre wa legodimo o sa se tlhomang , se tla kumolwa ka medi .
40015014	Ba leseng ; ke difofu tse di gogang difofu . Mme fa sefofu se goga sefofu , di tla wela mmogo mo kgatamping . ”
40015015	Petoro a mo fetola a re : “ Re ranolele setshwantsho se . ”
40015016	Ene a re : “ A le lona lo sa ntse lo tlhoka tlhaloganyo ?
40015017	A ga lo lemoge gore tsotlhe tse di tsenang ka legano di fetela mo mpeng , di be di ye go latlhelwa kwa ntle ?
40015018	Mme tse di tswang ka molomo di tswa mo pelong ; ke tsona tse di itshekololang motho ;
40015019	gonne mo pelong go tswa dikakanyo tse di bosula , e bong dipolao le tsa boikanyologo jwa banyalani le tsa boaka le tsa bogodu le ditshupo tsa maaka le dikgalo .
40015020	Ke tsona tse di itshekololang motho . Mme go ja ka diatla tse di sa tlhapiwang ga go itshekolole motho . ”
40015021	Foo Jesu a tloga teng , a ya ntlheng ya Tiro le Sitone .
40015022	Mme teng ga tla mosadi wa Mokanana wa naga eo , a goa a re : “ Nkutlwela botlhoko , Morena , Morwa Dafita ! Morwadiake o tshwenngwa thata ke modemone . ”
40015023	Mme a se ka a mo araba ka lefoko lepe . Barutwa ba gagwe ba tla go ene , ba mo rapela ba re : “ Dira gore a tsamae ; gonne o re goeletsa morago . ”
40015024	A fetola a re : “ Ga ke a rongwa gope , fa e se kwa dinkung tse di latlhegileng tsa ntlo ya Iseraele . ”
40015025	Ke fa mosadi a tla , a mo obamela a re : “ Morena , nthusa ! ”
40015026	Jesu a araba a re : “ Ga go a tshwanela go tsaya senkgwe sa bana go se latlhela dintšwanyana . ”
40015027	Ene a fetola a re : “ Ee , Morena , gonne le tsona dintšwanyana di a tle di je matlhotlhora a a wang mo tafoleng ya beng ba tsona . ”
40015028	Foo Jesu a mo araba a re : “ Mosadi , tumelo ya gago e kgolo ! A go go dirafalele ka fa o eletsang ka teng . ” Mme morwadie a fola e sa le ka nako eo .
40015029	Jesu a tloga teng , a ya fa letsheng la Galelea , a ba a tlhatlogela mo thabeng , a nna teng .
40015030	Foo ga tla go ene masomo a magolo a batho , ba na le batlhotsi le digole le difofu le dimumu le balwetse ba bangwe ba le bantsi , ba ba baya fa dinaong tsa gagwe , mme a ba fodisa ,
40015031	mo batho ba bileng ba gakgamala , ka ba bona dimumu di bua , le digole di fodile , le batlhotsi ba tsamaya , le difofu di bona , ba be ba galaletsa Modimo wa Iseraele .
40015032	Foo Jesu a ipiletsa barutwa ba gagwe a re : “ Ke tlhomogela batho ba pelo , ka gonne ba setse ba tlhotse le nna malatsi a mararo , ba se na se ba ka se jang . Mme ga ke rate go ba phatlalatsa ka tlala , e se re gongwe ba felelwa ke thata mo tseleng . ”
40015033	Barutwa ba mo raya ba re : “ Re ka bona kae dinkgwe mono sekakeng , tse di ka lekanang go kgorisa bontsi jo bo kanakana ? ”
40015034	Jesu a ba raya a re : “ Lo na le dinkgwe di le kae ? ” Ba re : “ Di a supa , le ditlhatswana di se kae . ”
40015035	Ya re a sena go laela batho gore ba nne fa fatshe ,
40015036	a tsaya dinkgwe tse di supang le ditlhapi , a leboga , a di nathoganya , a di neela barutwa , mme barutwa ba di abela batho .
40015037	Ba be ba ja botlhe , ba a kgora ; ba sela masadisa , a tlala diroto tse di supang .
40015038	Ba ba jeleng e ne e le banna ba ba dikete tse nne , go sa balwe basadi le bana .
40015039	Ya re a sena go naya batho tsela , a palama mokoro , a ya kwa nageng ya Magatala .
40016001	Jaanong Bafarisai le Basadukai ba tla go ene , ba mo raela , ba mo kopa gore a ba supetse sesupo se se tswang legodimong .
40016002	Mme a ba fetola a re : “ E a re fa go le maitsiboa , lo re : ‘ Go tla tsoga go anogile ; gonne legodimo le lehibidu . ’
40016003	E re mo mosong lo re : ‘ Go tla tlhola go le letlololo ; gonne legodimo le lehibidu le bontsho . ’ Fa e le ponalo ya legodimo , lo itse go e farologanya ; mme ditshupo tsa dipaka tsona , a di a lo palela ?
40016004	Morafe o o bosula wa boaka o batla sesupo ; mme ga o kitla o newa sesupo sepe , fa e se sesupo sa ga Jona . ” Mme a ba tlogela foo , a tsamaya .
40016005	E rile barutwa ba fitlha kwa moseja , ba bo ba lebetse go tsaya dinkgwe .
40016006	Jesu a ba raya a re : “ Tlhokomelang , lo bo lo itise mo matlhabegong a Bafarisai le a Basadukai ! ”
40016007	Jaanong ba gopotsanya ba re : “ O raya ka gore ga re a tsaya dinkgwe . ”
40016008	Mme Jesu a itse , a ba raya a re : “ Lona ba tumelo e potlana , ke eng fa lo gopotsanya gore ke ka gonne lo se na dinkgwe ?
40016009	A ga lo ise lo lemoge sepe , le fa e le go gakologelwa dinkgwe tse tlhano tsa ba ba dikete tse tlhano le ditlatla di le kae tse lo di bonyeng ?
40016010	Le fa e le dinkgwe tse di supang tsa ba ba dikete tse nne le diroto di le kae tse lo di bonyeng ?
40016011	Ke ka ntlhang fa lo sa lemoge gore ke ne ke sa bue le lona ka ga dinkgwe ? Mme ka re : Itiseng mo matlhabegong a Bafarisai le a Basadukai ! ”
40016012	Ke fa ba tlhaloganya gore o ne a sa ree go itisa mo matlhabegong a senkgwe , mme a raya thuto ya Bafarisai le ya Basadukai .
40016013	E rile Jesu a fitlha mo ntlheng ya Kaisarea-Filipi , a botsa barutwa ba gagwe a re : “ Batho ba re , Morwa-Motho ke mang ? ”
40016014	Ba re : “ Bangwe ba re , ke Johane Mokolobetsi ; ba bangwe ba re , ke Elia ; ba bangwe gape ba re , ke Jeremia gongwe yo mongwe wa baporofeti . ”
40016015	A ba a ba botsa a re : “ Mme lona lo a re , nna ke mang ? ”
40016016	Simone Petoro a araba a re : “ O Keresete Morwa Modimo o o phelang . ”
40016017	Mme Jesu a mo raya a re : “ O sego , Simone , morwa Jona ; ka gonne ga se nama le madi tse di go senoletseng moo , mme ke Rre yo o kwa magodimong .
40016018	E bile ke go raya ke re : O Petoro , mme ke tla aga phuthego ya me mo lefikeng le ; mme dikgoro tsa felo ga baswi ga di kitla di e fenya .
40016019	Ke tla be ke go neele dilotlele tsa puso ya magodimo ; sengwe le sengwe se o tla se bofang mo lefatsheng , se tla bo se bofilwe kwa magodimong ; mme se o tla se bofololang mo lefatsheng , se tla bo se bofolotswe kwa magodimong . ”
40016020	Jaanong a laya barutwa ba gagwe gore ba se ka ba bolela ope , fa ene e le Keresete .
40016021	Go tloga foo Jesu Keresete a simolola go sedimosetsa barutwa ba gagwe gore o tshwanetse go ya kwa Jerusalema , le go bogisiwa ka tse dintsi ke bagolo ba morafe le baperesiti ba bagolo le Baitsedikwalo , le go bolawa , le go tsosiwa ka letsatsi la boraro .
40016022	Petoro a mo tseela kwa thoko , a simolola go mo kgalemela a re : “ Morena , a Modimo o thibele moo ! Go se ka ga go dirafalela jalo ! ”
40016023	Mme Jesu a retologa , a raya Petoro a re : “ Ntlogele ò mpote morago , Satane ! O sekgopi mo go nna ; gonne ga ò gopole tsa Modimo , ò gopola tsa batho . ”
40016024	Ke fa Jesu a raya barutwa ba gagwe a re : “ Fa mongwe a rata go ntshala morago , a a itlogele , a sikare sefapaano sa gagwe , a ntshale morago ;
40016025	gonne yo o ratang go boloka bophelo jwa gagwe o tla latlhegelwa ke jona ; mme yo o latlhegelwang ke bophelo jwa gagwe ka ntlha ya me o tla bo bona .
40016026	Gonne motho go ka mo thusang , le fa a ka bapala lefatshe lotlhe , mme a senyegelwa ke bophelo jwa gagwe jwa nnete ? Gongwe motho o ka ntsha eng go nna segololo sa bophelo jwa gagwe ?
40016027	Kana Morwa-Motho o tla tla ka kgalalelo ya ga Rraagwe , a na le baengele ba gagwe ; mme foo o tla busetsa mongwe le mongwe ka fa ditirong tsa gagwe .
40016028	Ammaaruri ke lo raya ke re : Go na le bangwe ba bone ba ba emeng fa , ba ba se kitlang ba utlwa loso ka gope ba ise ba bone Morwa-Motho a tla ka puso ya gagwe . ”
40017001	Morago ga malatsi a marataro Jesu a tsaya Petoro le Jakobo le Johane , morwa-rraagwe , a tlhatlogela nabo mo thabeng e e kwa godimo ba le bosi .
40017002	Foo a fetoga setshwano fa pele ga bone ; sefatlhego sa gagwe sa phatsima jaaka letsatsi , diaparo tsa gagwe tsa nna ditshweu jaaka lesedi .
40017003	Ke fa Moše le Elia ba bonala fa go bone , ba bua nae .
40017004	Mme Petoro a simolola go bua , a raya Jesu a re : “ Morena , go monate mo go rona go nna fano ; fa ò rata , ke tla dira metlaagana e meraro fano , o mongwe e nne wa gago , o mongwe wa ga Moše , o mongwe wa ga Elia . ”
40017005	Ya re a sa ntse a bua , leru le le lesedi la ba ritifalela ka tshoganyetso , le lentswe la tswa mo lerung la re : “ Yoo ke Morwaake yo o rategang , yo ke mo itumelelang ; mo utlweng ! ”
40017006	Ya re barutwa ba le utlwa , ba wela fa fatshe ka difatlhego , ba boifa segolo .
40017007	Foo Jesu a tla , a ba ama a re : “ Tsogang , se boifeng ! ”
40017008	Ya re ba tsholetsa matlho , ba se ka ba bona ope , fa e se Jesu a le esi .
40017009	Ya re ba fologa mo thabeng , Jesu a ba laela a re : “ Lo se ka lwa bolelela ope pono e , go tsamaya Morwa-Motho a tsosiwe mo baswing . ”
40017010	Barutwa ba gagwe ba mmotsa ba re : “ Ke go reng , fa Baitsedikwalo ba re , Elia o tshwanetse go tla pele ? ”
40017011	Mme a araba a re : “ Ka nnete Elia o e tla , o tla tsosolosa tsotlhe .
40017012	Mme ke lo raya ke re : Elia o setse a tsile , mme ga ba a ka ba mo itse , ba dirile ka ene ka fa ba ratileng ka teng . Morwa-Motho le ene ba tla mmogisa jalo . ”
40017013	Ke fa barutwa ba gagwe ba tlhaloganya gore o bua nabo ka ga Johane Mokolobetsi .
40017014	E rile ba sena go fitlha kwa bathong , ga tla motho mongwe kwa go ene , a mo khubamela a re :
40017015	“ Morena , utlwela morwaake botlhoko ; gonne o a karalala , o bogisega thata ; ke gantsi a wela mo molelong le gantsi mo metsing .
40017016	Ke ne ke mo tlisitse kwa barutweng ba gago , mme ba paletswe ke go mo fodisa . ”
40017017	Jesu a fetola a re : “ A batho ba ba sa dumeleng , ba ba kgopo ! Kana ke tla nna le lona go fitlhelela leng ? Ke tla lo itshokela goleele go le kae ? Mo tsiseng kwano go nna ! ”
40017018	Foo Jesu a kgalemela modemone , wa tswa mo go ene , mme mosimane a fola e sa le ka nako eo .
40017019	Jaanong barutwa ba tla kwa go Jesu kwa thoko ba re : “ Ke go reng , fa rona re reteletswe ke go o kgarameletsa ntle ? ”
40017020	A ba raya a re : “ Ke ka gore lo tlhoka tumelo ; gonne ammaaruri ke lo raya ke re : Fa lo na le tumelo , le fa e le e e kana ka tlhaka ya peo ya mmasetete fela , lo ka raya thaba e lo a re : ‘ Tloga fa , o ye fale ! ’ mme e tla ya , go se na sepe se se ka lo palelang .
40017021	Mme mofuta o ga o tswe , fa e se ka thapelo le ka go itima dijo . ”
40017022	Ya re ba ntse ba kopana mo Galelea , Jesu a ba raya a re : “ Morwa-Motho o tla neelwa mo diatleng tsa batho .
40017023	Ba tla mmolaya ; mme o tla tsosiwa ka letsatsi la boraro . ” Foo ba hutsafala thata .
40017024	E rile ba sena go fitlha kwa Kaperenaume , ba ba amogelang lekgetho la Tempele ba tla kwa go Petoro ba re : “ A moruti wa lona ga a ntshe lekgetho la Tempele ? ”
40017025	Ene a re : “ Nnyaya , o a le ntsha . ” Ya re a tsena mo ntlong , Jesu a mo raka ka puo a re : “ O gopolang , Simone ? Dikgosi tsa lefatshe di amogela makgetho a kgwebo gongwe a tlhogo ya motho mo go bomang ? A ke mo go bomorwaa-tsona gongwe mo bathong ba bangwe ? ”
40017026	Mme ya re a re : “ Mo bathong ba bangwe , ” Jesu a mo raya a re : “ Fa go le jalo , bomorwa ba gololesegile .
40017027	Le gale a re se ba kgopise ; yaa kwa letsheng , ò latlhele kobe mo teng , mme tlhapi e ò e tshwarang pele , o e tsee , ò e atlhamolose ; ò tla fitlhela ledi la selefera ; le tsee , ò le ba neele , e nne lekgetho la me le la gago . ”
40018001	Ka nako eo barutwa ba ne ba tla go Jesu ba re : “ Yo mogolo mo pusong ya magodimo ke mang ? ”
40018002	Foo a ipiletsa ngwana , a mmaya mo gare ga bone
40018003	a re : “ Ammaaruri ke lo raya ke re : Fa lo sa fetoge , lwa nna jaaka bana , ga lo ka ke lwa tsena mo pusong ya magodimo ka gope .
40018004	Ka moo , mongwe le mongwe yo o tla ingotlang jaaka ngwana yo , ke ene yo mogolo mo pusong ya magodimo .
40018005	Yo o tsholang ngwana mongwe yo o ntseng jalo ka leina la me , o tshola nna .
40018006	“ Mme yo o kgopisang mongwe wa ba babotlana ba , ba ba dumelang mo go nna , go molemo mo go ene gore lelwala le legolo le golegelelwe mo molaleng wa gagwe , a be a nwediwe mo botennye jwa lewatle .
40018007	Ijoo lefatshe ka ntlha ya dikgopiso ! Dikgopiso di tshwanetse go tla ; fela a tatlhego ya motho wee yo kgopiso e tlang ka ene !
40018008	“ Fa seatla gongwe lonao lwa gago lo go kgopisa , o di kgaole , o di latlhe ; go molemo mo go wena go tsena mo bophelong o le segole gongwe setlhotsa , bogolo go go latlhelwa mo molelong o o sa khutleng , o na le diatla tse pedi gongwe dinao tse pedi .
40018009	Gape fa leitlho la gago le go kgopisa , o le gonye , o le latlhe ; go molemo mo go wena go tsena mo bophelong o le moitlho , bogolo go go latlhelwa mo moleteng wa molelo , o na le matlho a mabedi .
40018010	“ Itiseng gore lo se nyatse ope wa ba babotlana ba ; gonne ke lo raya ke re : Baengele ba bone kwa magodimong ba bona ka gale sefatlhego sa ga Rre yo o kwa magodimong .
40018011	Gonne Morwa-Motho o tsile go pholosa se se latlhegileng .
40018012	“ Lo gopolang ? Fa motho mongwe a na le dinku di le lekgolo , mme nngwe ya tsona e timela , a ga ke re o tla tlogela tse di 99 kwa dithabeng , a ya go batla e e timetseng ?
40018013	Mme fa a ka e bona , ruri , ke lo raya ke re : O tla itumelela bogolo go tse di 99 tse di se kang tsa timela .
40018014	Fela jalo le ene Rraeno yo o kwa magodimong ga a rate gore ope wa ba babotlana ba a latlhege .
40018015	“ Fa mokaulengwe wa gago a go leofela , yaa ò mo kgalemele , lo le babedi fela . Fa a ka go utlwa , ò tla bo o iponetse mokaulengwe .
40018016	Fa a sa utlwe , tsaya mongwe gongwe babedi nao gore lefoko lengwe le lengwe le tlhomamisiwe ka melomo ya basupi ba babedi gongwe ba bararo .
40018017	Fa a gana go ba utlwa , o bolelele phuthego ; fa a gana go utlwa le yona phuthego , a nne jaaka moheitane le mokgethisi mo go wena .
40018018	“ Ammaaruri ke lo raya ke re : Sengwe le sengwe se lo tla se bofang mo lefatsheng , se tla bo se bofilwe kwa legodimong ; le se lo tla se bofololang mo lefatsheng , se tla bo se bofolotswe kwa legodimong .
40018019	“ Gape ke lo raya ke re : Fa ba le babedi ba lona ba ka dumalana mo lefatsheng ka ga sengwe se ba tla se kopang , le fa e ka nna eng , ba tla se direlwa ke Rre yo o kwa magodimong ;
40018020	gonne kwa ba le babedi gongwe ba le bararo ba phuthegetseng teng mo leineng la me , foo ke teng mo gare ga bone . ”
40018021	Ke fa Petoro a atamela , a mo raya a re : “ Morena , mokaulengwe wa me o ka nteofela ga kae , ke ntse ke mo itshwarela ? A e ka nna gasupa ? ”
40018022	Jesu a mo raya a re : “ Ke go raya ke re : E seng gasupa , mme e nne ga 70 gasupa .
40018023	Ka moo puso ya magodimo e tshwana le motho yo e leng kgosi e e neng e rata go tlhatlhoba mesuga le batlhanka ba yona .
40018024	Ya re e simolola go tlhatlhoba , ga tsisiwa mongwe yo o mosuga nayo ditalente di le dikete tse some .
40018025	Mme ya re ka a palelwa ke go lefa , morena a laola gore a rekisiwe le mosadi le bana le tsotlhe tse o nang natso , gore go duelwe mesuga .
40018026	Motlhanka yoo a wela fa fatshe , a mo khubamela a re : ‘ O nne pelotelele le nna , ke tla go duela tsotlhe . ’
40018027	Morena wa motlhanka yoo a tlhomoga pelo , a mo golola , a mo itshwarela molato .
40018028	“ Jaanong motlhanka yoo a tswa , a kopana le yo mongwe wa batlhanka-ka-ene , yo o mosuga nae diranta di le some , a mo tshwara , a mmeta a re : ‘ Lefa molato wa gago ! ’
40018029	Motlhanka-ka-ene a wela fa fatshe , a mo rapela a re : ‘ O nne pelotelele le nna , ke tla go lefa tsotlhe . ’
40018030	Mme a gana , a ya a mo latlhela mo ntlong ya kgolegelo , go tsamaya a lefe molato .
40018031	Ya re batlhanka-ka-ene ba bona tse di dirafetseng , ba hutsafala thata , ba tla ba begela morena wa bone tsotlhe tse di dirafetseng .
40018032	Ke fa morena wa gagwe a mmitsa , a mo raya a re : ‘ Motlhanka yo o bosula ke wena ! Ke go itshwaretse molato ole otlhe , ka ò nthapetse .
40018033	Le wena , a e ne e se tshwanelo ya gago go utlwela motlhanka-ka-wena botlhoko , jaaka le nna ke go utlwetse botlhoko ? ’
40018034	Mme morena wa gagwe a tuka bogale , a mo neela batlhokofatsi , go tsamae a lefe molato otlhe .
40018035	“ Rre wa legodimo le ene o tla direla jalo mongwe le mongwe wa lona yo o sa itshwareleng mokaulengwe wa gagwe ka pelo yotlhe . ”
40019001	E rile Jesu a sena go wetsa mafoko ao , a tloga kwa Galelea , a ya kwa nageng ya Jutea ka tsela e e kwa moseja ga Joretane .
40019002	Masomo a magolo a batho a mo sala morago , mme a ba fodisa teng .
40019003	Jaanong ga tla Bafarisai go ene , ba mo lalela ba re : “ A go letleletswe motho go tlhala mosadi wa gagwe ka ntlha ya sengwe le sengwe ? ”
40019004	A araba a re : “ A ga lo a buisa gore Mmopi o ba dirile monna le mosadi mo tshimologong ?
40019005	A ba a re : ‘ Ke ka ntlha ya moo monna o tla tlogelang rraagwe le mmaagwe , a ngaparela mosadi wa gagwe , mme ba babedi bao ba tla nna nama e le nngwe fela ? ’
40019006	Ka moo , ga ba tlhole ba le babedi , mme ke nama e le nngwe fela . Jaanong se Modimo o se kopantseng , a motho a se se kgaoganye . ”
40019007	Ba mo raya ba re : “ Mme ke go reng , fa Moše a laotse gore go ntshiwe lokwalo lwa tlhalo le go tlhala ? ”
40019008	A ba fetola a re : “ Moše o lo leseleditse go tlhala basadi ba lona ka ntlha ya bothata jwa dipelo tsa lona ; mme go tswa kwa tshimologong go ne go sa nna jalo .
40019009	Mme nna ke lo raya ke re : Motho yo o tlhalang mosadi wa gagwe , fa e se ka ntlha ya boaka , a ba a nyala o sele , o senya kgolagano ya nyalo ; le yo o mo nyalang a sena go tlhalwa , o senya kgolagano ya nyalo . ”
40019010	Barutwa ba mo raya ba re : “ Fa go ntse jalo ka ga monna le mosadi , go tla bo go se molemo go nyala . ”
40019011	A ba raya a re : “ Ga se botlhe ba ba tlhaloganyang lefoko le , fa e se ba ba neilweng go le tlhaloganya .
40019012	Gonne go na le ba ba sa eletseng go nyala , ka ba tsetswe jalo ; e bile go na le ba ba palelwang ke go nyala , ka ba dirilwe jalo ke batho ; gape go na le ba ba ikiletsang nyalo ka ntlha ya puso ya magodimo . Yo o nonofileng go tlhaloganya a a tlhaloganye ! ”
40019013	Jaanong ga tsisiwa bana go ene gore a ba bee diatla le go ba rapelela . Mme barutwa ba ba kgalemela .
40019014	Jesu a re : “ Lesang bana , lo se ba iletse go tla go nna ; gonne puso ya magodimo ke ya ba ba ntseng jalo . ”
40019015	Jaanong ya re a sena go ba baya diatla , a tloga teng .
40019016	Jaanong mongwe a tla go ene a re : “ Moruti , nka dirang se se molemo gore ke bone bophelo jo bo sa khutleng ? ”
40019017	A mo araba a re : “ O mpoletsang ka ga se se molemo ? Yo o molemo ke a le mongwe fela ; mme fa o rata go tsena mo bophelong , tshegetsa ditaolo . ”
40019018	A mmotsa a re : “ Ke dife ? ” Jesu a re : “ Ke tse : O se ka wa bolaya ; o se ka wa dira boaka ; o se ka wa utswa ; o se ka wa supa tshupo ya kako ;
40019019	tlotla rraago le mmaago ; gape : Rata mongwe-ka-wena jaaka o ithata . ”
40019020	Lekau la mo raya la re : “ Tsotlhe tse ke di tlhokometse ; ke sa tlhoka eng ? ”
40019021	Jesu a mo araba a re : “ Fa o rata go nna yo o tletseng , yaa o rekise tse o nang natso , o abele bahumanegi , mme o tla nna le lehumo kwa magodimong ; o be o tle , o ntshale morago ! ”
40019022	Ya re lekau le utlwa lefoko le , la tsamaya le hutsafetse ; gonne le ne le na le dithuo tse dintsi .
40019023	Foo Jesu a raya barutwa ba gagwe a re : “ Ammaaruri ke lo raya ke re : Mohumi o tla tsena mo pusong ya magodimo ka bothata .
40019024	Gape , ke lo raya ke re : Go botlhofo go kammele go tsena ka letshoba la lomao bogolo go mohumi go tsena mo pusong ya Modimo . ”
40019025	Ya re barutwa ba utlwa , ba rerega thata ba re : “ Fa go ntse jalo , go ka pholosiwa mang ? ”
40019026	Jesu a ba leba , a ba raya a re : “ Seo mo bathong se padile ; mme mo Modimong tsotlhe di ka dirafala . ”
40019027	Jaanong Petoro a mo fetola a re : “ Bona , rona re tlogetse tsotlhe , ra go sala morago ; re tla boelwa ke eng ? ”
40019028	Jesu a ba raya a re : “ Ammaaruri ke lo raya ke re : E tla re mo bontšhwafatsong , fa Morwa-Motho a nna mo sedulong sa bogosi sa kgalalelo ya gagwe , le lona ba lo ntatetseng lo nne mo ditulong tsa bogosi di le 12 , lo buse ditso di le 12 tsa Iseraele .
40019029	Le mongwe le mongwe yo o tlogetseng matlo gongwe bomorwa-rraagwe gongwe bokgaitsadie gongwe rraagwe gongwe mmaagwe gongwe bana gongwe masimo ka ntlha ya leina la me , o tla amogela bontsi jo bo fetang tseo , a ba a ja boswa jwa bophelo jo bo sa khutleng .
40019030	Mme ba bantsi ba pele e tla nna ba morago , le ba morago e nne ba pele .
40020001	“ Gonne puso ya magodimo e tshwana le motho yo e leng mong wa ntlo , yo o phaketseng , a ya go thapela tshimo ya gagwe ya moweine badiri .
40020002	Ya re a sena go dumalana le badiri ka ranta e le nngwe ka letsatsi , a ba romela kwa tshimong ya gagwe ya moweine .
40020003	Ya re a tswa , e ka nna ka nako ya borobongwe , a fitlhela ba bangwe ba eme mo patlelong , ba sa dire sepe .
40020004	Le bone a ba raya a re : ‘ Le lona yaang kwa tshimong ya moweine , mme se se siameng ke tla se lo naya . ’ Mme ba ya .
40020005	A tswa gape , e ka nna ka nako ya motshegare le ya boraro , a dira fela jalo .
40020006	Ya re e ka nna nako ya botlhano a tswa a fitlhela ba bangwe ba eme fela ; a ba raya a re : ‘ Lo emetseng fano letsatsi lotlhe , lo sa dire sepe ? ’
40020007	Ba mo fetola ba re : ‘ Ke ka gonne ga go na ope yo o re thapileng . ’ A ba raya a re : ‘ Le lona yaang kwa tshimong ya moweine ; mme se se tshwanetseng lo tla se bona . ’
40020008	“ Ya re go le maitsiboa , morena wa tshimo ya moweine a raya motlameledi wa gagwe a re : ‘ Bitsa badiri , o ba amogedise dituelo tsa bone , o simolole ka ba morago , o fetse ka ba ntlha . ’
40020009	Ya re go tla ba nako e e ka nnang ya botlhano , mongwe le mongwe a amogela ranta e le nngwe .
40020010	Ya re ba ntlha ba tla , ba itlhoma gore ba tla amogela bogolo ; mme le bone mongwe le mongwe a amogela ranta e le nngwe .
40020011	Ya re ba e amogela , ba ngongoregela mong wa ntlo
40020012	ba re : ‘ Bao ba morago ba dirile nako e le nngwe fela , mme o ba lekantse le rona , ba re itshoketseng letsapa la letsatsi le mogote . ’
40020013	“ Ene a fetola mongwe wa bone a re : ‘ Tsala , ga ke go siamololele ; a ga o a dumelana le nna ka ranta e le nngwe ?
40020014	Tsaya se e leng sa gago , o tsamae ; ke rata go naya yo wa morago fela jaaka ke go neile .
40020015	A ga ke a letlelelwa go dira se ke se ratang ka tsa me ? A kampo leitlho la gago le bosula , ka ke le molemo ? ’
40020016	“ Ka mokgwa o o jalo ba morago ba tla nna ba ntlha le ba ntlha ba morago ; gonne ba ba biditsweng ba bantsi , mme ba ba tlhaotsweng ga ba banene . ”
40020017	E rile Jesu a rata go ya kwa Jerusalema , a tsaya barutwa ba ba 12 ba le bosi , mme ya re ba le mo tseleng , a ba raya a re :
40020018	“ Bonang , re tlhatlogela kwa Jerusalema ; mme Morwa-Motho o tla neelwa baperesiti ba bagolo le Baitsedikwalo , mme ba tla mo atlholela loso .
40020019	Ba tla mo neela baheitane go sotlwa le go seolwa le go bapolwa ; mme o tla tsosiwa ka letsatsi la boraro . ”
40020020	Ke fa go tla go ene mma-bomorwa Sebeteo , a na le bomorwawe , a mo obamela , a mo kopa sengwe .
40020021	Jesu a mmotsa a re : “ O batlang ? ” A mo araba a re : “ Bua gore bomorwaake ba babedi ba , ba go tsenye gare , mongwe a dule ka fa letsogong la gago le le jang , yo mongwe ka fa go la molema mo pusong ya gago . ”
40020022	Jesu a fetola a re : “ Ga lo itse se lo se kopang . A lo nonofile go nwa senwelo se ke yang go se nwa le go kolobediwa ka kolobetso e ke yang go kolobediwa ka yona ? ” Ba mo raya ba re : “ Re nonofile . ”
40020023	A ba raya a re : “ Fa e le senwelo sa me , lo tla se nwa , le kolobetso e ke yang go kolobediwa ka yona , lo tla kolobediwa ka yona ; mme go nna ka fa letsogong la me le le jang le ka fa go la molema ga se ga me go go naya , go tla newa bone ba ba go baakanyeditsweng ke Rre . ”
40020024	Ya re ba ba lesome ba utlwa , ba gakalela bakaulengwe ba babedi bao .
40020025	Mme Jesu a ba bitsa , a ba raya a re : “ Lo itse gore balaodi ba merafe ba a e busa , le ba bagolo ba e laola ka thata .
40020026	Mo go lona ga go ne go nna jalo ; mme yo o ratang go nna mogolo mo go lona a a nne modiredi wa lona .
40020027	Le gona , yo o ratang go nna wa ntlha mo go lona , a a nne motlhanka wa lona ;
40020028	fela jaaka Morwa-Motho a sa tla go direlwa , mme e le go direla le go neela botshelo jwa gagwe losong go nna kgololo ya ba bantsi . ”
40020029	E rile ba tswa mo Jerigo , bontsi jo bogolo jwa batho jwa mo sala morago .
40020030	Mme difofu di le pedi tsa bo di ntse fa tseleng . Ya re di utlwa gore Jesu o a feta , tsa goa tsa re : “ Morena , re utlwele botlhoko , wena Morwa Dafita ! ”
40020031	Foo batho ba ba kgalemela gore ba didimale ; mme ba goa bogolo ba re : “ Morena , re utlwele botlhoko , wena Morwa Dafita ! ”
40020032	Jesu a ema , a ba bitsa a re : “ Lo rata ka lo direla eng ? ”
40020033	Ba mo raya ba re : “ Morena , a matlho a rona a foufololwe . ”
40020034	Jesu a tlhomoga pelo , a ama matlho a bone ; ba akofa ba bona , ba be ba mo sala morago .
40021001	E rile ba atamela Jerusalema , ba fitlha kwa Bethefage fa Thabeng ya Diolefa , foo Jesu a roma barutwa ba le babedi ,
40021002	a ba raya a re : “ Yaang kwa motsaneng o lo lebaganyeng nao ; lo tla akofa lo fitlhela esele e golegilwe , e na le eselana ; di gololeng , lo di tsise kwano go nna .
40021003	Mme fa mongwe a bua sengwe le lona , lo re : ‘ Morena o a di batla ; ’ mme o tla akofa a di romela . ”
40021004	Mme tsotlhe tse , di ne di dirafala gore go dirafale se se builweng ke moporofeti a re :
40021005	“ Bolelelang Morwadia Sione lo re : ‘ Bona , Kgosi ya gago e tla go wena , e le bonolo , e palame esele , e bong eselana , ngwana wa esele . ’ ”
40021006	Barutwa ba ya , ba dira fela ka fa Jesu a ba laetseng ka teng .
40021007	Ba tsisa esele le eselana , ba baya dikobo tsa bone mo go tsona , mme Jesu a e palama .
40021008	Foo bontsi jwa batho jwa ala dikobo tsa bone mo tseleng ; mme ba bangwe ba kgaola dikala mo ditlhareng , ba di ala mo tseleng .
40021009	Mme batho ba ba mo eteletseng pele le ba ba mo setseng morago ba tlhaba mokgosi ba re : “ Hosana go Morwa Dafita ! Go bakwe yo o tlang ka leina la Morena ; Hosana mo magodimodimong ! ”
40021010	E rile a tsena mo Jerusalema , motse otlhe wa huduega wa re : “ Yo ke mang ? ”
40021011	Mme bontsi jwa batho jwa araba jwa re : “ Ke ene moporofeti Jesu yo o tswang kwa Nasaretha wa Galelea . ”
40021012	Jaanong Jesu a tsena mo Tempeleng , a feta a leleka botlhe ba ba rekisang le ba ba rekang mo Tempeleng , a menola ditafole tsa ba ba ananyang madi , le ditulo tsa ba ba rekisang maphoi ,
40021013	a ba raya a re : “ Go kwadilwe ga twe : ‘ Ntlo ya me e tla bidiwa Ntlo ya thapelo ; ’ mme lona lo e dirile mongobo wa dinokwane . ”
40021014	Foo difofu le batlhotsi ba tla go ene mo Tempeleng , mme a ba fodisa .
40021015	Ya re baperesiti ba bagolo le Baitsedikwalo ba bona dikgakgamatso tse o di dirang , le bana ba ba opang mokgosi mo Tempeleng ba re : “ Hosana go Morwa Dafita ! ” ba gakala ,
40021016	ba mo raya ba re : “ A o utlwa se bao ba se buang ? ” Jesu a ba fetola a re : “ Ee ; a ga lo ise lo ke lo buise se se reng : ‘ O ipaakanyeditse pako ka melomo ya masea le ya ba ba anyang ’ ? ”
40021017	Mme a ba tlogela , a tswa mo motseng , a ya kwa Bethania , a lala teng .
40021018	Ya re ka moso phakela , fa a boela kwa motseng , a tshwarwa ke tlala .
40021019	Ya re a bona mofeie fa tseleng , a ya kwa go ona ; mme a se ka a fitlhela sepe mo go ona , fa e se matlhare fela . Foo a o raya a re : “ A go se tlhole go ungwa leungo lepe mo go wena go ya bosakhutleng ! ” Mme mofeie wa akofa wa omelela .
40021020	Ya re barutwa ba bona , ba gakgamala ba re : “ Kana mofeie o omeletse ka bonako jang ? ”
40021021	Jesu a ba araba a re : “ Ammaaruri ke lo raya ke re : Fa lo na le tumelo , lo sa belaele , lo ka dira , e seng fela se se diretsweng mofeie ; mme fa lo ka raya thaba e lo a re : ‘ Itsholetse o itigele mo lewatleng , ’ go ka dirafala .
40021022	Le tsotlhe tse lo ka di kopang mo thapelong ka go dumela , lo tla di amogela . ”
40021023	E rile a sena go tsena mo Tempeleng , mme a ruta , baperesiti ba bagolo le bagolo ba morafe ba tla go ene ba re : “ Dilo tse o di dira ka thata efe ? Ke mang yo o go neileng thata e ? ”
40021024	Mme Jesu a ba fetola a re : “ Le nna ke tla lo botsa lefoko le le lengwe fela ; fa lo ka le mpolelela , le nna ke tla lo bolelela thata e ke dirang dilo tse ka yona :
40021025	Kolobetso ya ga Johane e ne e tswa kae , a ke kwa legodimong , gongwe mo bathong ? ” Foo ba akanya ba re : “ Fa re ka re : ‘ Kwa legodimong , ’ o tla re raya a re : ‘ Mme ke eng , fa lo ne lo sa mo dumele ? ’
40021026	Mme fa re ka re : ‘ Mo bathong , ’ re boifa batho ; gonne botlhe ba kaile Johane moporofeti . ”
40021027	Jaanong ba araba Jesu ba re : “ Ga re itse . ” Le ene a ba raya a re : “ Le nna ga ke lo bolelele thata e ke dirang dilo tse ka yona .
40021028	“ Lo gopolang ? Motho mongwe o ne a na le bomorwa ba le babedi ; mme a ya kwa go wa ntlha a re : ‘ Ngwanaka , ya o dire mo tshimong ya moweine kajeno . ’
40021029	A araba a re : ‘ Ee , morena . ’ Mme a se ka a ya .
40021030	Foo a ya kwa go wa bobedi , a bua fela jalo . Ene a araba a re : ‘ Ke a gana . ’ Mme morago a ikwatlhaya , a ya .
40021031	Jaanong he , ke ofe wa ba babedi ba , yo o dirileng thato ya ga rraagwe ? ” Ba re : “ Wa bofelo . ” Jesu a ba raya a re : “ Ammaaruri ke lo raya ke re : Bakgethisi le diaka ba lo raka go tsena mo pusong ya Modimo .
40021032	Gonne Johane o tsile go lona ka thuto e e siameng , mme ga lo a ka lwa mo dumela ; bakgethisi le diaka bone ba mo dumela . Mme lona , le fa lo bonye , ga lo a ka lwa ikwatlhaya morago gore lo mo dumele .
40021033	“ Utlwang setshwantsho se sengwe : Go ne go le motho yo e leng mong wa ntlo , a lemile tshimo ya moweine , a e agelela ka logora , a epa setlhotlhelo sa weine mo go yona , a aga sefata ; mme tshimo a e neela balemi , a ba a eta .
40021034	Ya re sebaka sa maungo se atamela , a roma batlhanka ba gagwe kwa baleming gore ba ye go amogela maungo a gagwe .
40021035	Balemi ba tshwara batlhanka ba gagwe , mongwe ba mmetsa , yo mongwe ba mmolaya , yo mongwe ba mo kgobotletsa ka majwe .
40021036	Gape a roma batlhanka ba bangwe ba bantsi go feta ba pele ; mme ba ba dira fela jalo .
40021037	La bofelo a roma morwawe kwa go bone , a gopola gore : ‘ Ba tla tlotla morwaake . ’
40021038	Mme ya re balemi ba bona morwawe , ba raana ba re : ‘ Wa boswa ke yo ; tlaang re mmolaeng , re tle re je boswa jwa gagwe ! ’
40021039	Ba mo tshwara , ba mo kgarameletsa kwa ntle ga tshimo ya moweine , ba mmolaya .
40021040	“ Jaanong , e tla re morena wa tshimo ya moweine a tla , a direng ka balemi bao ? ”
40021041	Ba mo araba ba re : “ Ba ba bosula bao o tla ba bolaya setlhogo , mme tshimo ya moweine o tla e neela balemi ba sele , ba ba tla neng ba mo neela maungo ka dinako tsa ona . ”
40021042	Jesu a ba raya a re : “ A ga lo ise lo ke lo buise mo Dikwalong fa go tweng : “ ‘ Lentswe le baagi ba le latlhileng ke lone le le dirilweng letlapa la sekhutlo . Seo se dirilwe ke Morena , se bile se gakgamatsa mo matlhong a rona . ’
40021043	“ Ke ka ntlha ya moo ke lo rayang ke re : Puso ya Modimo e tla tlosiwa mo go lona , e newa setšhaba se se tla ntshang maungo a yona .
40021044	Yo o welang mo lentsweng leo o tla thubagana ; mme yo lone le mo welang le tla mo papetla . ”
40021045	Ya re baperesiti ba bagolo le Bafarisai ba utlwa ditshwantsho tsa gagwe , ba lemoga gore o bua ka ga bone ,
40021046	ba be ba batla go mo tshwara , mme ba boifa masomo a batho , ka ba mo kaya moporofeti .
40022001	Jaanong Jesu a tswa molomo , a bua gape nabo ka ditshwantsho a re :
40022002	“ Puso ya magodimo e tshwana le motho yo e leng kgosi e e kileng ya direla morwaa-yona moletlo wa lenyalo .
40022003	Ya roma batlhanka ba yona go bitsa ba ba laleleditsweng moletlo wa lenyalo ; mme ba gana go tla .
40022004	Ya ba ya roma batlhanka ba bangwe ya re : ‘ Rayang ba ba laleditsweng lo re : Itseng , ke baakantse dijo tsa me ; dipholo tsa me le tse di nontshitsweng di tlhabilwe , tsotlhe di baakantswe ; tlaang lenyalong ! ’
40022005	Mme ba tlhokomologa , ba itsamaela , mongwe a ya kwa tshimong ya gagwe , yo mongwe kwa papading ya gagwe .
40022006	Ba ba setseng ba tshwara batlhanka ba yona , ba ba diraka mo go maswe , ba ba bolaya .
40022007	Foo kgosi ya galefa , ya bolotsa mephato ya yona , ya bolaya babolai bao , ya tshuba motse wa bone .
40022008	Jaanong ya raya batlhanka ba yona ya re : ‘ Lenyalo lone le baakantswe , mme ba ba laleditsweng ba ne ba sa tshwanela .
40022009	Ka moo , yaang kwa makgabaganong a ditsela , mme botlhe ba lo tla ba fitlhelang , lo ba laleletse lenyalo . ’
40022010	Batlhanka bao ba tswela kwa ditseleng , ba phutha botlhe ba ba ba fitlhelang , ba ba bosula le ba ba molemo , ntlo ya lenyalo ya tlala ba ba ntseng fa dijong .
40022011	“ Ya re kgosi e tsena go sekaseka ba ba ntseng fa dijong , ya bona motho teng yo o sa aparang seaparo sa lenyalo .
40022012	Ya mo raya ya re : ‘ Tsala , o tsenye jang fano , o sa apara seaparo sa lenyalo ? ’ Ene a tlhoka puo .
40022013	Ke fa kgosi e raya badiredi e re : ‘ Mmofeng maoto le mabogo , lo mo latlheleng kwa ntle kwa lefifing le le kwa ntlentle ; go tla nna selelo le phuranyo ya meno teng . ’
40022014	“ Gonne ba ba biditsweng ba bantsi , mme ba ba tlhaotsweng ga ba banene . ”
40022015	Jaanong Bafarisai ba ya go gakololana ka fa ba ka mo raraanyang mo lefokong lengwe ka teng .
40022016	Ba roma barutwa ba bone kwa go ene , ba na le ba ga Herote , ba re : “ Moruti , re itse gore o boammaaruri , o bile o ruta tsela ya Modimo ka boammaaruri , o sa re ope sepe ; gonne ga o gobelelele motho .
40022017	Jaanong he , re bolelele gore o gopolang ? A go letleletswe go kgethela Kaisara , gongwe nnyaa ? ”
40022018	Ya re ka Jesu a lemoga bolotsana jwa bone , a araba a re : “ Lo nthaelelang , baitimokanyi ke lona ?
40022019	Ntshupetseng ledi la lekgetho ! ” Ba tsisa ledi la selefera kwa go ene .
40022020	A ba botsa a re : “ Setshwantsho se le sekwalo se ke tsa ga mang ? ”
40022021	Ba mo araba ba re : “ Ke tsa Kaisara . ” Jaanong a ba raya a re : “ Ka moo he , ntshetsang Kaisara tse e leng tsa Kaisara le Modimo tse e leng tsa Modimo . ”
40022022	Ya re ba utlwa , ba gakgamala ; ba mo tlogela , ba tsamaya .
40022023	Ka letsatsi leo Basadukai ba ba reng , ga go na tsogo ya baswi , ba tla go ene , ba mmotsa ba re :
40022024	“ Moruti , Moše o rile , fa mongwe a swa , a se na bana , a morwa-rraagwe a nyale mosadi wa gagwe , a tsosetse morwa-rraagwe losika .
40022025	Jaanong go kile ga bo go le bomorwa-monna ba ba supang mo go rona . Wa ntlha , ya re a sena go nyala , a swa ; mme ka a se na bana , a tlogelela morwa-rraagwe mosadi wa gagwe .
40022026	Ga nna fela jalo le wa bobedi le wa boraro go ya go wa bosupa .
40022027	Morago ga bone botlhe mosadi le ene a swa .
40022028	Jaanong mo tsogong e tla nna mosadi wa ga mang mo go bone ba ba supang ? Gonne ba ne ba mo tsere botlhe . ”
40022029	Jesu a ba araba a re : “ Lo a timela , ka lo sa itse Dikwalo , le fa e le nonofo ya Modimo ;
40022030	gonne mo tsogong ya baswi ga ba nyale , le fa e le go nyalwa ; mme ba ntse jaaka baengele kwa legodimong .
40022031	Ka ga tsogo ya baswi , a ga lo ise lo ke lo bale se Modimo o se buileng le lona wa re :
40022032	‘ Ke nna Modimo wa ga Aborahame , Modimo wa ga Isaka , Modimo wa ga Jakobe ’ ? Modimo ga se wa baswi , ke wa baphedi . ”
40022033	Ya re batho ba utlwa , ba gakgamalela thuto ya gagwe .
40022034	E rile Bafarisai ba utlwa gore o tlhokisitse Basadukai puo , ba phuthega .
40022035	Mongwe wa bone , e le moitse-molao , a mmotsa ka go mo leka a re :
40022036	“ Moruti , taolo e kgolo mo molaong ke efe ? ”
40022037	A mo araba a re : “ ‘ Rata Morena , Modimo wa gago , ka pelo yotlhe le ka mowa otlhe le ka tlhaloganyo yotlhe ya gago . ’
40022038	E ke yona taolo e kgolo le ya ntlha .
40022039	Mme ya bobedi e tshwana nayo , e a re : ‘ Rata mongwe-ka-wena jaaka o ithata . ’
40022040	Mo ditaolong tsoo pedi tse go akareditswe molao otlhe le baporofeti . ”
40022041	E rile Bafarisai ba phuthegile , Jesu a ba botsa a re :
40022042	“ Lo gopolang ka ga Keresete ? Ke morwa mang ? ” Ba mo raya ba re : “ Ke wa ga Dafita . ”
40022043	A ba raya a re : “ Fa go le jalo , Dafita o mmitsa jang ‘ Morena ’ ka Mowa , fa a re :
40022044	“ ‘ Morena o reile Morena wa me a re : Nna ka fa letsogong la me le le jang , go tle go tsamae ke bee baba ba gago fa tlase ga dinao tsa gago ’ ?
40022045	“ Jaanong fa Dafita a mmitsa ‘ Morena ’ , o ntse morwawe jang ? ”
40022046	Mme ga bo go se ope yo o nonofileng go mo araba ka lefoko lepe ; le gona fa e sa le ka letsatsi leo ga bo go se ope yo o sa ntseng a ka beta pelo go mmotsa sepe .
40023001	Ya baa gona Jesu o buang le bontsi jwa batho le barutwa ba gagwe a re :
40023002	“ Baitsedikwalo le Bafarisai ba ntse mo sedulong sa ga Moše ;
40023003	ka moo tsotlhe tse ba di lo rayang , lo di dire , lo di tlhokomele ; fela lo se ka lwa dira ka fa ditirong tsa bone ; gonne tse ba di buang ga ba di dire .
40023004	Ba bofaganya merwalo e e bokete , ba e bee mo magetleng a batho , mme bone ka bosi ga ba rate go e tshikinya , le fa e le ka monwana .
40023005	Mme ditiro tsotlhe tsa bone ba di dira gore ba bonwe ke batho ; gonne ba katolosa meitlamo ya bone ya thapelo ; ba leelefatsa dikola tsa dikobo tsa bone .
40023006	Ba bile ba rata manno a a kwa pele mo meletlong le ditulo tse di kwa pele mo disenagogeng ,
40023007	le go dumedisiwa mo dipatlelong le go bidiwa ke batho ‘ Moruti ! ’
40023008	“ Mme lona lo se ka lwa bidiwa baruti ; gonne moruti wa lona o mongwe fela , e bong Keresete , mme lona lotlhe lo bana ba ga Rraeno .
40023009	Le gona lo se ka lwa bitsa ope rraeno mo lefatsheng ; gonne rraeno o mongwe fela yo o kwa legodimong .
40023010	Gape , lo se ka lwa bidiwa bagogi ; gonne mogogi wa lona o mongwe fela , e bong Keresete .
40023011	Mme yo o leng mogolo mo go lona a a nne modiredi wa lona .
40023012	Gonne mongwe le mongwe yo o ikgodisang o tla kokobediwa ; mme yo o ikokobetsang o tla godisiwa .
40023013	“ Ijoo lonaa , lona Baitsedikwalo le Bafarisai , baitimokanyi ke lona ! Gonne lo tswalela batho puso ya magodimo . Tota lona ga lo tsene , mme ba ba reng ba a tsena , ga lo ba letlelele go tsena .
40023014	Ijoo lonaa , lona Baitsedikwalo le Bafarisai , baitimokanyi ke lona ! Gonne lo ja matlo a batlholagadi , lo itimokanya ka dithapelo tse ditelele ; ke ka ntlha ya moo lo tla bonang katlholo e e bokete .
40023015	“ Ijoo lonaa , lona Baitsedikwalo le Bafarisai , baitimokanyi ke lona ! Gonne lo dikologa lewatle le lefatshe go itlhabololela motho a le mongwe fela ; mme e re a sena go nna jalo , lo mo dire morwa molete wa molelo go lo feta gabedi .
40023016	“ Ijoo lonaa , lona bagogi ba ba foufetseng , ba lo reng : ‘ Fa motho a ikana ka Tempele , ga se sepe ; mme fa a ikana ka gouta ya Tempele , o ipofile . ’
40023017	Masilo le difofu ke lona ! Se segolo ke eng , a ke gouta , gongwe a ke Tempele e e itshepisitseng gouta ?
40023018	Gape lo a re : ‘ Fa motho a ikana ka aletare , ga se sepe ; mme fa a ikana ka tshupelo e e mo godimo ga yona , o ipofile . ’
40023019	Masilo le difofu ke lona ! Se segolo ke eng , a ke tshupelo , gongwe aletare e e itshepisang tshupelo ?
40023020	Ka moo , yo o ikanang ka aletare o ikana ka yona le ka tsotlhe tse di mo godimo ga yona .
40023021	Le yo o ikanang ka Tempele o ikana ka yona le ka Ona o o nnang mo go yona .
40023022	Le yo o ikanang ka legodimo o ikana ka sedulo sa bogosi sa Modimo le ka Ona o o ntseng mo go sona .
40023023	“ Ijoo lonaa , lona Baitsedikwalo le Bafarisai , baitimokanyi ke lona ! Gonne lo kgetha karolo ya bosome ya minte le anise le kumina , mme lo tlogetse tse di boima tsa molao , e bong tshiamo le kutlwelo-botlhoko le tumelo . Dilo tseo di tshwanetse go dirwa , le tsele di se ka tsa tlogelwa .
40023024	Bagogi ba ba foufetseng ke lona ! Lo tlhotlha lo ntshe monang , mme kammele lo e metse .
40023025	“ Ijoo lonaa , lona Baitsedikwalo le Bafarisai , baitimokanyi ke lona ! Gonne lo tlhatswa senwelo le mogopo ka fa ntle , mme mo teng di tletse bogodu le bopelotshetlha .
40023026	Mofarisai wa sefofu ke wena ! Tlhatswa senwelo ka fa teng pele gore se nne phepa le ka fa ntle .
40023027	“ Ijoo lonaa , lona Baitsedikwalo le Bafarisai , baitimokanyi ke lona ! Gonne lo tshwana le diphupu tse di takilweng , tse di bonalang di le dintle ka fa ntle , mme ka mo teng di tletse marapo a baswi le boitshekologo jotlhe .
40023028	Le lona lo ntse jalo ; ka fa ntle lo bonala mo bathong jaaka basiami , mme ka mo teng lo tletse boitimokanyo le boikepo .
40023029	“ Ijoo lonaa , lona Baitsedikwalo le Bafarisai , baitimokanyi ke lona ! Gonne lo aga diphupu tsa baporofeti , lo kgabise matlapa a segopotso a basiami ,
40023030	lo re : ‘ Fa re ka bo re ne re le teng mo malatsing a borraetsho , re ka bo re se ka ra dumelana nabo go bolaya baporofeti . ’
40023031	Lo itshupa ka moo gore lo bomorwaa-bone ba ba bolaileng baporofeti .
40023032	Le lona , tlatsang seelo sa borraeno !
40023033	Dinoga ke lona le lotsalo lwa mabolobolo ! Lo tla falola jang mo katlholong ya molete wa molelo ?
40023034	Ke ka ntlha ya moo ke romang baporofeti le batlhalefi le Baitsedikwalo go lona ; bangwe ba bone lo tla ba bolaya , lo ba bapolela sefapaanong ; ba bangwe ba bone lo tla ba seola mo disenagogeng tsa lona , lo ba bogisa go tswa motseng mongwe go ya go o mongwe ,
40023035	gore madi otlhe a a siameng a a tsholotsweng mo lefatsheng a lo wele , go simolola ka madi a ga Abele , mosiami , go tla mading a ga Sagaria , morwa Baragia , yo lo mmolaetseng fa gare ga Tempele le aletare .
40023036	Ammaaruri ke lo raya ke re : Tsotlhe tseo , di tla wela batho bao ba ba ntseng jalo .
40023037	“ Jerusalema , Jerusalema , yo o bolayang baporofeti , o kgobotletsa ba ba romilweng go wena ! Ke ratile gantsi jang go phutha bana ba gago , fela jaaka kgogo e tle e phuthe dikgogwana tsa yona ka fa tlase ga diphuka ; mme lo ganne !
40023038	Bonang , Tempele ya lona lo tla e tlogelelwa e le letlotla fela .
40023039	Gonne ke lo raya ke re : Go tloga jaanong ga lo kitla lo mpona , go tle go tsamae lo bue lo re : ‘ A go bakwe yo o tlang ka leina la Morena ! ’ ”
40024001	Foo Jesu a tswa Tempeleng , a tsamaya . Jaanong barutwa ba gagwe ba mo atamela go mo supetsa dikago tsa Tempele .
40024002	Mme a ba fetola a re : “ A ga lo bone tsotlhe tse ? Ammaaruri ke lo raya ke re : Ga go kitla go lesiwa lentswe lepe fa le tlhatlaganye le le lengwe , le le se kitlang le thujwa . ”
40024003	E rile a ntse mo Thabeng ya Diolefa , barutwa ba gagwe ba tla go ene kwa thoko ba re : “ Re bolelele gore tseo di tla nna leng , le sesupo sa go tla ga gago le sa bokhutlo jwa metlha eno ya lefatshe se tla nna jang ? ”
40024004	Jesu a ba araba a re : “ Itiseng gore go se nne ope yo o lo timetsang !
40024005	Gonne ba bantsi ba tla tla ka leina la me , mongwe le mongwe a ipitsa a re : ‘ Ke nna Keresete . ’ Mme ba tla timetsa ba le bantsi .
40024006	Lo tla utlwela dintwa le medumo ya dintwa . Itiseng , mme lo se ka lwa tshoga ; gonne go tshwanetse go dirafala ; mme e tla bo e ise e nne bokhutlo .
40024007	Gonne setšhaba se tla tsogela setšhaba , le puso e tsogela puso ; go bile go tla nna leuba le dithoromo tsa lefatshe kwa le kwa .
40024008	Mme tsotlhe tse ke tshimologo ya maralalo .
40024009	“ Metlheng eo ba tla lo tsenya mo pitlaganong , ba lo bolaya ; mme lo tla nna ba ba tlhoilweng ke ditšhaba tsotlhe ka ntlha ya leina la me .
40024010	Metlheng eo ba bantsi ba tla kgotšwa , ba tshwarisanya , ba tlhoana .
40024011	Baporofeti ba bantsi ba kako ba tla tsoga , ba timetsa ba bantsi .
40024012	Mme lorato lwa ba bantsi lo tla tsidifala ka ntlha ya go ntsifala ga tshiamololo .
40024013	Mme yo o itshokelang go ya bokhutlong ke ene yo o tla pholosiwang .
40024014	Mme Efangele e ya puso e tla rerwa mo lefatsheng lotlhe go nna tshupo mo merafeng yotlhe ; ke gona bokhutlo bo tla tlang .
40024015	“ E re fa lo bona makgapha a tshenyego a eme mo felong ga boitshepo , a a boletsweng ke moporofeti Daniele ” — a yo o buisang a tlhaloganye ! —
40024016	“ foo ba ba mo Jutea a ba tshabele kwa dithabeng .
40024017	Yo o mo godimo ga ntlo a a se fologele go tsaya tse di mo ntlong ya gagwe ;
40024018	le yo o kwa masimo a a se boele kwa morago go tsaya kobo ya gagwe .
40024019	A tatlhego wee ya ba baimana le ba ba amusang mo malatsing ao !
40024020	Mme lo rapele gore tshabo ya lona e se nne mariga , le fa e le ka Sabata ;
40024021	gonne ka sebaka seo go tla nna pitlagano e kgolo , e e iseng e ke e nne go tswa mo tshimologong ya lefatshe go tla nakong eno ; le gona ga go kitla go tlhola go nna jalo le ka motlha ope .
40024022	Mme fa malatsi ao a ka bo a sa khutshwafadiwa , go ka bo go sa pholosiwe motho ope ; mme malatsi ao a tla khutshwafadiwa ka ntlha ya batlhaolwi .
40024023	“ Metlheng eo fa mongwe a ka lo raya a re : ‘ Bonang , Keresete ke yo , ’ gongwe , ‘ Ke yole , ’ lo se ka lwa dumela ;
40024024	gonne go tla tsoga bokeresete ba kako le baporofeti ba kako ; ba tla dira ditshupo tse dikgolo le dikgakgamatso gore fa go ka kgonega ba timetse le batlhaolwi .
40024025	Tlhokomelang , ke lo boleletse go sa le kwa pele .
40024026	“ Fa jaanong ba lo raya ba re : ‘ Bonang , o kwa sekakeng ! ’ lo se ka lwa tswa ; ‘ Bonang , o mo matlwaneng ! ’ lo se ka lwa dumela ;
40024027	gonne go tla ga Morwa-Motho go tla nna jaaka logadima lo lo tleng lo tswe kwa botlhabatsatsi , lo bonalele le kwa bophirimatsatsi .
40024028	“ Kwa setoto se leng teng , manong a tla phuthegela teng .
40024029	“ Ka bonako morago ga pitlagano ya malatsi ao , letsatsi le tla fifala , le ngwedi ga o kitla o ntsha lesedi la ona , le dinaledi di tla wa mo legodimong , le dithata tsa magodimo di tla reketlisiwa .
40024030	Ke gona go tla bonalang sesupo sa Morwa-Motho kwa legodimong . Foo ditso tsotlhe tsa lefatshe di tla bokolela , mme di tla bona Morwa-Motho a tla ka maru a legodimo ka thata le ka kgalalelo e kgolo .
40024031	O tla roma baengele ba gagwe ka tumo e kgolo ya diphala , ba tla phutha batlhaolwi ba gagwe kwa ntlheng tse nne , go tswa sekhutlong sengwe sa magodimo go ya kwa go se sengwe .
40024032	“ Lo ithute sekao ka mofeie : E a re fa dikala tsa ona di setse di le dinana , di tlhoga matlhare , lo itse gore selemo se gaufi .
40024033	Le lona jalo , e re lo bona dilo tsotlhe tse , itseng gore o gaufi , o fa mojako fela .
40024034	Ammaaruri ke lo raya ke re : Losika lo ga lo kitla lo fela ka gope , tsotlhe tse di ise di dirafale pele .
40024035	Legodimo le lefatshe di tla fela , mme mafoko a me ga a kitla a fela ka gope .
40024036	“ Ka ga letsatsi leo le nako eo ga go itse ope , le fa e le baengele ba magodimo le e seng Morwa , fa e se Rara a le esi .
40024037	Gonne go tla ga Morwa-Motho go tla nna jaaka go ne go le ka malatsi a ga Noa .
40024038	Go tla nna jaaka go ne go ntse mo malatsing ao a pele ga morwalela : Ba ne ba ja , ba nwa , ba nyala , ba nyalwa , go tla go fitlha mo letsatsing le Noa a tsenyeng mo mokorong o mogolo ka lone ,
40024039	mme ba sa lemoge , ga tsamaya morwalela wa tla , wa ba tsaya botlhe . Go tla ga Morwa-Motho le gona go tla nna jalo .
40024040	Foo banna ba babedi ba tla bo ba le mo masimo ; mongwe o tla tsholwa , yo mongwe a tlogelwe .
40024041	Basadi ba babedi ba tla bo ba sila mo lelwaleng ; mongwe o tla tsholwa , yo mongwe a tlogelwe .
40024042	“ Ka moo , phaphamang ! Gonne ga lo itse letsatsi le Morena wa lona o tla tlang ka lone .
40024043	Kana lo a itse gore fa mong wa ntlo a ka bo a itsile nako ya bosigo e legodu le tla tlang ka yona , o ka bo a disitse , a sa leseletsa ntlo ya gagwe go phunngwa .
40024044	Ka moo , le lona , nnang lo iketleeditse ; gonne Morwa-Motho o tla tla ka nako e lo sa e gopoleng .
40024045	“ Jaanong he , motlhanka yo o ikanyegang yo o botlhale ke ofe , yo morena wa gagwe o mo laodisitseng ba ntlo ya gagwe go ba abela dijo ka nako ya tsona ?
40024046	Go sego motlhanka yo , yo e tla reng morena wa gagwe a tla , a mo fitlhele a dira jalo .
40024047	Ammaaruri ke lo raya ke re : O tla mo laodisa tsotlhe tse o nang natso .
40024048	Mme fa motlhanka yo o bosula a ka ithaya a re : ‘ Morena wa me o diegile , ’
40024049	mme a simolola go betsa batlhanka-ka-ene , a ja , a nwa le matagwa ,
40024050	morena wa motlhanka yoo o tla tla ka letsatsi le a sa mo lebelelang ka lone le ka nako e a sa e itseng ;
40024051	o tla mo fatola , a mo neela kabelo ya gagwe le baitimokanyi . Go tla nna selelo le phuranyo ya meno teng .
40025001	“ Motlhang oo puso ya magodimo e tla tshwana le makgarebe a a some , a a tsereng dipone tsa ona , a bolola , a ya go kgatlhantsha monyadi .
40025002	A matlhano a ona a ne a le bosilo , a matlhano a le botlhale .
40025003	A a bosilo , e rile a tsaya dipone tsa ona , a se ka a tsaya le lookwane .
40025004	A a botlhale ona a tsaya lookwane ka medutwana mmogo le dipone tsa ona .
40025005	Ya re monyadi a diega , otlhe a otsela , a robala .
40025006	“ Mo gare ga bosigo ga opiwa mokgosi ga twe : ‘ Bonang , monyadi ke yo ! Tswaang lo ye go mo kgatlhantsha ! ’
40025007	Ke fa makgarebe ao a tsoga otlhe , a baakanya dipone tsa ona ,
40025008	mme a a bosilo a raya a a botlhale a re : ‘ Re tsheleleng lookwane lo longwe lwa lona , gonne dipone tsa rona di a tima . ’
40025009	A a botlhale a araba a re : ‘ Nnyaya , ga go ka ke ga lekana rona le lona ; bogolo yaang go ba ba rekisang , lo ithekele . ’
40025010	Ya re a sa ile go reka , monyadi a tla ; mme a a iketleeditseng a tsena nae mo moletlong wa nyalo , mme mojako wa tswalwa .
40025011	“ Morago makgarebe a mangwe le ona a tla a re : ‘ Morena , Morena , re bulele ! ’
40025012	Ene a araba a re : ‘ Ammaaruri ke lo raya ke re : Ga ke lo itse . ’
40025013	“ Ka moo he , itiseng ! Gonne ga lo itse letsatsi , le fa e le nako e Morwa-Motho a tla tlang ka yona .
40025014	“ Gonne go ntse jaaka monna yo o rileng a ya go eta , a bitsa batlhanka ba gagwe , a ba neela di-tsa-gagwe .
40025015	A neela mongwe ditalente tse tlhano , yo mongwe tse pedi , yo mongwe e le nngwe fela , mongwe le mongwe ka fa nonofong ya gagwe ; a ba a akofa a eta .
40025016	Foo yo o amogetseng ditalente tse tlhano a ya a dira ka tsona , a bapala ditalente tse dingwe tse tlhano .
40025017	Fela jalo le yo o amogetseng tse pedi a bapala tse dingwe tse pedi .
40025018	Mme yo o amogetseng e le nngwe fela , a ya a epa fa fatshe , a fitlha madi a morena wa gagwe .
40025019	“ Morago ga sebaka se seleele morena wa batlhanka bao a boa , a tla go bona gore a ba dirile ka ditalente .
40025020	Pele ga tla yo o amogetseng ditalente tse tlhano , a tsisa ditalente tse dingwe tse tlhano a re : ‘ Morena , ò ne o nneetse ditalente tse tlhano ; bona , ke bapetse ditalente tse dingwe tse tlhano ka tsona . ’
40025021	Morena wa gagwe a mo raya a re : ‘ Ahee , ò motlhanka yo o siameng yo o ikanyegang ; ò ne wa ikanyega mo go tse dipotlana , ke tla go laodisa tse dintsi ; tsena mo boitumelong jwa morena wa gago . ’
40025022	“ Le yo o amogetseng ditalente tse pedi a tla a re : ‘ Morena , ò ne o nneetse ditalente tse pedi ; bona , ke bapetse ditalente tse dingwe tse pedi ka tsona . ’
40025023	Morena wa gagwe a mo raya a re : ‘ Ahee , ò motlhanka yo o siameng yo o ikanyegang ; ò ne wa ikanyega mo go tse dipotlana , ke tla go laodisa tse dintsi ; tsena mo boitumelong jwa morena wa gago . ’
40025024	“ Yo o amogetseng talente e le nngwe fela a tla a re : ‘ Morena , ke itsile gore ò motho yo o bogale , ka ò tle o robe kwa o sa jwalang teng , ò be o sele kwa o sa gasang teng ;
40025025	mme ke ne ka boifa , ka ya ka fitlha talente ya gago mo mmung ; bona , sa gago ke se . ’
40025026	“ Morena wa gagwe a mo fetola a re : ‘ Motlhanka yo o bosula le botshwakga ke wena ! A ò itsile gore ke roba kwa ke sa jwalang teng , ke be ke sele kwa ke sa gasang teng ?
40025027	Fa go ntse jalo , ò ne o tshwanetse wa bo o isitse madi a me kwa baatising ba ona , mme nna , mo go tleng ga me nka bo ke amogetse sa me ka koketsego .
40025028	Jaanong mo tseeleng talente eo , lo e nee yo o nang le ditalente tse some .
40025029	Gonne mongwe le mongwe yo o dirisitseng sengwe ka boikanyo o tla okelediwa , a ba a nna le letlotlo ; mme yo o sa supeng boikanyo o tla amogwa le se o nang naso .
40025030	Mme motlhanka yo o se nang molemo mo latlheleng kwa lefifing le le kwa ntlentle ; go tla nna selelo le phuranyo ya meno teng . ’
40025031	“ E tla re Morwa-Motho a tla ka kgalalelo ya gagwe , baengele botlhe ba ba boitshepo ba na nae , a nne mo sedulong sa bogosi sa kgalalelo ya gagwe .
40025032	Mme merafe yotlhe e tla phuthelwa fa pele ga gagwe . O tla ba tlhaola bangwe mo go ba bangwe , jaaka modisa a tlhaola dinku mo dipoding .
40025033	Dinku o tla di baya ka fa letsogong le le jang la gagwe , mme dipodi ka fa go la molema .
40025034	Jaanong kgosi e tla raya ba ba ka fa letsogong le le jang la yona e re : ‘ Tlaang lona , batshegofadiwa ba ga Rre , lo rue boswa jwa puso e lo e baakanyeditsweng e sa le ka tlholego ya lefatshe !
40025035	Gonne ke ne ke tshwerwe ke tlala , lwa mpha dijo ; ke ne ke nyorilwe , lwa nnosa ; ke ne ke le moeng , lwa ntshola ;
40025036	ke ne ke sa apara , lwa nkapesa ; ke ne ke lwala , lwa ntekola ; ke ne ke le mo ntlong ya kgolegelo , lwa tla go nna . ’
40025037	“ Foo basiami ba tla mo fetola ba re : ‘ Morena , re go bonye leng , o tshwerwe ke tlala , mme ra go jesa , gongwe o nyorilwe , mme ra go nosa ?
40025038	Re go bonye leng , o le moeng , mme ra go tshola , gongwe o sa apara , mme ra go apesa ?
40025039	Re go bonye leng , o lwala , gongwe o le mo ntlong ya kgolegelo , mme ra tla go wena ? ’
40025040	Kgosi e tla ba araba e re : ‘ Ammaaruri ke lo raya ke re : Tsotlhe tse lo di diretseng mongwe wa bonnake ba babotlana ba , lo di ntiretse . ’
40025041	“ Jaanong e tla raya ba ba ka fa letsogong la molema e re : ‘ Tlogang fa go nna , bahutsiwa ke lona , lo ye kwa molelong o o sa khutleng , o o baakanyeditsweng Diabolo le baengele ba gagwe !
40025042	Gonne ke ne ke tshwerwe ke tlala , lwa se ka lwa mpha dijo ; ke ne ke nyorilwe , lwa se ka lwa nnosa ;
40025043	ke ne ke le moeng , lwa se ka lwa ntshola ; ke ne ke sa apara , lwa se ka lwa nkapesa ; ke ne ke lwala , e bile ke le mo ntlong ya kgolegelo , lwa se ka lwa ntekola . ’
40025044	“ Foo le bone ba tla araba ba re : ‘ Morena , re go bonye leng , ò tshwerwe ke tlala , gongwe ò nyorilwe , gongwe ò le moeng , gongwe ò sa apara , gongwe ò lwala , gongwe ò le mo ntlong ya kgolegelo , ra se ka ra go direla ? ’
40025045	Foo o tla ba araba a re : ‘ Ammaaruri ke lo raya ke re : Tsotlhe tse lo se kang lwa di direla mongwe wa ba babotlana ba , le nna ga lo a ka lwa di ntirela . ’
40025046	Mme ba tla tloga ba ya kwa petsong e e sa khutleng , basiami bone ba ya botshelong jo bo sa khutleng . ”
40026001	E rile Jesu a sena go wetsa mafoko otlhe ao , a raya barutwa ba gagwe a re :
40026002	“ Lo itse gore e tla re malatsi a mabedi a sena go feta , go nne moletlo wa Tlolaganyo , mme Morwa-Motho o tla neelwa go bapolelwa sefapaanong . ”
40026003	Jaanong baperesiti ba bagolo le bagolo ba morafe ba phuthegela kwa lapeng la moperesiti yo mogolo yo o bidiwang Kaifase ,
40026004	ba be ba gakololana gore ba tshware Jesu ka maano le go mmolaya .
40026005	Mme ba re : “ Fela e seng mo moletlong , gore go se tsoge pheretlhego mo bathong ! ”
40026006	E rile Jesu a le kwa Bethania mo ntlong ya ga Simone wa molepero ,
40026007	ga tla mosadi go ene , a tshotse lebotlolonyana la alabasetere , le na le setlolo sa tlhwatlhwa e kgolo , a se mo tshela mo tlhogong a ntse fa dijong .
40026008	Ya re barutwa ba bona , ba gakala ba re : “ Tshenyo e ke ya go reng ?
40026009	Gonne setlolo se , se ka bo se rekisitswe ka tlhwatlhwa e kgolo , ya newa bahumanegi . ”
40026010	Mme ya re Jesu a lemoga , a ba raya a re : “ Lo tshwenyetsang mosadi yo ? Kana o ntiretse tiro e e molemo :
40026011	gonne bahumanegi lo na nabo ka gale ; mme nna ga lo na le nna ka gale .
40026012	Gonne ya re a gorometsa setlolo se mo mmeleng wa me , a bo a dira jalo go mpaakanyetsa phitlho .
40026013	Ammaaruri ke lo raya ke re : Gongwe le gongwe kwa Efangele e , e tla rerwang teng mo lefatsheng lotlhe , le sona se yoo o se dirileng se tla bolelwa teng gore a gopolwe ka sona . ”
40026014	Ke fa mongwe wa ba ba 12 , yo o bidiwang Jutase Isekariote , a ya kwa baperesiting ba bagolo
40026015	a re : “ Lo tla mpha eng , fa nka mo lo tshwarisa ? ” Ba mo lekanyetsa diselefera di le 30 .
40026016	Go tloga foo a senka nako e e lebanyeng ya go mo ba neela .
40026017	E rile ka letsatsi la ntlha la Dinkgwe tse di sa bedisiwang , barutwa ba tla go Jesu ba re : “ O rata ra go baakanyetsa kae , go jela Tlolaganyo teng ? ”
40026018	Ene a re : “ Yaang kwa motseng kwa go mokete , lo mo ree lo re : ‘ Moruti a re : Nako ya me e gaufi , ke tla jela Tlolaganyo mo ga gago le barutwa ba me . ’ ”
40026019	Barutwa ba dira ka fa Jesu a ba laetseng ka teng , ba baakanyetsa Tlolaganyo .
40026020	Ya re maitsiboa a nna fa dijong le barutwa ba ba 12 .
40026021	Ya re ba ja , a bua a re : “ Ammaaruri ke lo raya ke re : Mongwe wa lona o tla ntshwarisa . ”
40026022	Ba hutsafala thata , ba simolola go mmotsa , mongwe le mongwe a re : “ Morena , a ke nna ? ”
40026023	A araba a re : “ Yo o tsentseng letsogo le nna mo mogopong , ke ene yo o tla ntshwarisang .
40026024	Fa e le Morwa-Motho , o tsamaya fela jaaka go kwadilwe ka ga gagwe ; mme a tatlhego wee ya motho yoo , yo o tshwarisang Morwa-Motho ! Go ka bo go le botoka mo go ene , fa a ka bo a se ka a tsalwa . ”
40026025	Jutase yo o mo tshwarisang a mmotsa a re : “ Moruti , a ke nna ? ” Ene a araba a re : “ O boletse jalo . ”
40026026	Ya re ba ntse ba ja , Jesu a tsaya senkgwe , a leboga , a se nathoganya , a se naya barutwa a re : “ Tsayang lo je ! Se ke mmele wa me . ”
40026027	A ba a tsaya senwelo , a leboga , a se ba neela a re : “ Nwaang lotlhe ka sona !
40026028	Gonne ke madi a me a kgolagano e ntšhwa a a tshololwang ka ntlha ya ba bantsi gore ba itshwarelwe dibe .
40026029	Mme ke lo raya ke re : Ga nkitla ke tlhola ke nwa ga leungo le la moweine go tloga jaanong go ya go fitlha mo letsatsing leo , mogang ke tla le nwang le lona le le lešwa mo pusong ya ga Rre . ”
40026030	Ya re ba sena go opela difela tsa Tlolaganyo , ba tswela kwa Thabeng ya Diolefa .
40026031	Jaanong Jesu a ba raya a re : “ Lona lotlhe lo tla kgopisega ka ga me mo bosigong jono ; gonne go kwadilwe ga twe : ‘ Ke tla itaya modisa , mme dinku tsa letsomane di tla faladiwa . ’
40026032	Mme e tla re ke sena go tsosiwa , ke lo etelele pele go ya kwa Galelea . ”
40026033	Petoro a mo fetola a re : “ Le fa botlhe ba ka kgopisega ka ga gago , nna ga nkitla ke kgopiwa ka gope . ”
40026034	Jesu a mo raya a re : “ Ammaaruri ke go raya ke re : O tla intatola gararo mo bosigong jono , mokoko o ise o lele . ”
40026035	Petoro a mo raya a re : “ Le fa ke na le go swa le wena , ga nkitla ke go itatola ka gope . ” Le barutwa botlhe ba bua jalo .
40026036	Ke fa Jesu a fitlha nabo kwa felong fa go bidiwang Getsemane . Foo a raya barutwa a re : “ Nnang fa , ke sa ya fale go rapela . ”
40026037	A tsaya Petoro le bomorwa Sebeteo ba babedi , a ya nabo , a ba a simolola go hutsafala le go tlalelwa .
40026038	A ba a ba raya a re : “ Mowa wa me o hutsafetse thata go ya losong ; nnang fa , lo dise le nna . ”
40026039	Jaanong a ya kwa pelenyana , a wela fa fatshe ka sefatlhego , a rapela a re : “ Rra , fa go ka kgonega , a senwelo se , se mphete ; fela e se nne ka fa nna ke ratang ka teng , mme go dirafale ka fa wena o ratang ka teng ! ”
40026040	Foo a tla fa barutweng , a fitlhela ba robetse , a ba a raya Petoro a re : “ Ao ! A lo paletswe ke go disa le nna nako e le nngwe fela ?
40026041	Disang lo rapele gore lo se tsene mo thaelong ; mowa ona o tlhaga , mme nama e bokoa . ”
40026042	A ya gape lwa bobedi , a rapela a re : “ Rra , fa senwelo se , se sa ka ke sa mpheta ke sa se nwe , a thato ya gago e dirafale ! ”
40026043	A tla a fitlhela gape ba robetse ; gonne matlho a bone a ne a bokaletse .
40026044	A ba tlogela , a ya gape , a rapela lwa boraro , a fela a ntse a bua mafoko ao .
40026045	Jaanong a boela kwa barutweng , a ba raya a re : “ A lo sa ntse lo robetse le go ikhutsa ? Bonang , nako e atametse , mme Morwa-Motho o neelwa mo diatleng tsa baleofi .
40026046	Tsogang re tsamaeng ! Bonang , yo o ntshwarisang o atametse . ”
40026047	Ya re a sa ntse a bua , Jutase , mongwe wa ba ba 12 a tla , a na le batho ba bantsi , ba tshotse ditšhaka le melamu , ba romilwe ke baperesiti ba bagolo le bagolo ba morafe .
40026048	Mme yo o tsileng go mo tshwarisa o ne a ba neile sesupo a re : “ Yo ke tla mo atlang , ke ene , lo mo tshware . ”
40026049	Mme a akofa a tla go Jesu a re : “ Dumela , Rabbi ! ” a ba a mo atla .
40026050	Jesu a mo raya a re : “ Tsala , ò tletseng fano ? ” Ke fa ba tla , ba tsenya Jesu diatla , ba mo tshwara .
40026051	Jaanong mongwe wa ba ba nang le Jesu a ntsha letsogo , a somola tšhaka ya gagwe , a rema motlhanka wa moperesiti yo mogolo , a mo kgaola tsebe .
40026052	Mme Jesu a mo raya a re : “ Somela tšhaka ya gago mo kgatleng ya yona ; gonne botlhe ba ba tsayang tšhaka ba tla nyelela ka tšhaka .
40026053	Kampo a o itlhoma ke sa ka ke ka rapela Rre gore e re fela jaanong a nthomele bogolo go mephato e le 12 ya baengele ?
40026054	Kana Dikwalo di ne di ka dirafala jang tse di reng , go tshwanetse ga nna jalo ? ”
40026055	Ka nako eo Jesu a raya lesomo leo a re : “ A lo bolotse ka ditšhaka le melamu go ntshwara , jaaka e kete ke senokwane ? Ke ne ke nna ka malatsi otlhe mo Tempeleng , ke ruta , mme ga lo a ka lwa ntshwara .
40026056	Mme tsotlhe tse , di dirafetse gore Dikwalo tsa baporofeti di dirafale . ” Ke fa barutwa botlhe ba mo tlogela , ba tshaba .
40026057	Ba ba tshwereng Jesu ba mo gogela kwa go Kaifase , moperesiti yo mogolo , kwa Baitsedikwalo le bagolo ba morafe ba phuthegetseng teng .
40026058	Petoro a mo latela a le kgakala , go ya go fitlha kwa lapeng la moperesiti yo mogolo , a tsena mo go lone , a nna le batlhanka gore a bone bokhutlo jwa tsheko .
40026059	Jaanong baperesiti ba bagolo le lekgotla le legolo lotlhe ba batla tshupo ya kako ka ga Jesu gore ba tle ba mmolae .
40026060	Mme ba se ka ba e bona , le fa go ne go tsile basupi ba maaka ba le bantsi . La bofelo ga tla ba le babedi ba re :
40026061	“ Yo , o kile a re : ‘ Nka senya Tempele ya Modimo , ka ba ka e tsosa ka malatsi a le mararo . ’ ”
40026062	Moperesiti yo mogolo a ema , a mmotsa a re : “ A ga ò arabe sepe ? Ke eng se bao ba se supang ka ga gago ? ”
40026063	Mme Jesu a didimala . Moperesiti yo mogolo a mo raya a re : “ Ke go ikanisa ka Modimo o o tshelang , re bolelele , fa ò le Keresete , Morwa Modimo . ”
40026064	Jesu a mo raya a re : “ O boletse jalo . Fela ke lo raya ke re : Go tloga jaanong lo tla bona Morwa-Motho a ntse ka fa letsogong le le jang la Nonofo , a bile a tla ka maru a legodimo . ”
40026065	Ke fa moperesiti yo mogolo a ikgagola diaparo a re : “ O kgadile Modimo ; re sa batlelang basupi ? Kana lo utlwile kgalo ya gagwe jaanong ; lo gopola eng ? ”
40026066	Ba araba ba re : “ O tshwanetswe ke loso ! ”
40026067	Ke fa ba mo kgwela mathe mo sefatlhegong , ba mo kata ka matswele ; ba bangwe ba mmetsa ka dithupa , ba re :
40026068	“ Keresete , re bolelele gore ke mang yo o go iteileng ? ”
40026069	Petoro o ne a dutse ka fa ntle mo lelapeng . Foo lelata lengwe la tla go ene la re : “ Le wena ò ne o na le Jesu wa Galelea . ”
40026070	Mme a latola fa pele ga botlhe a re : “ Ga ke itse se ò se buang . ”
40026071	Ya re a tswela kwa kgorong , lelata le lengwe la mmona , la raya ba ba teng la re : “ Yo le ene o ne a na le Jesu wa Nasaretha . ”
40026072	Mme a latola gape ka ikano a re : “ Ga ke itse motho yoo . ”
40026073	Ya re kgantele ba ba emeng teng ba tla , ba raya Petoro ba re : “ Ammaaruri , le wena ò mongwe wa bone ; gonne le yona puo ya gago e a go supa . ”
40026074	Ke fa a simolola go rogaka le go ikana a re : “ Ga ke itse motho yoo . ” Mme mokoko wa akofa wa lela .
40026075	Jaanong Petoro a gakologelwa lefoko le Jesu a le buileng a re : “ E tla re mokoko o ise o lele , o be o intatotse gararo . ” Mme a tswela kwa ntle , a lela mo go botlhoko .
40027001	E rile boo sa , baperesiti ba bagolo botlhe le bagolo ba morafe ba utlwana ka ga Jesu gore ba mmolae .
40027002	Ya re ba sena go mo golega , ba eta ba mo goga , ba mo neela Pontio Pilato , molaodi .
40027003	Jaanong Jutase yo o mo tshwarisitseng , ya re a bona gore Jesu o atlhotswe , a ikwatlhaya , a busetsa diselefera tse di 30 kwa baperesiting ba bagolo le bagolong ba morafe
40027004	a re : “ Ke leofile , ka ke tshwarisitse motho yo o se nang molato . ” Bona ba re : “ Ga re na sepe le tseo . A go bone wena ! ”
40027005	Ke fa a latlhela diselefera mo Tempeleng , a tsamaya a ya a ipeta .
40027006	Baperesiti ba bagolo ba tsaya diselefera tseo ba re : “ Ga go a letlelelwa go di tsenya mo letloleng la dikabelo , ka e le tuelo ya madi . ”
40027007	Ya re ba sena go utlwana , ba reka naga ya mmopi wa dipitsa ka tsona go fitlha baeng mo go yona .
40027008	Ke ka moo naga eo e bidiwang “ Naga ya Madi , ” go fitlhelela kajeno .
40027009	Ya baa gona go dirafalang se se builweng ke moporofeti Jeremia , a re : “ Ka tsaya diselefera tse di 30 mo Baiseraeleng , e le tlhwatlhwa ya yo o kailweng , yo batho ba neng ba mo kaya jalo .
40027010	Ba di ntshetsa naga ya mmopi wa dipitsa , jaaka Morena a ntaetse . ”
40027011	Jaanong Jesu a emisiwa fa pele ga molaodi . Molaodi a mmotsa a re : “ A ke wena kgosi ya Bajuta ? ” Jesu a re : “ O bolela jalo . ”
40027012	Mme ya re a bewa molato ke baperesiti ba bagolo le bagolo ba morafe , a se ka a fetola sepe .
40027013	Ke fa Pilato a mo raya a re : “ A ga o utlwe tse dintsi tse ba di supang ka ga gago ? ”
40027014	Mme a se ka a araba lefoko lepe la gagwe , mo molaodi o bileng a gakgamala thata .
40027015	Molaodi o ne a tlwaetse gore ka moletlo a gololele batho mogolegwi yo ba mmatlang .
40027016	Ya re ka sebaka seo ba bo ba na le mogolegwi mongwe yo o tumileng ka bosula , yo o bidiwang Barabase .
40027017	Jaanong ya re ba phuthegile , Pilato a ba raya a re : “ Lo rata ka lo gololela mang , a Barabase gongwe Jesu yo o bidiwang Keresete ? ”
40027018	A re jalo , gonne o ne a itse gore ba mo neetse tshekong ka lefufa .
40027019	Ya re a ntse mo sedulong sa katlholo , mosadi wa gagwe a roma go ene a re : “ O se ka wa nna le sepe le mosiami yoo ; gonne ke bogile tse dintsi bosigong jono mo torong ka ntlha ya gagwe . ”
40027020	Mme baperesiti ba bagolo le bagolo ba morafe ba tlhotlheletsa batho gore ba kope Barabase , mme ba bolae Jesu .
40027021	Molaodi a ba botsa a re : “ Lo rata ka lo gololela ofe mo go ba babedi ba ? ” Ba re : “ Barabase ! ”
40027022	Pilato a ba a ba botsa a re : “ Mme jaanong ke tla dirang ka Jesu yo o bidiwang Keresete ? ” Botlhe ba re : “ A a bapolelwe sefapaanong ! ”
40027023	Ene a re : “ Kana o dirile bosula bofe ? ” Mme ba goa thata thata ba re : “ A a bapolelwe sefapaanong ! ”
40027024	Ya re Pilato a bona gore o a palelwa , mme bogolo go bile go tsoga pheretlhego , a tsaya metsi , a tlhapa diatla fa pele ga batho a re : “ Ga ke na molato mo mading a mosiami yo ; a go bone lona . ”
40027025	Morafe otlhe wa araba wa re : “ Madi a gagwe a a wele rona le bana ba rona ! ”
40027026	Ke fa a ba gololela Barabase . Ya re a sena go seola Jesu , a mo ba neela gore a bapolwe .
40027027	Jaanong batlhabani ba molaodi ba tsenya Jesu mo kagong ya molaodi , ba phuthela mophato otlhe kwa go ene ,
40027028	ba mo apola diaparo , ba mo apesa kobo e khibidu ;
40027029	ba loga kgare ya mitlwa , ba e mo rwesa mo tlhogong , ba mo tshwarisa lotlhaka ka letsogo le le jang , ba khubamela fa pele ga gagwe , ba mo sotla ba re : “ Dumela , Kgosi ya Bajuta ! ”
40027030	Ba mo kgwela mathe , ba tsaya lotlhaka , ba mo rutha mo tlhogong .
40027031	Ya re ba sena go mo sotla , ba mo apola kobo , ba mo apesa diaparo tsa gagwe , ba tsamaya ba mo goga gore ba mmapolele sefapaanong .
40027032	Ya re ba tswela kwa ntle , ba bona motho mongwe wa Kirene yo leina la gagwe e leng Simone ; ba mo pateletsa gore a mo sikarele sefapaano .
40027033	Ya re ba sena go fitlha felong fa go bidiwang Golegotha , ke go re , “ Felo ga logata , ”
40027034	ba mo naya weine e tlhakantswe le santlhokwe , gore a nwe ; mme ya re a sena go e leka , a gana go e nwa .
40027035	Ya re ba sena go mmapola , ba kgaogana diaparo tsa gagwe ka go di tlhamela tengwa , e le gore go dirafale se se builweng ke moporofeti a re : “ Ba kgaoganye diaparo tsa me ; mme kobo ya me ba e tlhamela tengwa . ”
40027036	Jaanong ba nna fatshe foo , ba mo lebelela .
40027037	Fa godimo ga tlhogo ya gagwe ba pega sekwalo sa molato wa gagwe se re : “ YO KE JESU KGOSI YA BAJUTA . ”
40027038	Ga bapolwa nae dinokwane tse pedi , sengwe ka fa letsogong le le jang , se sengwe ka fa go la molema .
40027039	Jaanong ba ba fetang ba mo kgala , ba thukhutha ditlhogo
40027040	ba re : “ Wena yo o rileng o ka senya Tempele , wa ba wa e tsosa ka malatsi a le mararo , ipholose ! Fa o le Morwa Modimo , fologa mo sefapaanong ! ”
40027041	Baperesiti ba bagolo le bone , mmogo le Baitsedikwalo le bagolo ba morafe , ba mo sotla fela jalo ba re :
40027042	“ O ne a thusa ba bangwe , mme ene o palelwa ke go ithusa . Fa e le ene Kgosi ya Iseraele , a a fologe jaanong mo sefapaanong , re tle re dumele mo go ene .
40027043	O ikantse Modimo ; a o mo golole jaanong , fa o mo rata ; gonne o rile : ‘ Ke Morwa Modimo . ’ ”
40027044	Dinokwane tse di bapotsweng nae le tsone tsa mo kgoba fela jalo .
40027045	Go tloga ka nako ya motshegare ga nna lefifi mo lefatsheng lotlhe go ya nakong ya boraro ya thapama .
40027046	Ya re e ka ne e le ka nako ya boraro thapama , Jesu a goa ka lentswe le legolo a re : “ Eli , Eli , lama sabagathani ? ” Ke go re : “ Modimo wa me , Modimo wa me , o ntlogeletseng ? ”
40027047	Bangwe ba bone ba ba emeng teng , ya re ba utlwa , ba re : “ O bitsa Elia . ”
40027048	Mongwe wa bone a akofa , a siana , a tsaya ngami , a e ina mo motatseng , a e tlhomela mo lotlhakeng , a mo nosa .
40027049	Ba bangwe ba re : “ Lesa , re boneng gore a Elia o tla tla , a mo golola . ”
40027050	Mme Jesu a goa gape ka lentswe le legolo , a ba a ntsha mowa .
40027051	Foo lesire la Tempele la gagoga ka bogare , go simolola kwa godimo go ya kwa tlase ; lefatshe la roroma , mafika a fatoga ;
40027052	diphupu tsa bulega , mebele e mentsi ya baitshepi ba ba neng ba robetse ya tsosiwa ,
40027053	ba tswa diphupung morago ga tsogo ya gagwe , ba tsena mo motseng o o boitshepo , ba bonwa ke ba le bantsi .
40027054	Mme molaodi-wa-lekgolo le ba ba lebeletseng Jesu nae , ya re ba bona thoromo ya lefatshe le tse di dirafalang , ba boifa thata ba re : “ Ammaaruri , yo e ne e le Morwa Modimo . ”
40027055	Basadi ba bantsi ba bo ba le teng foo , ba lebile ba le kwa kgakala , e le ba ba setseng Jesu morago go tswa Galelea go mo direla .
40027056	Mo go bone ga bo go le Maria Magtalena , le Maria , mma Jakobo le Jose , le mma bomorwa Sebeteo .
40027057	E rile go le maitsiboa , ga tla motho mongwe wa mohumi wa Arimathea , yo leina la gagwe e leng Josefa , yo le ene e neng e le morutwa wa ga Jesu .
40027058	Yo a ya kwa go Pilato , a kopa serepa sa ga Jesu . Pilato a rebola gore a se neelwe .
40027059	Josefa a tsaya serepa , a se phuthela ka lesela le lentle le lesweu ,
40027060	a se baya mo lebitleng le lešwa la gagwe , le o neng a le gabile mo lefikeng . Ya re a sena go pitikela lentswe le legolo mo mojakong wa phupu , a tloga .
40027061	Maria Magtalena a bo a le teng , le Maria yo mongwe , ba ntse ba lebaganye le phupu .
40027062	Ya re kamoso , e le letsatsi le le latelang la iketleetso , baperesiti ba bagolo le Bafarisai ba phuthegela kwa go Pilato
40027063	ba re : “ Morena , re gakologelwa gore e rile motsietsi yoo a sa ntse a phela , a re : ‘ Morago ga malatsi a le mararo ke tla tsoga . ’
40027064	Jaanong he , laola gore phupu e disiwe go ya letsatsing la boraro , e se re gongwe barutwa ba gagwe ba tla , ba mo utswa , ba raya batho ba re : ‘ O tsogile mo baswing , ’ mme tsietso ya morago ya tla ya sulafala bogolo go ya ntlha . ”
40027065	Pilato a ba raya a re : “ Lekoko la badisa ke leo ; tsamayang lo e dise ka fa lo kgonang ka teng . ”
40027066	Foo ba tsamaya . Ya re ba sena go kana lentswe , ba disa phupu ka lekoko la badisa .
40028001	E rile Sabata a sena go feta , fa bosigo jwa letsatsi la ntlha la beke boo sa , Maria Magtalena le Maria yo mongwe ba ya go bona phupu .
40028002	Ka tshoganyetso ga nna thoromo e kgolo ya lefatshe ; gonne moengele wa Morena o ne a fologa kwa legodimong , a pitikolola lentswe , a nna mo go lone .
40028003	Ponalo ya gagwe e ne e tshwana le logadima , seaparo sa gagwe se le sesweu jaaka semathana .
40028004	Badisa ba roromisiwa ke go mmoifa , ba be ba nna jaaka baswi .
40028005	Moengele a raya basadi a re : “ Lona se boifeng ! Kana ke itse gore lo batla Jesu yo o neng a bapotswe .
40028006	Ga a yo fa ; gonne o tsogile , fela jaaka a buile . Tlaang lo bone felo fa o ne a letse teng .
40028007	Mme jaanong itlhaganeleng , lo bolelele barutwa ba gagwe lo re : ‘ O tsogile mo baswing , o bile o lo etelela pele go ya kwa Galelea . Lo tla mmona teng . ’ Ke foo , ke lo boleletse . ”
40028008	Ba akofa ba tloga fa phupung ka poifo le boitumelo jo bogolo , ba siana go itsise barutwa ba gagwe .
40028009	Ka tshoganyetso Jesu a kgatlhana nabo a re : “ Dumelang ! ” Ba tla ba tshwara dinao tsa gagwe , ba mo obamela .
40028010	Jesu a ba raya a re : “ Se boifeng ! Yaang lo bolelele bana ba ga Rre lo re , ba ye kwa Galelea , ba tla mpona teng . ”
40028011	Ya re ba tsamaya , bangwe ba lekoko la badisa ba tsena mo motseng , ba bolelela baperesiti ba bagolo tsotlhe tse di dirafetseng .
40028012	Jaanong bone ya re ba sena go phuthega le bagolo ba morafe , le go utlwana , ba naya batlhabani madi a mantsi
40028013	ba re : “ Buang lo re : ‘ Barutwa ba gagwe ba tsile bosigo , ba mo utswa re robetse . ’
40028014	Mme fa molaodi a ka utlwa , rona re tla mo kgona , re lo ntshe tshwenyegong . ”
40028015	Ba tsaya madi , ba bolela ka fa ba rutilweng ka teng . Mme polelo eo e tumile mo Bajuteng go fitlha letsatsing la kajeno .
40028016	Barutwa ba ba 11 ba ya kwa Galelea kwa thabeng e Jesu o e ba kaetseng .
40028017	Ya re ba mmona , ba mo obamela ; mme ba bangwe ba belaela .
40028018	Jesu a tla kwa go bone , a bua nabo a re : “ Thata yotlhe ke e neilwe kwa legodimong le mo lefatsheng .
40028019	Ka moo he , yaang lo dire merafe yotlhe barutwa , lo ba kolobetse mo leineng la Rara le la Morwa le la Mowa o o Boitshepo ,
40028020	lo ba rute go tlhokomela tsotlhe tse ke di lo laetseng . Mme itseng , nna ke na le lona ka malatsi otlhe go ya bokhutlong jwa lefatshe . ”
41001001	Efangele ya ga Jesu Keresete , Morwa Modimo , e simologile
41001002	fela jaaka go kwadilwe mo go Jesaya moporofeti ga twe : “ Bonang , ke roma morongwi wa me go go etelela pele yo o tla go baakanyetsang tsela .
41001003	Lentswe la yo o tlhabang mokgosi mo sekakeng la re : ‘ Baakanyang tsela ya Morena , siamisang mebila ya gagwe ! ’ ”
41001004	Johane o ne a tla jalo , a kolobetsa kwa sekakeng , a rera kolobetso ya tlhabologo go isa boitshwarelong jwa dibe .
41001005	Botlhe ba naga ya Jutea le botlhe ba Jerusalema ba tswela kwa go ene , ba kolobediwa ke ene mo nokeng ya Joretane , ba ipobola dibe tsa bone .
41001006	Johane o ne a apere kobo ya boboa jwa kammele , le moitlamo wa letlalo mo lethekeng la gagwe , a ja tsie le dinotshe tsa naga .
41001007	A rera a re : “ Morago ga me go tla yo o nang le thata bogolo go nna , yo ke sa tshwanelang go inama , ka funolola kgole ya ditlhako tsa gagwe .
41001008	Nna ke lo kolobetsa ka metsi ; mme ene o tla lo kolobetsa ka Mowa o o Boitshepo . ”
41001009	Mo malatsing ao Jesu a tswa kwa Nasaretha wa Galelea , a kolobediwa ke Johane mo Joretane .
41001010	Ya re a tswa mo metsing , a akofa a bona magodimo a bulega , le Mowa o tswa teng , o fologela mo go ene jaaka lephoi .
41001011	Lentswe la tswa kwa magodimong la re : “ O Morwaake yo o rategang yo ke go itumelelang . ”
41001012	Jaanong Mowa wa akofa wa mo kgweeletsa kwa sekakeng .
41001013	A nna kwa sekakeng malatsi a le 40 , a ntse a raelwa ke Satane , a nna teng le diphologolo ; mme baengele ba mo direla .
41001014	E rile Johane a sena go golegwa , Jesu a ya kwa Galelea , a rera Efangele ya Modimo .
41001015	A re : “ Sebaka se weditswe , puso ya Modimo e atametse . Tlhabologang lo dumele Efangele ! ”
41001016	Ya re a tsamaya fa letsheng la Galelea , a bona Simone le Andrea morwa-rraagwe Simone , ba latlhela letloa mo letsheng ; gonne e ne e le batshwari ba ditlhapi .
41001017	Jesu a ba raya a re : “ Tlaang lo ntshaleng morago ! Ke tla dira gore lo nne batshwari ba batho . ”
41001018	Ba akofa ba tlogela matloa a bone , ba mo sala morago .
41001019	Ya re a ya fa pelenyana , a bona Jakobo wa ga Sebeteo , le Johane morwa-rraagwe , ba le bone ba ne ba le mo mokorong , ba roka matloa .
41001020	A akofa a ba bitsa ; ba tlogela Sebeteo rraabo mo mokorong , a na le barapiwa , ba mo sala morago .
41001021	Jaanong ba tsena mo Kaperenaume . Ya re ka Sabata a akofa a tsena mo senagogeng , a ruta .
41001022	Mme batho ba gakgamalela thuto ya gagwe ; gonne o ne a ba ruta jaaka yo o nang le thata , e seng jaaka Baitsedikwalo .
41001023	Ka motlha oo ga bo go le motho yo o nang le mowa o o itshekologileng mo senagogeng sa bone , a goa a re :
41001024	“ O na le eng le rona , Jesu wa Nasaretha ? A o tsile go re isa tatlhegong ? Ke itse gore o mang ; o Moitshepi wa Modimo . ”
41001025	Jesu a o kgalemela a re : “ Didimala o tswe mo go ene ! ”
41001026	Ya re mowa o o itshekologileng o mo rutlarutla , wa goa ka lentswe le legolo , wa tswa mo go ene .
41001027	Botlhe ba gakgamala , mo ba bileng ba botsanya ba re : “ Ke eng se ? Ke thuto e ntšhwa e e nang le thata . Le mewa e e itshekologileng o a e laola , mme e a mo utlwa . ”
41001028	Mme tumo ya gagwe ya akofa ya tswela ntlheng tsotlhe mo tikologong yotlhe ya Galelea .
41001029	E rile ba sena go tswa mo senagogeng , ba akofa ba tsena mo ntlong ya ga Simone le Andrea , ba na le Jakobo le Johane .
41001030	Mogwagwadia Simone a bo a letse fa fatshe , a tuka bolelo , mme ba akofa ba mo mmolelela .
41001031	Jesu a mo atamela , a mo tshwara seatleng , a mo kakatlolola ; mogote wa mo tlogela , a ba a ba direla .
41001032	Ya re go le maitsiboa , letsatsi le phirima , ba isa go ene botlhe ba ba lwalang le ba ba tsenyweng ke medemone .
41001033	Motse otlhe wa bo o phuthegetse fa mojako .
41001034	A fodisa ba bantsi ba ba lwalang malwetse a mefutafuta , a kgarameletsa medemone e mentsi ntle ; mme a se ka a letlelela medemone go bua ; gonne e ne e mo itse .
41001035	Ya re ka moso , go sa le bosigo , a tsoga , a tswela kwa ntle , a ya kwa felong fa go senya , a rapela teng .
41001036	Simone le ba ba nang nae ba mo latela .
41001037	Ba mo fitlhela , ba mo raya ba re : “ Botlhe ba a go batla . ”
41001038	A ba raya a re : “ A re yeng go sele , kwa metsaneng e e gaufi , gore le gona koo ke rere Efangele ; gonne ke sona se ke se tletseng . ”
41001039	A ya a rera mo disenagogeng tsa bone kwa Galelea yotlhe , a kgarameletsa medemone kwa ntle .
41001040	Jaanong ga tla molwetse wa lepero kwa go ene , a mo rapela , a mo khubamela , a mo raya a re : “ Fa o rata , o ka mphepafatsa . ”
41001041	Jesu a tlhomoga pelo , a ntsha letsogo , a mo ama , a mo raya a re : “ Ke a rata , phepafala ! ”
41001042	Lepero la akofa la mo tlogela , a fola .
41001043	Mme Jesu a mo laela thata , a akofa a mo rebola ,
41001044	a mo raya a re : “ Itise gore o se ka wa bolelela ope sepe ! Mme tsamaya o ipontshe moperesiti , o be o ntshetse phepafalo ya gago tse Moše o di laotseng , go nna tshupo mo go bone . ”
41001045	Mme ene ya re a tswa , a simolola go bolela tse dintsi le go utlwatsa tiro eo , mo Jesu a neng a sa tlhole a kgona go tsena mo motseng a bonwa , mme a nna kwa ntle mo mafelong a a senya . Mme batho ba tla go ene , ba tswa ntlheng tsotlhe .
41002001	Morago ga malatsi mangwe a boa a tsena mo Kaperenaume ; mme ga utlwala , fa a le kwa lapeng .
41002002	Jaanong ga phuthega batho ba bantsi , ga ba ga tlhokafala manno tota le fa mojako , mme a ba bolelela Lefoko .
41002003	Ga ba ga tla bangwe , ba tsisa mongwe yo o suleng mhama go ene , a rwelwe ke batho ba le bane .
41002004	Ya re ba palelwa ke go mo isetsa kwa go ene ka ntlha ya bontsi , ba rutla thulelo , fa a leng teng ; ya re ba sena go phunya , ba folosa bolao jo motho yo o suleng mhama o neng a letse mo go jona .
41002005	Ya re Jesu a bona tumelo ya bone , a raya yo o suleng mhama a re : “ Ngwanaka , dibe tsa gago o di itshwaretswe . ”
41002006	Mme bangwe ba Baitsedikwalo ba ne ba ntse teng , ba akanya mo dipelong tsa bone ba re :
41002007	“ Yo , o buelang jaana ? O a kgala ! Ke mang yo o nang le thata go itshwarela dibe , fa e se Modimo o le osi ? ”
41002008	Ya re ka Jesu a lemoga ka bonako mo moweng wa gagwe gore ba akanya jalo mo teng ga bone , a ba raya a re : “ Lo akanyetsang jalo mo dipelong tsa lona ?
41002009	Mo go botlhofo ke gofe ? A ke go raya yo o suleng mhama o re : ‘ Dibe tsa gago o di itshwaretswe ’ ; gongwe go re : ‘ Tsoga o tsee bolao jwa gago , o tsamae ’ ?
41002010	Mme lo tla lemoga gore Morwa-Motho o na le thata mo lefatsheng go itshwarela dibe ! ” Jaanong a raya yo o suleng mhama a re :
41002011	“ Ke go raya ke re : Tsoga o tsee bolao jwa gago , o boele kwa gae ! ”
41002012	Mme a tsoga , a tsaya bolao jwa gagwe ka bonako , a tswa fa pele ga bone botlhe , mo botlhe ba bileng ba gakgamala , ba galaletsa Modimo ba re : “ Ga re ise re ke re bone se se ntseng jaana . ”
41002013	A ba a tloga , a boela kwa letsheng , mme lesomo lotlhe la batho la tla kwa go ene , mme a ba ruta .
41002014	Ya re a feta , a bona Lefi , morwa Alefeo a ntse mo ntlong ya kgethelo ; a mo raya a re : “ Ntshala morago ! ” A nanoga a mo sala morago .
41002015	Ya re Jesu a ntse fa dijong mo ntlong ya ga Lefi , bakgethisi ba bantsi le baleofi ba nna fa dijong nae le barutwa ba gagwe ; gonne e ne e le ba bantsi ba ba mo setseng morago .
41002016	Jaanong ya re Baitsedikwalo ba setlhopha sa Bafarisai ba bona , fa a ja le baleofi le bakgethisi , ba raya barutwa ba gagwe ba re : “ Ke go reng , fa a ja le bakgethisi le baleofi ? ”
41002017	Ya re Jesu a utlwa , a ba raya a re : “ Ba ba itekanetseng ga ba batle ngaka , e batlwa ke ba ba lwalang . Ga ke a tla go bitsa basiami , ke tsile go bitsa baleofi . ”
41002018	Ka sebaka seo barutwa ba ga Johane le Bafarisai ba ne ba itima dijo . Jaanong ba tla , ba mo raya ba re : “ Ke go reng , fa barutwa ba ga Johane le barutwa ba Bafarisai ba itima dijo , mme barutwa ba gago bone ba sa dire jalo ? ”
41002019	Jesu a ba raya a re : “ A batho ba lenyalo ba ka itima dijo , monyadi a sa ntse a na nabo ? Fa ba sa ntse ba na le monyadi , ga ba ka ke ba itima dijo .
41002020	Mme malatsi a tla tla , mogang monyadi a tla bong a tlositswe mo go bone ; ke gona mo malatsing ao ba tla itimang dijo .
41002021	“ Ga go ope yo o ka rokelelang sebata sa lesela le lešwa mo seaparong se se onetseng ; fa go ka dirwa jalo , sebata se sešwa se tla gagola seaparo se se onetseng , mme legago le oketsege .
41002022	Le gona ga go ope yo o ka tshelang weine e ntšhwa mo makukeng a a onetseng ; fa go ka dirwa jalo , weine e tla phantsha makuka , mme weine e senyege mmogo le makuka ; mme weine e ntšhwa e tshelwa mo makukeng a mašwa . ”
41002023	E rile Jesu a ralala masimo ka Sabata , barutwa ba gagwe ba simolola go roba diako , ba ntse ba tsamaya .
41002024	Bafarisai ba mmotsa ba re : “ Bona , ba direlang se se sa letlelelwang ka Sabata ? ”
41002025	Ene a ba araba a re : “ A ga lo ise lo ke lo buise se Dafita o kileng a se dira , fa a tlhoka , mme a tshwerwe ke tlala , le ba ba neng ba na nae ?
41002026	Jaaka a ne a tsena mo ntlong ya Modimo , Abjathare e le moperesiti yo mogolo , a ba a ja dinkgwe tsa tshupo tse di sa letlelelwang go jewa ke ope , fa e se baperesiti fela , a ba a fa le bone ba ba neng ba na nae ? ”
41002027	A ba a ba raya a re : “ Sabata o dirilwe ka ntlha ya motho , e seng motho ka ntlha ya Sabata . ”
41002028	Ka moo he , Morwa-Motho ke Morena le wa Sabata .
41003001	Jaanong a tsena gape mo senagogeng . Ga bo go le motho teng yo o nang le letsogo le le omeletseng .
41003002	Ba mo lepa gore a o tla mo fodisa ka Sabata , gore ba tle ba mmee molato .
41003003	Jesu a raya motho yo o nang le letsogo le le omeletseng a re : “ Emela fa gare . ”
41003004	A ba botsa a re : “ A go letleletswe go dira molemo ka Sabata , gongwe go dira bosula , go pholosa motho , gongwe go mmolaya ? ” Mme ba didimala fela .
41003005	Jaanong a ba leba tikologong ka bogale , a tlhokofadiwa ke bothata jwa dipelo tsa bone , a raya motho yoo a re : “ Otlolola letsogo ! ” A le otlolola ; la ba la fola .
41003006	Jaanong Bafarisai ba tswela kwa ntle , ba akofa ba gakololana le ba ba gogang le Herote ka ga gagwe , gore ba tle ba mmolae .
41003007	Jesu a thobela kwa letsheng , a na le barutwa ba gagwe ; mme bontsi jo bogolo jwa batho jwa mo latela , jo bo tswang kwa Galelea le kwa Jutea ,
41003008	le kwa Jerusalema le kwa Idumea le kwa moseja ga Joretane le kwa tikologong ya Tiro le Sitone , mme ga tla bontsi jo bogolo kwa go ene , ka ba utlwetse dilo tsotlhe tse a di dirang .
41003009	Ke fa a bua le barutwa ba gagwe gore mokorwana o mo lete ka ntlha ya bontsi , gore bo se mo pitlaganye ;
41003010	gonne o ne a fodisa ba bantsi , mo ba bileng ba mo kgotlhaganela botlhe ba ba nang le matlhoko gore ba mo ame .
41003011	Le mewa e e itshekologileng , e ne ya re e mmona , e wele fa fatshe fa pele ga gagwe , e goe e re : “ Wena o Morwa Modimo . ”
41003012	Mme a e laela thata gore e se ka ya mo senola .
41003013	Jaanong a tlhatlogela mo thabeng , a ipiletsa ba a ratang go ba bitsa ; mme ba tla go ene .
41003014	A tlhoma ba le 12 gore ba nne nae , le gore a tle a ba rome go rera ,
41003015	mme ba nne le thata ya go kgarameletsa medemone kwa ntle .
41003016	A tlhoma ba ba 12 ke ba : Simone ; ene a mo okeletsa leina la Petoro ;
41003017	le Jakobo , morwa Sebeteo , le Johane , morwa-rraagwe Jakobo ; bone a ba okeletsa leina la Boaneregese , ke go re : Bomorwa tumo ya maru ;
41003018	le Andrea le Filipo le Baretolomeo le Matheo le Thomase le Jakobo , morwa Alefeo , le Thateo le Simone wa Kana ,
41003019	le Jutase Isekariote , e bong yo o mo tshwarisitseng .
41003020	Jaanong a tsena mo ntlong . Mme lesomo la batho la kgobokana gape , mo ba bileng ba palelwa le ke go ja dijo .
41003021	E rile ba ga gabo ba utlwa , ba bolola go mo tshwara ; gonne ba ne ba re : “ Ga a itse se a se dirang . ”
41003022	Baitsedikwalo ba ba tsileng , ba tswa Jerusalema , bone ba re : “ O na le Beelsebule , mme o kgarameletsa medemone ntle ka molaodi wa medemone . ”
41003023	Mme a ba ipiletsa , a bua nabo ka ditshwantsho a re : “ Satane o ka kgarameletsa Satane ntle jang ?
41003024	Fa bogosi bo ikgaogantse ditlhopha tse di lwang , bogosi joo ga bo ka ke jwa tlhomama .
41003025	Fa ba lapa ba ikgaogantse , lelapa ga le ka ke la tlhomama .
41003026	Fa Satane a itwantsha , a ikgaoganya , ga a ka ke a tlhomama mme o fedile .
41003027	“ Ga go na ope yo o ka tsenang mo ntlong ya senatla , a thopa thoto ya sona , fa a sa golege senatla seo pele ; ke gona a ka thukhuthang ntlo ya sona dilo .
41003028	“ Ammaaruri ke lo raya ke re : Bana ba batho ba ka itshwarelwa dibe tsotlhe le dikgalo tsotlhe tse ba ka kgalang ka tsona ;
41003029	fela yo o tla kgalang Mowa o o Boitshepo , ga a na go itshwarelwa ka bosenabokhutlo ; o molato wa sebe se se sa khutleng . ”
41003030	A re jalo ka gonne ba ne ba re , o na le mowa o o itshekologileng .
41003031	Jaanong ga tla mmaagwe le bomonnawe ; ya re ba eme kwa ntle , ba roma kwa go ene go mmitsa .
41003032	Mme batho ba bantsi ba bo ba dutse ba mo dikanyeditse . Ke fa ba mo raya ba re : “ Bona , mmaago le bomonnao le bokgaitsadio ba kwa ntle , ba a go batla . ”
41003033	A ba fetola a re : “ Mmê ke mang , le bonnake ke bomang ? ”
41003034	A ba a leba ba ntseng fa fatshe , ba mo dikanyeditse a re : “ Bonang , mmê le bonnake ke ba !
41003035	Gonne mongwe le mongwe yo o dirang thato ya Modimo , ke ene nnake le kgaitsadiake le mmê . ”
41004001	Jaanong a boa a simolola gape go ruta fa letsheng . A phuthegelwa ke batho ba bantsi , mo o bileng a palama mokoro , a nna teng a le mo letsheng , batho botlhe ba le mo lefatsheng fa letsheng .
41004002	A ba ruta dilo tse dintsi ka ditshwantsho . Ya re a ruta , a ba raya a re :
41004003	“ Reetsang ! Mojwadi o ne a ya go jwala .
41004004	Ya re a ntse a jwala , ditlhaka dingwe tsa wela mo tseleng ; dinonyane tsa tla , tsa di ja .
41004005	Tse dingwe tsa wela mo majweng , fa go se nang mmu o montsi teng ; tsa akofa tsa tlhaba , ka di tlhoka mmu o o boteng .
41004006	Mme ya re letsatsi le sena go tlhaba , tsa swaba ; mme ya re ka di se na medi , tsa omelela .
41004007	Tse dingwe tsa wela mo mitlweng ; mme mitlwa ya gola , ya di hupetsa , tsa se ka tsa ungwa .
41004008	Tse dingwe tsa wela mo mmung o o molemo , tsa ungwa di sena go tlhoga le go gola ; tsa tsala , tse dingwe ga 30 , tse dingwe ga 60 , tse dingwe ga 100 . ”
41004009	A ba a re : “ Yo o nang le ditsebe go utlwa , a a utlwe ! ”
41004010	E rile a le esi , ba ba fa go ene , ba na le ba ba 12 , ba mmotsa ka ga setshwantsho se .
41004011	A ba raya a re : “ Lona lo neilwe bosaitsiweng jwa puso ya Modimo ; mme ba ba kwa ntle bone , tsotlhe di ba dirafalela ka ditshwantsho ,
41004012	gore “ ‘ go bona ba bone , mme ba se ka ba lemoga , le go utlwa ba utlwe , mme ba se ka ba tlhaloganya , e se re gongwe ba sokologa , ba itshwarelwa dibe . ’ ”
41004013	A ba a ba raya a re : “ A ga lo tlhaloganye setshwantsho se ? Mme ditshwantsho tsotlhe lo tla di lemoga jang ?
41004014	Mojwadi o jwala Lefoko .
41004015	Ba ba tshwanang le tsela , kwa Lefoko le jwalwang teng , ke ba : E a re ba utlwa , Satane a akofe a tle , a tlose Lefoko le le jwetsweng go bone .
41004016	Le gona jalo ba go jwalwang mo majweng ke ba e a reng ba utlwile Lefoko , ba akofe ba le tshole ka boitumelo ;
41004017	mme ga ba na medi mo go bone , ke ba ba se nang tlhomamo , mme e re fa go tsoga pitlagano gongwe pogiso morago ka ntlha ya Lefoko , ba akofe ba kgopisege .
41004018	Ba bangwe ke ba go jwalwang mo mitlweng ; ke ba ba utlwileng Lefoko .
41004019	Mme matshwenyego a metlha eno le tsietso ya lehumo le dikeletso tsa dilo tse dingwe di tsene , di hupetse Lefoko , mme le tlhoke leungo .
41004020	Ba go jwetsweng mo mmung o o molemo ke ba ba utlwang Lefoko , ba le tshole , ba ungwe , bangwe ga 30 , ba bangwe ga 60 , ba bangwe ga 100 . ”
41004021	A ba raya a re : “ A lobone lo a tle lo tshujwe gore lo bewe ka fa tlase ga kgamelo , gongwe ka fa tlase ga bolao ? A ga ke re , lo bewa mo setlhomong ?
41004022	Gonne ga go na sepe se se fitlhegileng se se sa tshwanelang go bonala ; le gona ga go a dirafala sepe se subegile se se sa tshwanelang go senoga .
41004023	Fa mongwe a na le ditsebe go utlwa , a a utlwe ! ”
41004024	A ba a ba raya a re : “ Tlhokomelang se lo se utlwang ! Selekanyo se lo lekanyang ka sona , lo tla lekanyediwa ka sona , lo be lo okelediwa lona ba lo utlwang .
41004025	Gonne yo o tshotseng sengwe o tla okelediwa ; mme yo o se nang sepe , le se o nang naso o tla se amogwa . ”
41004026	A bua a re : “ Puso ya Modimo e ntse jaana , jaaka fa motho a jwala peo mo tshimong .
41004027	Mme a robale , a tsoge , bosigo le motshegare , peo e mele , e gole , ene a sa itse gore jang .
41004028	Lefatshe le ikungwisa ka losi , pele go tswe mogwang , morago seako , morago mabele a a tletseng mo seakong .
41004029	Mme e re fa mabele a budule , a akofe a tsenye thipa , ka gonne thobo e fitlhile . ”
41004030	A boa a re : “ Re ka tshwantsha puso ya Modimo jang ? Gongwe re ka e bapisa ka setshwantsho sefe ?
41004031	E tshwana le tlhaka ya peo ya mmasetete , e e a reng e jwalwa mo mmung , e be e le potlana mo dipeong tsotlhe tse di mo lefatsheng .
41004032	Mme fa e jwetswe , e mele , e nne kgolo go feta merogo yotlhe , e ntshe dikala tse dikgolo , mo dinonyane tsa leapi di bileng di ka aga dintlhaga mo go tsona mo moriting . ”
41004033	A ba bolelela Lefoko ka ditshwantsho tse dintsi tse di ntseng jalo ka fa ba nonofileng go utlwa ka teng .
41004034	A se ka a bua nabo kwa ntle ga setshwantsho , mme e ne ya re fa ba le bosi , a phuthololele barutwa ba gagwe tsotlhe .
41004035	Ya re ka letsatsi leo , go le maitsiboa , a ba raya a re : “ A re tsheleleng kwa moseja . ”
41004036	Ba phatlalatsa batho , ba tsamaya nae fela a ntse a le mo mokorong . Mme mekoro e mengwe ya mo pata .
41004037	Jaanong ga tsoga matsubutsubu a magolo a phefo , makhubu a metsi a tlolela mo mokorong , mokoro wa ba wa batla go tlala ,
41004038	ene a bo a le kwa morago mo mokorong , a robetse mo mosamong . Ba mo tsosa , ba mo raya ba re : “ Moruti , a ga o re sepe , fa re nyelela ? ”
41004039	A tsoga , a kgalemela phefo , a raya letsha a re : “ Kgaotsa o didimale ! ” Phefo ya khutla , ga ba ga nna tidimalo e kgolo .
41004040	A ba raya a re : “ Ke eng , fa lo le boi jaana ? Ke go reng , fa lo se na tumelo ? ”
41004041	Bone ba boifa ka poifo e kgolo , ba raana ba re : “ Kana yo ke mang , fa phefo le letsha le tsona di mo utlwa ? ”
41005001	Ba fitlha kwa moseja ga letsha , mo lefatsheng la Bagatara .
41005002	Ya re a tswa mo mokorong , motho yo o nang le mowa o o itshekologileng a akofa a kgatlhana nae , a tswa kwa diphupung ,
41005003	yo boago jwa gagwe bo leng mo diphupung ; mme go se ope yo o kgonang go mo golega , le fa e le ka keetane ;
41005004	gonne o ne a golegwa gantsi ka mefiri ya maoto le dikeetane , mme dikeetane a di kgaole , le mefiri a e komoganye ; go ne go se ope yo o nonofileng go mo kgwabofatsa .
41005005	Ka metlha yotlhe , bosigo le motshegare , o ne a nna kwa diphupung le kwa dithabeng , a ntse a goa , a ititaya ka majwe .
41005006	Ya re a bona Jesu a sa le kgakala , a taboga , a mo obamela ,
41005007	a ba a goa ka lentswe le legolo a re : “ O tsile go ntheng , Jesu , Morwa Modimo o o godimodimo ? A Modimo o go kgone gore o se ka wa ntlhokofatsa ! ”
41005008	Wa bua jalo , ka gonne Jesu o ne a o reile a re : “ Tswaa mo mothong yo , wena mowa o o itshekologileng ! ”
41005009	Jesu a o botsa a re : “ Leina la gago ke mang ? ” Wa mo araba wa re : “ Leina la me ke ‘ Mophato ’ ; gonne re medemone e mentsi . ”
41005010	Wa ba wa mo rapela thata gore a se ka a e leleka mo lefatsheng leo .
41005011	Jaanong ga bo go le motlhape o mogolo wa dikolobe teng fa thabeng di fula .
41005012	Medemone yotlhe ya mo rapela ya re : “ Re romele kwa dikolobeng gore re tsene mo go tsona . ”
41005013	A e letlelela . Jaanong mewa e e itshekologileng ya tswa , ya tsena mo dikolobeng , mme motlhape wa kgokologela ka fa makgotlhong mo letsheng , e ka nna di le 2 000 , tsa betwa mo metsing .
41005014	Badisa ba tsona ba tshaba , ba bolela mo motseng le mo nageng . Batho ba tla go bona se se dirafetseng .
41005015	Ba tla kwa go Jesu , ba bona yo o ne a tsenywe ke medemone , a ntse fa fatshe , a apesitswe , a na le tlhaloganyo , e bong ene yo o neng a na le Mophato ; mme ba boifa .
41005016	Ba ba bonyeng ba ba bolelela ka fa go dirafaletseng yo o neng a tsenywe ke medemone ka teng le ka ga dikolobe .
41005017	Ba be ba simolola go rapela Jesu gore a tloge mo dinageng tsa bone .
41005018	Ya re a tsena mo mokorong , yo o ne a tsenywe ke medemone a mo rapela gore a nne nae .
41005019	Mme Jesu a se ka a mo letlelela , mme a mo raya a re : “ Yaa kwa ntlong ya gago kwa go ba ga eno , o ba bolele dilo tse dikgolo tse Morena a di go diretseng , fa a go utlwela botlhoko . ”
41005020	Yoo a ya a simolola go tumisa mo nageng ya Metse-e-e-lesome dilo tse dikgolo , tse Jesu a di mo diretseng ; mme botlhe ba gakgamala .
41005021	E rile Jesu a sena go tshelela gape kwa moseja ka mokoro , batho ba bantsi ba phuthegela kwa go ene , a le fa letsheng .
41005022	Jaanong ga tla mongwe wa bagolo ba senagoge yo leina la gagwe e leng Jairo . Ya re a mmona , a wela fa dinaong tsa gagwe ,
41005023	a mo rapela thata a re : “ Morwadiake yo monnye o gaufi le go swa ; a ò ko o tle , o mmee diatla gore a fole , a phele . ”
41005024	A tloga nae , batho ba bantsi ba mo sala morago , ba mo pitlaganya .
41005025	Jaanong mosadi yo o sa leng a bolawa ke madi dinyaga di le 12 ,
41005026	mme a bogile thata mo dingakeng tse dintsi , a bile a feletswe ke tsotlhe tse a neng a na natso , a sa bona thusego epe , mme bolwetse bo ntse bo atela pele ;
41005027	ya re a utlwa ka ga Jesu , a mo tla kwa morago a le mo gare ga batho , a ama seaparo sa gagwe .
41005028	Gonne o ne a dumela gore fa nka ama le fa e le diaparo tsa gagwe fela , ke tla fola .
41005029	Ke fa kelelo ya madi a gagwe e kgala ka bonako , a ikutlwa mo mmeleng , fa a fodisitswe botlhoko jwa gagwe .
41005030	Jesu a akofa a itemoga , fa thata e dule mo go ene ; a ba a retologa mo bathong a re : “ Ke mang yo o amileng diaparo tsa me ? ”
41005031	Barutwa ba gagwe ba mo raya ba re : “ O a bona , fa bontsi bo go pitlagantse , mme ò a re : ‘ Ke mang yo o nkamileng ? ’ ”
41005032	Jesu a batlisisa go bona yo o dirileng jalo .
41005033	Jaanong mosadi a boifa , a roroma , ka a itse se se mo dirafaletseng , a tla a wela fa pele ga gagwe , a mmolelela boammaaruri jotlhe .
41005034	Jesu a mo raya a re : “ Morwadiaka , tumelo ya gago e go thusitse ; tsamaya ka kagiso , ò folele ruri botlhoko jwa gago . ”
41005035	Ya re a sa ntse a bua , ga tla ba bangwe ba tswa kwa ntlong ya mogolo wa senagoge ba re : “ Morwadio o sule ; o sa tshwenyetsang Moruti ? ”
41005036	Ya re Jesu a utlwa lefoko le le buiwang , a raya mogolo wa senagoge a re : “ Se boife , dumela fela . ”
41005037	A se ka a letlela ope go mo sala morago , fa e se Petoro le Jakobo le Johane , morwa-rraagwe Jakobo .
41005038	Jaanong ba fitlha kwa ntlong ya mogolo wa senagoge ; a bona khuduego , le ba ba lelang , ba goa thata .
41005039	Ke fa a tsena , a ba raya a re : “ Lo huduegelang , lo lela ? Ngwana ga a a swa , o robetse . ”
41005040	Mme ba mo tshega . Ya re a sena go ba ntshetsa botlhe kwa ntle , a tsaya rra-ngwana le mmaagwe , le ba ba nang nae , a ba a tsena kwa ngwana a leng teng .
41005041	A tshwara seatla sa ngwana , a mo raya a re : “ Talita khumi ! ” Fa go fetolwa ke go re : “ Mosetsana , ke go raya ke re : Tsoga ! ”
41005042	Mme ka bonako mosetsana a tsoga , a tsamaya . O ne a na le dinyaga di le 12 . Ba akofa ba gakgamala ka kgakgamalo e e fetisang .
41005043	Jesu a ba laela thata gore go se ka ga itse ope ; a ba a re , ngwana a fiwe dijo .
41006001	Jesu a tloga teng , a ya kwa motseng wa ga gabo ; barutwa ba gagwe ba mo sala morago .
41006002	E rile ka Sabata a simolola go ruta mo senagogeng ; mme ba le bantsi , ya re ba utlwa , ba gakgamala ba re : “ Yo , dilo tseo o di tsere kae , le botlhale jo o bo neilweng ke jo bo ntseng jang ? Kana ditiro tsa thata tse a di dirang ka diatla tsa gagwe di kana kang !
41006003	A yo ga se ene mmetli , morwa Maria , mogoloa boJakobo le Josefa le Juta le Simone ? Le bokgaitsadie a ga ba nne le rona mono ? ” Ba be ba kgopisega ka ga gagwe .
41006004	Jesu a ba raya a re : “ Moporofeti ga a nke a nyatsega gope , fa e se mo lefatsheng la ga gabo le mo lapeng la ga gabo . ”
41006005	Mme a palelwa ke go dira tiro ya kgakgamatso teng , fa e se go baya balwetse ba se kae diatla le go ba fodisa .
41006006	A gakgamalela go sa dumeleng ga bone . Jaanong a ralala metsana e e mo tikologong , a ntse a ruta .
41006007	Ya baa gona a ipiletsang ba ba 12 , a simolola go ba roma ka bobedi le bobedi , a ba naya thata mo meweng e e itshekologileng .
41006008	A ba laela gore ba se ka ba tseela leeto sepe , fa e se tsamma fela ; e seng senkgwe , le fa e le kgwatlha , le fa e le madi mo moitlamong .
41006009	Ba rwale ditlhako , mme ba se ka ba apara dikobo di le pedi .
41006010	A ba raya a re : “ Gongwe le gongwe kwa lo tsenang mo ntlong teng , lo nne gona go tsamae lo tloge teng .
41006011	Mme gongwe le gongwe kwa lo sa tsholweng teng , ba sa lo utlwe , e re lo tswa teng , lo itlhotlhore lorole lo lo fa tlase ga dinao tsa lona , go nna tshupo mo go bone . ”
41006012	Ba bolola , ba rera gore batho ba tlhabologe .
41006013	Ba kgarameletsa medemone e mentsi ntle , ba tshasa balwetse ba bantsi lookwane , ba ba fodisa .
41006014	Kgosi Herote a utlwa ka ga Jesu ; gonne leina la gagwe le ne le itsege . Mme a re : “ Johane Mokolobetsi o tsogile mo baswing , ke ka moo dithata di itshupang mo go ene . ”
41006015	Ba bangwe ba re : “ Ke Elia . ” Ba bangwe ba re : “ Ke moporofeti jaaka mongwe wa baporofeti . ”
41006016	Mme Herote , ya re a utlwa , a re : “ Ke ene Johane yo ke mo kgaotseng tlhogo ; o tsogile . ”
41006017	Herote o ne a romile go tshwara Johane , a mo golega mo ntlong ya kgolegelo ka ntlha ya ga Herodia , mosadi wa ga Filipo morwa-rraagwe ; ka gonne o ne a mo nyetse .
41006018	Gonne Johane o ne a reile Herote a re : “ Ga o a letlelelwa go nna le mosadi wa ga morwa-rraago . ”
41006019	Mme Herodia a mo tlhoa , a batla go mmolaya , mme a palelwa ;
41006020	gonne Herote o ne a boifa Johane , ka a itse gore ke monna yo o siameng , yo o boitshepo ; a ba a mo sireletsa . E ne ya re fa a mo utlwa , a akabale thata , mme a rate go mo utlwa .
41006021	E rile go tla letsatsi le le lebanyeng , e leng la botsalo jwa ga Herote , le a direlang dikgosana tsa gagwe le balaodi-ba-sekete le batlotlegi ba Galelea moletlo ka lone ,
41006022	morwadia Herodia a tsena , a bina , a kgatlha Herote le ba ba ntseng nae fa dijong . Mme kgosi ya raya morweetsana ya re : “ Nkopa se o se ratang , le fa e ka nna eng , ke tla se go naya . ”
41006023	A ba a mo ikanela a re : “ Se o tla se nkopang ke tla se go naya , le fa e ka nna bontlhanngwe jwa puso ya me . ”
41006024	Mosetsana a tswa , a botsa mmaagwe a re : “ Nka kopang ? ” Ene a re : “ Tlhogo ya ga Johane Mokolobetsi . ”
41006025	A tsena ka bonako , a itlhaganelela kwa kgosing , a kopa a re : “ Ke rata gore o nnee tlhogo ya ga Johane Mokolobetsi e sa le jaanong ka mogopo . ”
41006026	Kgosi ya hutsafala thata , mme ka ntlha ya maikano le ka ntlha ya ba ba ntseng nayo fa dijong ya se ka ya rata go gana kopo ya gagwe .
41006027	Kgosi ya akofa ya roma motlhabani , ya laola gore a tsise tlhogo ya gagwe ; a ya , a mo kgaola tlhogo mo ntlong ya kgolegelo ,
41006028	a e tlisa ka mogopo , a e naya morweetsana , mme morweetsana a e naya mmaagwe .
41006029	Ya re barutwa ba gagwe ba utlwa , ba tla ba tsaya serepa sa gagwe , ba ya go se fitlha mo lebitleng .
41006030	Jaanong baapostolo ba phuthegela kwa go Jesu , ba mmolelela tsotlhe tse ba di dirileng le tse ba di rutileng .
41006031	Mme a ba raya a re : “ Tlaang lona lo le losi , a re yeng kwa felong fa go senya , lo ikhutse go le gonnye . ” A re jalo ka gonne go ne go le ba bantsi ba ba tlang le ba ba tlogang , e bile ba se na sebaka , le fa e le sa go ja .
41006032	Ke fa ba tloga ka mokoro , ba ya kwa thoko kwa felong gongwe fa go senya .
41006033	Mme ba bantsi ba ba bona ba tsamaya , ba ba lemoga , ba taboga ka dinao ba tswa kwa metseng yotlhe , ba phuthegela teng , ba ba raka .
41006034	Ya re Jesu a fologa , a ba bona e le bontsi jo bogolo , a ba tlhomogela pelo , ka ba ntse jaaka dinku tse di se nang modisa . A ba a simolola go ba ruta dilo tse dintsi .
41006035	Ya re letsatsi le setse le ngotlegile , barutwa ba gagwe ba ya go ene ba re : “ Felo fa ke sekaka , le letsatsi le setse le ngotlegile .
41006036	Ba phatlalatse gore ba ye kwa merakeng le kwa metsaneng tikologong , ba ithekele se ba ka se jang . ”
41006037	A ba araba a re : “ A ba fiwe ke lona , ba je ! ” Ba mo raya ba re : “ A ò raya gore re ye go reka dinkgwe tsa diranta di le 20 , re tle go ba fa , ba je ? ”
41006038	A ba raya a re : “ Lo na le dinkgwe di le kae ? Yaang lo bone ! ” Ya re ba sena go bona , ba mo raya ba re : “ Di tlhano le ditlhapi tse pedi . ”
41006039	Jaanong a ba laela gore ba nne botlhe mo bojannye jo botala ka masomo .
41006040	Ba nna fatshe e le ditlhopha tsa ba makgolo le ba masome a matlhano .
41006041	Foo a tsaya dinkgwe tse tlhano le ditlhapi tse pedi , a lelala legodimong , a leboga , a nathoganya dinkgwe , a di neela barutwa gore ba di ba bee pele ; le ditlhapi tse pedi a di kgaoganyetsa botlhe .
41006042	Mme ba ja botlhe , ba kgora ,
41006043	ba ba ba sela masadisa , a tlala ditlatla di le 12 , le a ditlhapi .
41006044	Ba ba jeleng dinkgwe e ne e le banna ba ba dikete tse tlhano .
41006045	Jaanong a akofa a kgola barutwa ba gagwe go palama mokoro le go mo etelela pele kwa moseja kwa Betsaita , ene a sa ntse a phatlalatsa batho .
41006046	Ya re a sena go kgaogana nabo , a ya kwa thabeng go rapela .
41006047	Ya re go le maitsiboa , mokoro wa bo o le fa gare ga letsha , ene a le esi kwa lefatsheng .
41006048	A ba bona ba tshwere bothata ka go tsamaisa mokoro ; gonne ba ne ba tlhabaganye le phefo . A tla kwa go bone , e ka ne e le ka tebelo ya bone bosigo , a tsamaya mo godimo ga letsha ; a ba a rata go ba feta .
41006049	Ya re ba mmona a tsamaya mo godimo ga letsha , ba itlhoma e le sedimo , mme ba kua .
41006050	Gonne ba ne ba mmona botlhe , ba be ba tshoga . Mme a akofa a bua nabo , a ba raya a re : “ Namatshegang ! Ke nna : se boifeng ! ”
41006051	A ba a tsena kwa go bone mo mokorong , phefo ya ba ya khutla ; mme ba tseana thata thata .
41006052	Gonne ba ne ba sa rutega ka dinkgwe , dipelo tsa bone di ne di thatafetse .
41006053	Ya re ba sena go tshelela kwa lefatsheng , ba fitlha kwa Genesareta , ba be ba gokelela mokoro .
41006054	Ya re ba fologa mo mokorong , batho ba akofa ba mo lemoga ,
41006055	ba taboga le lefatshe leo lotlhe , ba simolola go rwalela balwetse ka malao kwa ba mo utlwelang teng .
41006056	Le gongwe le gongwe kwa a tsenang teng , mo metsaneng gongwe mo metseng gongwe mo merakeng , ba baya balwetse mo patlelong , ba mo rapela gore ba ke ba ame le fa e ka bo e le kola ya seaparo sa gagwe fela , mme botlhe ba ba mo amileng ba fola .
41007001	Jaanong Bafarisai le bangwe ba Baitsedikwalo ba phuthegela kwa go ene , ba tswa Jerusalema .
41007002	Ya re ba bona gore bangwe ba barutwa ba gagwe ba ja dijo ka diatla tse di sa itshekang , ke go re tse di sa tlhapiwang , ba ba bona molato .
41007003	Gonne Bafarisai le Bajuta botlhe ga ba ke ba ja , ba sa tlhapa diatla sentle , ka ba tshegetsa ngwao ya bagolo .
41007004	E a re fa ba tswa kwa marekelong , ba se ke ba je , fa ba sa itsokotsa diatla . E bile go na le tse dintsi tse dingwe tse ba di amogetseng go di tshegetsa , jaaka go tlhatswa dinwelo le dipitsana le dijana tsa kgotlho le malao .
41007005	Ka moo Bafarisai le Baitsedikwalo ba mmotsa ba re : “ Ke go reng , fa barutwa ba gago ba sa tshele ka fa ngwaong ya bagolo , ba ja senkgwe ka diatla tse di sa itshekang ? ”
41007006	Mme a ba araba a re : “ Jesaya o boleletse pele sentle ka ga lona baitimokanyi , jaaka go kwadilwe ga twe : “ ‘ Morafe o , o ntlotla ka melomo , mme dipelo tsa bone di kgakala le nna .
41007007	Mme ba nkobamelela lefela , ka ba ruta dithuto tse e leng ditaolo tsa batho fela . ’
41007008	“ Lo tlogela taolo ya Modimo , lo tlhokomela ngwao ya batho . ”
41007009	A ba a ba raya a re : “ Lo itse sentle go dirolola taolo ya Modimo , lo tle lo tshegetse ngwao ya lona .
41007010	Gonne Moše o rile : ‘ Tlotla rraago le mmaago ’ ; a ba a re : ‘ Yo o hutsang rraagwe gongwe mmaagwe o na le go swa . ’
41007011	Mme lona lo a re : ‘ Fa motho a raya rraagwe gongwe mmaagwe a re : Se o ka bong o thusiwa ke nna ka sona ke Korban , ’ ke go re , se abetswe Modimo ,
41007012	ga a tlhole a letlelelwa go direla rraagwe gongwe mmaagwe sepe .
41007013	Lo dirolola Lefoko la Modimo ka ngwao ya lona e lo e beileng ; le tse dingwe tse dintsi tse di ntseng jalo lo a di dira . ”
41007014	Ya re a sena go ipiletsa bontsi gape , a ba raya a re : “ Ntheetsang lotlhe , lo tlhaloganye !
41007015	Ga go na sepe se se tswang kwa ntle ga motho , se se ka mo itshekololang ka go tsena mo go ene ; tse di tswang mo mothong ke tsona tse di mo itshekololang .
41007016	Fa mongwe a na le ditsebe go utlwa , a a utlwe ! ”
41007017	E rile a sena go tsena mo ntlong , a tlogetse bontsi , barutwa ba gagwe ba mmotsa ka ga setshwantsho seo .
41007018	A ba raya a re : “ A e ntse jaana le lona ga lo na tlhaloganyo ? A ga lo lemoge gore sengwe le sengwe se se tsenang mo mothong se tswa kwa ntle , ga se ka ke sa mo itshekolola ?
41007019	Gonne ga se tsene mo pelong ya gagwe , se tsena mo mpeng , se be se ye se tswele kwa ntle . ” A raya gore dijo tsotlhe di itshekile .
41007020	A boa a re : “ Se se tswang mo teng ga motho ke sona se se mo itshekololang .
41007021	Gonne mo teng , mo dipelong tsa batho , go tswa dikakanyo tse di bosula , e bong dikgokafalo le tsa bogodu le dipolao ,
41007022	le tsa boikanyologo jwa banyalani le megagaru le tsa bokgopo le bolotsana le boitaolo le lefufa le go kgala le boikgantsho le bosilo .
41007023	Tsotlhe tse di bosula tseo di tswa mo teng , di itshekolola motho . ”
41007024	Jaanong a tloga teng , a ya kwa dinageng tsa Tiro le Sitone . A tsena mo ntlong , a sa rate gore go itse ope , mme a palelwa ke go fitlhega .
41007025	Ka bonako mosadi mongwe , yo morwadie yo monnye o neng a na le mowa o o itshekologileng , ya re a mo utlwela , a tla a wela fa dinaong tsa gagwe .
41007026	Mosadi yoo e ne e le Mogerika , Mosirofenika ka fa botsalong . A mo rapela gore a leleke modemone mo go morwadie .
41007027	Jesu a mo raya a re : “ A bana ba kgore pele ; gonne ga go gontle go tseela bana senkgwe go se latlhela dintšwanyana . ”
41007028	Ene a mo araba a re : “ Ee , Morena ; le tsona dintšwanyana tse di leng ka fa tlase ga tafole di ja matlhotlhora a bana . ”
41007029	Jesu a mo raya a re : “ Tsamaya ka ntlha ya lefoko leo ; modemone o dule mo go morwadio . ”
41007030	Yoo a tloga a ya kwa ntlong ya gagwe , a fitlhela ngwana a letse mo bolaong , le modemone o dule .
41007031	E rile a sena go tswa gape mo dinageng tsa Tiro le Sitone , a fitlha kwa letsheng la Galelea , mo gare ga dinaga tsa Dekapoli .
41007032	Foo ba tsisa kwa go ene motho wa sesusu yo o gweletlhang ; ba mo rapela gore a mmee seatla .
41007033	Ya re a sena go mo ntsha mo bontsing , a mo isa fa thoko , a tsenya menwana ya gagwe mo ditsebeng tsa gagwe , a kgwa mathe , a ama loleme lwa gagwe
41007034	a lelala kwa legodimong , a fegelwa , a mo raya a re : “ Efatha ! ” Ke go re : “ Kabologa . ”
41007035	Ditsebe tsa gagwe tsa kabologa ka bonako , le thapo ya loleme lwa gagwe ya funologa , a ba a bua sentle .
41007036	Jaanong a ba laela gore ba se ka ba bolelela ope ; mme le fa a ba laetse thata , bone ba ya ba bolela bogolo thata .
41007037	Ba gakgamala thata ba re : “ O dirile tsotlhe sentle ; o utlwisa disusu , o buisa dimumu . ”
41008001	Mo malatsing ao ga bo go le batho ba bantsi gape fa go Jesu , mme ba se na se ba ka se jang . A ipiletsa barutwa , a ba raya a re :
41008002	“ Ke utlwela batho ba botlhoko , ka gonne jaanong ba setse ba tlhotse le nna malatsi a mararo , mme ga ba na se ba ka se jang .
41008003	Fa nka ba phatlalatsa go ya kwa magaeng a bone ka tlala , ba ka felelwa ke thata mo tseleng ; gonne bangwe ba bone ba tswa kgakala . ”
41008004	Barutwa ba gagwe ba mo araba ba re : “ Dinkgwe di ka tswa kae tse motho o ka kgorisang batho ba ka tsona mono sekakeng ? ”
41008005	Jesu a ba botsa a re : “ Lo na le dinkgwe di le kae ? ” Ba re : “ Di supa . ”
41008006	Jaanong a laela batho gore ba nne fa fatshe , a tsaya dinkgwe tse di supang , a leboga , a di nathoganya , a di neela barutwa ba gagwe , gore ba di ba bee pele ; ba di baya batho pele .
41008007	Mme ba bo ba na le ditlhatswana di se kae ; ya re a sena go di lebogela , a re le tsona ba di bewe pele .
41008008	Ba ja ba kgora , ba be ba sela masadisa , a tlala ditlatla di supa .
41008009	E ne e ka nna ba ba dikete tse nne ; jaanong a ba naya tsela .
41008010	A akofa a palama mokoro le barutwa ba gagwe , a ba a fitlha kwa dinageng tsa Dalemanutha .
41008011	Jaanong ga tla Bafarisai , ba simolola go ganetsanya nae , ba batla sesupo mo go ene se se tswang kwa legodimong , mme e le go mo leka .
41008012	Mme a fegelwa thata mo moweng wa gagwe a re : “ Losika lo , lo batlelang sesupo ? Ammaaruri ke lo raya ke re : Losika lo ga lo kitla lo newa sesupo sepe ! ”
41008013	A ba tlogela , a boa a palama mokoro , a tshelela kwa moseja .
41008014	Ba bo ba lebetse go tsaya dinkgwe ; le mo mokorong ba se na sepe , fa e se senkgwe se le sengwe fela .
41008015	Jesu a ba tlhagisa a re : “ Tlhokomelang , lo itise mo matlhabegong a Bafarisai le mo matlhabegong a ga Herote . ”
41008016	Ke fa ba akanya mmogo ba re : “ Ke ka gonne re se na dinkgwe . ”
41008017	Ya re ka Jesu a itse , a ba raya a re : “ Lo akanyetsang gore ga lo na dinkgwe ? A ga lo ise lo lemoge , le fa e le go tlhaloganya ? A dipelo tsa lona di sa ntse di siregile ?
41008018	A ga lo bone , le fa lo na le matlho ? A ga lo utlwe , le fa lo na le ditsebe ? A ga lo gakologelwe gore
41008019	e rile ke nathoganyetsa ba ba dikete tse tlhano dinkgwe tse tlhano , lwa tsholetsa ditlatla di le kae , di tletse masadisa ? ” Ba mo raya ba re : “ Di le 12 . ”
41008020	“ Gape e rile ke nathoganyetsa ba ba dikete tse nne dinkgwe tse di supang , lwa tsholetsa ditlatla di le kae , tse di tletseng masadisa ? ” Ba mo raya ba re : “ Di supa . ”
41008021	A ba raya a re : “ Mme go ntse jang , fa lo ise lo tlhaloganye ? ”
41008022	Jaanong ba fitlha mo Betsaita . Foo batho ba tsisa sefofu kwa go ene , ba mo rapela gore a se ame .
41008023	A tshwara sefofu seatleng , a se gogela kwa ntle ga motsana , a se kgwela mathe mo matlhong , a se baya diatla , a se botsa a re : “ A o bona sengwe ? ”
41008024	Sa lelala sa re : “ Ke bona batho ; mme ke ba bona ba tsamaya , e kete ke ditlhare . ”
41008025	A boa a se baya diatla gape mo matlhong , sa ba sa leba thata , sa fodisiwa , sa bonela tsotlhe sentle kwa kgakala .
41008026	Jaanong a se romela kwa ntlong ya sona a re : “ O se ka wa tsena mo motsaneng le e seng go bolelela ope mo go ona . ”
41008027	Jesu a tloga foo , a ya kwa metsaneng ya Kaisarea-Filipi , a na le barutwa ba gagwe ; a ba botsa mo tseleng a re : “ Batho ba re , nna ke mang ? ”
41008028	Ba mo araba ba re : “ Bangwe ba re , o Johane Mokolobetsi ; ba bangwe ba re , o Elia ; ba bangwe gape ba re , o mongwe wa baporofeti . ”
41008029	A ba botsa gape a re : “ Mme lona lo a re , ke mang ? ” Petoro a mo araba a re : “ O Keresete . ”
41008030	Foo a ba laela thata gore ba se ka ba bolelela ope ka ga gagwe .
41008031	Jaanong a simolola go ba ruta gore Morwa-Motho o tshwanetse go boga dilo tse dintsi , le go latlhwa ke bagolo ba morafe le baperesiti ba bagolo le Baitsedikwalo , le go bolawa , le go tsoga morago ga malatsi a mararo .
41008032	Lefoko le a le bua ka phuthologo . Ke fa Petoro a mo tseela kwa thoko , a simolola go mo kgalemela .
41008033	Mme Jesu a retologa , a leba barutwa ba gagwe , a kgalemela Petoro a re : “ Mpota morago , Satane ! Gonne ga ò batle tsa Modimo , ò batla tsa batho . ”
41008034	Jaanong a ipiletsa batho ba ba leng teng mmogo le barutwa ba gagwe , a ba raya a re : “ Fa mongwe a rata go ntshala morago , a a itlogele , a sikare sefapaano sa gagwe , a ntshale morago !
41008035	Gonne yo o ratang go boloka bophelo jwa gagwe o tla latlhegelwa ke jona ; mme yo o latlhegelwang ke bophelo jwa gagwe ka ntlha ya me le ka ntlha ya Efangele o tla bo boloka .
41008036	Gonne go ka thusa motho eng , fa a ka bapala lefatshe lotlhe , mme a senyegelwa ke bophelo jwa gagwe jwa nnete ?
41008037	Kampo motho o ka ntsha eng go nna segololo sa botshelo jwa gagwe ?
41008038	Gonne mongwe le mongwe yo o tlhajwang ke ditlhong ka ntlha ya me le ka ntlha ya mafoko a me mo losikeng loo lwa boikepo le boleo , Morwa-Motho le ene o tla tlhajwa ke ditlhong ka ntlha ya gagwe , mogang a tlang ka kgalalelo ya ga Rraagwe , a na le baengele ba ba boitshepo . ”
41009001	A boa a ba raya a re : “ Ammaaruri ke lo raya ke re : Go na le bangwe mo go ba ba emeng fano , ba ba se kitlang ba utlwa loso ka gope , go tsamaya ba bone puso ya Modimo e tsile ka thata . ”
41009002	Morago ga malatsi a le marataro Jesu a tsaya Petoro le Jakobo le Johane , a tlhatlogela nabo mo thabeng e e kwa godimo kwa thoko ba le bosi . Jaanong a fetoga setshwano fa pele ga bone .
41009003	Diaparo tsa gagwe tsa phatsima , tsa nna ditshweu thata jaaka semathana , mo go se nang mosweufatsi ope mo lefatsheng yo o ka sweufatsang jalo .
41009004	Ga ba ga bonala fa go bone Elia a na le Moše , ba bua le Jesu .
41009005	Petoro a simolola go bua , a raya Jesu a re : “ Moruti , go monate mo go rona go nna fano ; nte re dire metlaagana e le meraro , mongwe e nne wa gago , o mongwe wa ga Moše , o mongwe wa ga Elia . ”
41009006	Mme o ne a sa itse se a se buang , ka ba ne ba boifa thata .
41009007	Foo ga tla leru , la ba ritifalela ; ga ba ga tswa lentswe mo lerung la re : “ Yoo ke Morwaake yo o rategang ; mo utlweng ! ”
41009008	Ka bonako ya re ba šebašeba , ba se ka ba tlhola ba bona ope , fa e se Jesu a le esi , a na le bone .
41009009	Ya re ba fologa mo thabeng , a ba laela gore ba se bolelele ope tse ba di bonyeng , Morwa-Motho a ise a tsoge mo baswing .
41009010	Ba boloka lefoko leo mo go bone , ba botsanya gore go tsoga mo baswing ke go reng .
41009011	Jaanong ba mmotsa ba re : “ Ke go reng , fa Baitsedikwalo ba re , Elia o tshwanetse go tla pele ? ”
41009012	A ba raya a re : “ Ee , Elia o tla tla pele go siamisa tsotlhe ; mme go kwadilwe jang ka ga Morwa-Motho gore a boge dilo tse dintsi , a be a nyadiwe ?
41009013	Mme ke lo raya ke re : Elia o setse a tsile , mme ba dirile ka ene ka fa ba ratileng ka teng , fela jaaka go kwadilwe ka ga gagwe . ”
41009014	Ya re ba fitlha kwa barutweng , ba bona batho ba bantsi ba ba dikanyeditse le Baitsedikwalo ba ganetsanya nabo .
41009015	Ka bonako ya re bontsi joo bo mmona , jwa gakgamala , jwa tabogela kwa go ene , jwa mo dumedisa .
41009016	Ene a ba botsa a re : “ Lo ganetsanyang nabo ? ”
41009017	Mongwe wa batho a mo araba a re : “ Moruti , ke tsisitse morwaake kwa go wena , o na le mowa o o semumu .
41009018	Mme gongwe le gongwe kwa o mo tshwarang teng , o a mo rutlarutla , a phoke mafulo , a phuranye meno , a kwatlalale . Ke buile le barutwa ba gago gore ba o kgarameletse ntle , mme ba paletswe . ”
41009019	Jesu a ba raya a re : “ Mofuta wa batho ba ba sa dumeleng ke lona ! Ke tla nna le lona go fitlhelela leng ? Ke tla lo itshokela sebaka se se kana kang ? Mo tsiseng kwano go nna ! ”
41009020	Ba mo isa kwa go ene ; ya re ngwana a mmona , mowa wa akofa wa mo rutlarutla , a wela fa fatshe , a bidikama , a phoka mafulo .
41009021	Jesu a botsa rraagwe a re : “ Ke sebaka se se kae a ntse a ntse jaana ? ” Yoo a re : “ Go tswa bonyaneng jwa gagwe .
41009022	Mme gantsi o mo digetse mo molelong le mo metsing go mmolaya . Jaanong fa o nonofile go dira sengwe , re tlhomogele pelo , o re thuse ! ”
41009023	Jesu a mo raya , a re : “ A o a re : ‘ Fa o nonofile ’ ? Tsotlhe di ka dirafalela ene yo o dumelang . ”
41009024	Ke fa rra-ngwana a goa ka dikeledi a re : “ Ke a dumela ! Thusa go tlhoka-tumelo ga me ! ”
41009025	Mme ya re Jesu a bona batho ba tabogela mmogo teng , a kgalemela mowa o o itshekologileng , a o raya a re : “ Wena mowa o o semumu , o o bosusu , ke a go laola : Tswaa mo go ene , mme o se ka wa tlhola o boela mo go ene ! ”
41009026	Ke fa o goa , o mo rutlarutla thata , o tswa ; mosimane a nna jaaka moswi , mo ba bantsi ba bileng ba re : “ O sule . ”
41009027	Mme Jesu a mo tshwara seatla , a mo kakatlolola , a ba a tsoga .
41009028	Ya re a tsena mo ntlong , barutwa ba gagwe ba mmotsa kwa thoko ba re : “ Ke go reng , fa rona re paletswe ke go o kgarameletsa ntle ? ”
41009029	A ba raya a re : “ Mofuta o ga o ka ke wa tswa ka sepe , fa e se ka thapelo le ka go itima dijo . ”
41009030	Jaanong ba tloga teng , ba ralala Galelea ; mme a sa rate gore go itse ope .
41009031	Gonne o ne a ruta barutwa ba gagwe , a ba raya a re : “ Morwa-Motho o tla neelwa mo diatleng tsa batho , mme ba tla mmolaya ; mme e tla re a sena go bolawa , a tsoge morago ga malatsi a le mararo . ”
41009032	Mme ba se ka ba tlhaloganya polelo eo , ba be ba boifa go mmotsa .
41009033	Jaanong ba fitlha kwa Kaperenaume . Ya re a le mo ntlong , a ba botsa a re : “ Lo ne lo buisanya ka ga eng mo tseleng ? ”
41009034	Mme ba didimala ; gonne ba ne ba ganetsantse mo tseleng gore yo mogolo ke mang .
41009035	Jesu a nna fa fatshe , a bitsa ba ba 12 , a ba raya a re : “ Fa mongwe a rata go nna wa pele , a a nne wa morago mo go botlhe , le modiredi wa botlhe . ”
41009036	A ba a tsaya ngwana , a mo emisa mo gare ga bone , a mo diketsa ka mabogo , a ba raya a re :
41009037	“ Yo o tsholang mongwe wa bana ba ba ntseng jaana ka ntlha ya leina la me , o a ntshola ; mme yo o ntsholang , ga a tshole nna , o tshola ene yo o nthomileng . ”
41009038	Johane a mo raya a re : “ Moruti , re bonye mongwe yo o sa re lateleng , a kgarameletsa medemone ntle ka leina la gago : mme ra mo iletsa , ka a sa re latele . ”
41009039	Mme Jesu a re : “ Lo se ka lwa mo iletsa ; gonne ga go ope yo e ka reng a dira kgakgamatso ka leina la me , a akofa a bua bosula ka ga me .
41009040	Kana yo o sa lweng le rona o goga le rona .
41009041	Le gona yo o tla lo nosang metsi ka sego ka leina la me , ka lo le ba ga Keresete , ammaaruri ke lo raya ke re : Ga a nke a latlhegelwa ke tuelo ya gagwe ka gope .
41009042	“ Yo o tla kgopisang mongwe wa ba babotlana ba , ba ba dumelang mo go nna , go molemo mo go ene , fa lolwala lo logolo lo ka bo lo gokeletswe mo molaleng wa gagwe , mme a latlhelwa mo lewatleng .
41009043	Fa seatla sa gago se go kgopisa , o se kgaole ; gonne go molemo go wena go tsena mo bophelong , o le segole , bogolo go ya mo moleteng , e bong mo molelong o o sa ka keng wa tingwa , o na le diatla tse pedi ,
41009044	kwa seboko sa bone se sa sweng le molelo o sa timeng teng .
41009045	Fa lonao lwa gago lo go kgopisa , o lo kgaole ; gonne go molemo go wena go tsena mo bophelong , o le setlhotsa , bogolo go go latlhelwa mo moleteng , o na le dinao tse pedi ,
41009046	kwa seboko sa bone se sa sweng le molelo o sa timeng teng .
41009047	Fa leitlho la gago le go kgopisa , o le gonye ; gonne go molemo go wena go tsena mo pusong ya Modimo , o le moitlho , bogolo go go latlhelwa mo moleteng wa molelo , o na le matlho a mabedi ,
41009048	‘ kwa seboko sa bone se sa sweng le molelo o sa timeng teng . ’
41009049	“ Gonne mongwe le mongwe o tla lokwa ka molelo ; le setlhabelo sengwe le sengwe se tla lokwa ka letswai .
41009050	“ Letswai le molemo ; mme fa letswai le tswapogile , lo tla le tswaisa ka eng ? “ Nnang le letswai mo go lona , lo agisanye . ”
41010001	Jaanong a tloga teng , a ya kwa nageng ya Jutea ka tsela e e kwa moseja ga Joretane ; mme batho ba bantsi ba phuthegela gape kwa go ene , a ba a ba ruta ka fa a tlwaetseng ka teng .
41010002	Bafarisai ba tla go ene , ba mmotsa gore a monna o letleletswe go tlhala mosadi wa gagwe . Mme ya bo e le go mo lalela .
41010003	A ba araba a re : “ Moše o lo laotse jang ? ”
41010004	Ba re : “ Moše o re letleletse go ka kwala lokwalo lwa tlhalo le go tlhala . ”
41010005	Jesu a ba raya a re : “ Taolo eo , o e lo kwaletse ka ntlha ya bopeloethata jwa lona .
41010006	Fela e sa le ka tshimologo ya tlholego ‘ Modimo o ba dirile monna le mosadi . ’
41010007	‘ Ke ka ntlha ya moo monna o tla tlogelang rraagwe le mmaagwe , a ngaparela mosadi wa gagwe ,
41010008	mme ba babedi ba , ba tla nna nama e le nngwe fela ; ’ ka moo ga ba tlhole ba le babedi , ke nama e le nngwe fela .
41010009	Jaanong se Modimo o se kopantseng , a motho a se se kgaoganye . ”
41010010	Mo ntlong barutwa ba mmotsa gape ka ga tseo .
41010011	A ba raya a re : “ Fa motho a tlhala mosadi wa gagwe , a nyala o sele , o mo senyetsa nyalano .
41010012	Le mosadi , fa a tlhala monna wa gagwe , a nyalwa ke o sele , o senya nyalano . ”
41010013	Tsatsi lengwe ga tsisiwa bana kwa go ene gore a ba ame ; mme barutwa ba kgalemela ba ba ba tsisitseng .
41010014	Ya re Jesu a bona , a gakala , a ba raya a re : “ Lesang bana ba tle go nna , lo se ka lwa ba iletsa ; gonne puso ya Modimo ke ya ba ba ntseng jalo .
41010015	Ammaaruri ke lo raya ke re : Motho yo o sa tsholeng puso ya Modimo jaaka ngwana , ga a ka ke a tsena mo go yona ka gope . ”
41010016	A be a ba diketsa ka mabogo , a ba baya diatla , a ba tshegofatsa .
41010017	Ya re a tswela mo tseleng , ga tabogela mongwe kwa go ene , a mo khubamela , a mmotsa a re : “ Moruti yo o molemo , nka dirang gore ke tle ke rue bophelo jo bo sa khutleng ? ”
41010018	Jesu a mo raya a re : “ O mpiletsang yo o molemo ? Ga go ope yo o molemo , fa e se a le mongwe fela , e bong Modimo .
41010019	Ditaolo o a di itse tse di reng : ‘ O se ka wa bolaya ; o se ka wa dira boaka ; o se ka wa utswa ; o se ka wa supa tshupo ya kako ; o se ka wa tsietsa ; tlotla rraago le mmaago . ’ ”
41010020	Ene a mo raya a re : “ Moruti , tsotlhe tse ke di tlhokometse go tloga bonyaneng jwa me . ”
41010021	Jesu a mo leba , a mo rata , a mo raya a re : “ O tlhoka selo se le sengwe fela ; yaa o rekise tsotlhe tse o nang natso , o abele bahumanegi , mme o tla nna le lehumo kwa legodimong , o be o tle , o sikare sefapaano , o ntshale morago . ”
41010022	Yoo a swaba ka ntlha ya lefoko leo , a tloga a hutsafetse ; gonne o ne a na le dithuo tse dintsi .
41010023	Jesu a šebašeba , a raya barutwa ba gagwe a re : “ Kana go thata jang mo go ba ba nang le mahumo go ka tsena mo pusong ya Modimo ! ”
41010024	Barutwa ba gakgamalela mafoko a gagwe ka letshogo . Jesu a boa a ba raya gape a re : “ Banaka , kana go thata jang mo go ba ba ikantseng mahumo go ka tsena mo pusong ya Modimo !
41010025	Go ka nna botlhofo go kammele go tsena ka letshoba la lomao , bogolo go mohumi go tsena mo pusong ya Modimo . ”
41010026	Mme ba rerega mo go fetisang , ba raana ba re : “ Gona go ka pholosiwa mang ? ”
41010027	Jesu a ba leba a re : “ Mo bathong go a pala , mme e seng mo Modimong ; gonne mo Modimong tsotlhe di ka kgonega . ”
41010028	Jaanong Petoro a simolola go mo raya a re : “ Bona , rona re tlogetse tsotlhe , ra go sala morago . ”
41010029	Jesu a re : “ Ammaaruri ke lo raya ke re : Ga go na ope yo o tlogetseng ntlo gongwe bomorwa-rraagwe gongwe bokgaitsadie gongwe mmaagwe gongwe rraagwe gongwe bana gongwe masimo ka ntlha ya me le ka ntlha ya Efangele ,
41010030	yo jaanong mo sebakeng seno a se kitlang a bona ga lekgolo matlo le bomorwa-rraagwe le bokgaitsadie le bommaagwe le bana le masimo mmogo le dipogiso , le go bona bophelo jo bo sa khutleng mo lefatsheng le le tlang .
41010031	Mme ba bantsi ba e leng ba pele ba tla nna ba morago , le ba e leng ba morago ba tla nna ba pele . ”
41010032	Jaanong ba ne ba le mo tseleng , ba ya kwa Jerusalema ; Jesu a bo a ba eteletse pele , mme ba gakgamala , le ba ba mo latetseng ba boifa . Ke fa a tsaya ba ba 12 gape , a ba bolelela tse di tla mo dirafalelang
41010033	a re : “ Bonang , re tlhatlogela kwa Jerusalema ; mme Morwa-Motho o tla neelwa baperesiti ba bagolo le Baitsedikwalo , ba tla mo atlholela loso , ba be ba mo neela baheitane .
41010034	Ba tla mo sotla , ba mo kgwela mathe , ba mo seola , ba mmolaya ; mme o tla tsoga morago ga malatsi a le mararo . ”
41010035	Jaanong ga tla go ene Jakobo le Johane , bomorwa Sebeteo , ba mo raya ba re : “ Moruti , re rata gore o re direle se re tla se go kopang . ”
41010036	A ba botsa a re : “ Lo rata ka lo direla eng ? ”
41010037	Ba mo araba ba re : “ Re nee gore re tle re nne , mongwe ka fa letsogong le le jang la gago , yo mongwe ka fa go la molema , mo kgalalelong ya gago . ”
41010038	Jesu a ba fetola a re : “ Ga lo itse se lo se kopang . A lo nonofile go nwa senwelo se ke yang go se nwa , gongwe go kolobediwa ka kolobetso e ke yang go kolobediwa ka yona ? ”
41010039	Ba mo araba ba re : “ Re nonofile . ” Mme Jesu a ba raya a re : “ Senwelo se ke se nwang lo tla se nwa , le kolobetso e ke kolobediwang ka yona lo tla kolobediwa ka yona . ”
41010040	Mme go nna ka fa letsogong le le jang la me le ka fa go la molema ga se ga me go go naya , go tla newa bone ba ba go baakanyeditsweng .
41010041	Ya re ba ba lesome ba utlwa , ba simolola go ngongoregela Jakobo le Johane .
41010042	Jesu a ba ipiletsa , a ba raya a re : “ Lo itse gore ba ba kaiwang balaodi ba merafe , ba e busa ka thata , le bagolo ba yona ba a e laola .
41010043	Mme go se ka ga nna jalo mo go lona ; yo o ratang go nna mogolo mo go lona , a a nne modiredi wa lona ;
41010044	le gona , yo o ratang go nna wa kwa pele mo go lona , a a nne motlhanka wa botlhe .
41010045	Gonne le ene Morwa-Motho ga a tla go direlwa , mme o tsile go direla le go ntsha bophelo jwa gagwe go nna segololo sa ba bantsi . ”
41010046	Jaanong ba fitlha kwa Jerigo . Mme ya re a tswa mo Jerigo , a na le barutwa ba gagwe le batho ba bantsi , mokopi wa sefofu , e bong Baratimeo , morwa Timeo , a bo a ntse fa tseleng .
41010047	Ya re a utlwa , fa e le Jesu wa Nasaretha , a simolola go goa a re : “ Morwa Dafita , Jesu , nkutlwela botlhoko ? ”
41010048	Ba bantsi ba mo kgalemela ba re , a didimale ; mme ene a goa bogolo bogolo a re : “ Morwa Dafita , nkutlwele botlhoko ! ”
41010049	Ke fa Jesu a ema a re : “ Mmitseng ! ” Ba bitsa sefofu , ba se raya ba re : “ Namatshega o nanoge ; o a go bitsa . ”
41010050	Foo a latlha kobo ya gagwe , a supuga , a tla go Jesu .
41010051	Jesu a tswa molomo , a mmotsa a re : “ O rata ka go direla eng ? ” Sefofu sa mo araba sa re : “ Rabuni , dira gore ke boe ke bone . ”
41010052	Jesu a mo raya a re : “ Tsamaya ; tumelo ya gago e go fodisitse . ” Ka bonako a boa a bona , a ba a mo sala morago mo tseleng .
41011001	E rile ba atamela Jerusalema , kwa Bethefage le Bethania , fa Thabeng ya Diolefa , a roma barutwa ba gagwe ba le babedi ,
41011002	a ba raya a re : “ Yaang kwa motsaneng o lo lebaganyeng nao ; e tla re lo tsena mo go ona , lo akofe lo fitlhele eselana e golegilwe , e e iseng e ke e palangwe ke motho ope ; e gololeng , lo e tsise .
41011003	Fa mongwe a ka lo raya a re : ‘ Lo direlang jalo ? ’ lo re : ‘ Morena o a e batla , mme o tla akofa a e busetsa kwano . ’ ”
41011004	Ba tsamaya , ba fitlhela eselana e golegilwe fa mojako ka fa ntle mo mmileng , ba be ba e golola .
41011005	Bangwe ba ba emeng teng ba ba raya ba re : “ Lo dirang , fa lo golola eselana ? ”
41011006	Barutwa ba ba araba jaaka Jesu a ba laetse , mme ba ba lesa .
41011007	Ba isa eselana kwa go Jesu , ba baya dikobo tsa bone mo go yona ; mme a e palama .
41011008	Jaanong batho ba bantsi ba ala dikobo tsa bone mo tseleng ; ba bangwe ba rema dikala mo ditlhareng , ba di ala mo tseleng .
41011009	Mme ba ba eteletseng pele le ba ba setseng morago ba tlhaba mokgosi ba re : “ Hosana ! A go bakwe yo o tlang mo leineng la Morena !
41011010	A go bakwe puso ya ga Rraetsho Dafita e e tlang ; Hosana kwa magodimodimong ! ”
41011011	Mme Jesu a tsena mo Jerusalema , a ya kwa Tempeleng . Ya re a sena go sekaseka tsotlhe , a tswela kwa Bethania , ka e ne e setse e le nako ya maitsiboa , a na le ba ba 12 .
41011012	Ya re kamoso ba tswa mo Bethania , a tshwarwa ke tlala .
41011013	Mme a bonela mofeie kgakajana kwa pele o na le matlhare , a fitlha teng a re , e tla re gongwe a fitlhele sengwe mo go ona ; ya re a fitlha fa go ona , a se ka a bona sepe , fa e se matlhare fela ; gonne e ne e se sebaka sa difeie .
41011014	Mme Jesu a tswa molomo , a o raya a re : “ A go se nne ope yo o tlholang a ja leungo mo go wena le ka bosakhutleng . ” Barutwa ba gagwe ba utlwa .
41011015	Jaanong ba fitlha mo Jerusalema ; mme a tsena mo Tempeleng , a simolola go lelekela ba ba rekisang le ba ba rekang mo Tempeleng kwa ntle , a menola ditafole tsa ba ba ananyang madi , le ditulo tsa ba ba rekisang maphoi ;
41011016	mme a se ka a letlelela ope go ralala Tempele a tshotse sepe .
41011017	A ba a ba ruta a re : “ A ga go a kwalwa ga twe : ‘ Ntlo ya me e tla bidiwa Ntlo ya thapelo ya ditšhaba tsotlhe ’ ? Mme lona lo e dirile legaga la dinokwane . ”
41011018	Baperesiti ba bagolo le Baitsedikwalo ba utlwa , ba be ba batla ka fa ba ka mo nyeletsang ka teng ; gonne ba ne ba mmoifa , ka batho botlhe ba gakgamaletse thuto ya gagwe .
41011019	E ne e a tle e re go le maitsiboa a tswele kwa ntle ga motse .
41011020	Jaanong ya re ka moso phakela ba feta , ba bona mofeie o omeletse go tloga kwa meding .
41011021	Foo Petoro a gakologelwa , a mo raya a re : “ Rabbi , bona mofeie o ò o hutsitseng o omeletse . ”
41011022	Jesu a ba araba a re : “ Nnang le tumelo mo Modimong .
41011023	Ammaaruri ke lo raya ke re : Le fa e le mang yo o rayang thaba e a re : ‘ Manologa o itatlhele mo lewatleng ! ’ a sa belaele mo pelong ya gagwe , a dumela gore se a se buang se tla dirafala , o tla direlwa jalo .
41011024	Ke ka moo ke lo rayang ke re : Tsotlhe tse lo di kopang , lo rapela , le fa e ka nna eng , lo dumele gore lo di amogetse , mme lo tla di bona .
41011025	E ne e re fa lo rapela lo eme , lo itshwarela yo lo gopolang molato wa gagwe , gore Rraeno yo o kwa magodimong le ene a lo itshwarele ditlolo tsa lona .
41011026	Mme fa lona lo sa itshwarele , le ene Rraeno yo o kwa magodimong ga a nke a lo itshwarela ditlolo tsa lona . ”
41011027	Jaanong ba fitlha gape kwa Jerusalema ; ya re a tsamaya mo Tempeleng , ga tla baperesiti ba bagolo go ene , le Baitsedikwalo le bagolo ba morafe ,
41011028	ba mmotsa ba re : “ Dilo tse o di dira ka thata efe ? Gongwe ke mang yo o go neileng thata ya go dira dilo tse ? ”
41011029	Jesu a ba raya a re : “ Ke tla lo botsa lefoko le le lengwe fela ; lo nkarabe , mme ke tla lo bolelela thata e ke dirang dilo tse ka yona :
41011030	Kolobetso ya ga Johane a e ne e tswa kwa legodimong , gongwe mo bathong ? Nkarabang ! ”
41011031	Ba akanya mo go bone ba re : “ Fa re ka re : ‘ Kwa legodimong , ’ o tla re : ‘ Mme ke ka ntlhaang , fa lo ne lo sa mo dumele ? ’
41011032	Mme fa re ka re : ‘ Mo bathong . ’ ” Foo ba be ba boifa batho ; gonne botlhe ba ne ba kaya Johane moporofeti tota .
41011033	Ba araba Jesu ba re : “ Ga re itse . ” Jesu a ba raya a re : “ Foo le nna ga ke lo bolelele gore ke dira dilo tse ka thata efe . ”
41012001	Ke fa a simolola go bua nabo ka dipapiso a re : “ Motho o ne a dira tshimo ya moweine , a e agelela ka logora , a epa setlhotlhelo sa weine , a aga serala , a e neela barapi , a eta .
41012002	Ka nako ya teng a roma motlhanka kwa baraping gore a amogele kabelo ya gagwe ya maungo a tshimo ya moweine mo go bona .
41012003	Mme ba mo tshwara , ba mmetsa , ba mo koba a se na sepe .
41012004	A boa a roma motlhanka yo mongwe kwa go bona ; le ene ba mo ntsha dintho mo tlhogong , ba mo dira tse di tlhabisang ditlhong .
41012005	Jaanong a roma yo mongwe , mme ene ba mmolaya ; le ba bangwe ba le bantsi ; ba bangwe ba ba betsa , ba bangwe ba ba bolaya .
41012006	O ne a sa na le a le mongwe , morwawe yo o rategang , a mo roma kwa go bona e le wa bofelo , a re : ‘ Ka e le morwaake , ba tla mo tlotla . ’
41012007	Mme balemi bao ba rayana ba re : ‘ Yo ke moja-boswa ; tlayang , re mmolaeng , boswa e tle e nne jwa rona . ’
41012008	Ba be ba mo tshwara , ba mmolaya , ba mo latlhela kwa ntle ga tshimo ya moweine .
41012009	“ Jaanong , morena wa tshimo o tla dirang ? O tla tla , a bolaya balemi , tshimo ya moweine o tla e neela ba sele .
41012010	A ga lo a buisa Lokwalo lo lo reng : “ ‘ Lentswe le baagi ba le latlhileng ke lone le le dirilweng letlapa la sekhutlo ;
41012011	seo se dirilwe ke Morena , se bile se gakgamatsa mo matlhong a rona ’ ? ”
41012012	Foo ba batla go mo tshwara ; gonne ba ne ba lemoga , fa a buile setshwantsho se ka ga bona ; mme ba boifa batho , ba be ba mo tlogela , ba tsamaya .
41012013	Jaanong ba roma bangwe ba Bafarisai le ba ga Herote kwa go ene gore ba mo tshware ka lefoko .
41012014	Ya re ba tla , ba mo raya ba re : “ Moruti , re itse gore o boammaaruri , mme ga o re ope sepe ; gonne ga o gobelele motho , mme o ruta tsela ya Modimo ka boammaaruri . A go letleletswe go kgethela Kaisara gongwe nnyaya ? A ke re ntshe lekgetho gongwe re se ka ra le ntsha ? ”
41012015	Mme ene , ka a itse boitimokanyo jwa bone , a ba raya a re : “ Lo nthaelelang ? Ntsisetsang ledi la lekgetho gore ke le bone ! ”
41012016	Ba le tsisa . A ba botsa a re : “ Setshwantsho se le sekwalo se ke tsa ga mang ? ” Ba mo araba ba re : “ Tsa Kaisara . ”
41012017	Mme Jesu a ba raya a re : “ Ka moo , ntshetsang Kaisara tse e leng tsa Kaisara le Modimo tse e leng tsa Modimo . ” Mme ba mo gakgamalela thata .
41012018	Jaanong Basadukai ba ba reng , ga go na tsogo ya baswi , ba tla kwa go ene , ba mmotsa ba re :
41012019	“ Moruti , Moše o re kwaletse a re : ‘ Fa morwa-rra-motho a swa , a tlogela mosadi , mme a se na ngwana , a morwa-rraagwe a tsee mosadi yoo , a tsosetse morwa-rraagwe losika . ’
41012020	Go ne go le bomorwa motho ba ba supang ; wa ntlha a tsaya mosadi ; mme a swa , a sa tlogele losika .
41012021	Wa bobedi a mo tsaya , le ene a swa a sa tlogele losika ; le wa boraro fela jalo .
41012022	Ka bosupa jwa bone ba mo tsaya , mme go se yo o tlogetseng losika . Morago ga bone botlhe mosadi le ene a swa .
41012023	Jaanong mo tsogong , fa ba tsoga , mosadi e tla nna wa ga mang mo go bone ? Kana ba ne ba mo tsere ka bosupa jwa bone . ”
41012024	Jesu a ba araba a re : “ A ga ke re , lo a timela , ka lo sa itse Dikwalo le fa e le thata ya Modimo ?
41012025	Kana e tla re ba tsoga mo baswing , ba se ke ba nyale le e seng go nyalwa , mme ba tla nna jaaka baengele mo magodimong .
41012026	Mme fa e le baswi gore ba tla tsosiwa , a ga lo a buisa mo Lokwalong lwa ga Moše ka fa Modimo o buileng nae ka teng fa setlhareng sa mitlwa wa re : ‘ Ke nna Modimo wa ga Aborahame , Modimo wa ga Isaka , Modimo wa ga Jakobe ’ ?
41012027	Modimo ga se wa baswi , ke wa baphedi ; lo timetse thata . ”
41012028	Foo mongwe wa Baitsedikwalo a tla , a ba utlwa ba botsanya , mme ka a lemoga gore o ba arabile sentle , a mmotsa a re : “ Taolo e kgolo mo go tsotlhe ke efe ? ”
41012029	Jesu a mo araba a re : “ E kgolo ke e : ‘ Utlwa , wena Iseraele ! Morena , Modimo wa rona , ke Morena a le esi fela ;
41012030	o rate Morena , Modimo wa gago , ka pelo yotlhe le ka mowa otlhe le ka tlhaloganyo yotlhe le ka thata yotlhe ya gago . Ke yona taolo ya ntlha . ’
41012031	Ya bobedi ke e : ‘ Rata mongwe-ka-wena jaaka o ithata . ’ Ga go na taolo epe e sele e e fetang tse . ”
41012032	Moitsedikwalo a mo raya a re : “ Ruri , Moruti , o buile sentle ; gonne Modimo o mongwe fela , mme ga go ope o sele , fa e se ona .
41012033	Le go o rata ka pelo yotlhe le ka tlhaloganyo yotlhe le ka thata yotlhe , le motho go rata mongwe-ka-ene jaaka a ithata , ke mo go gaisang ditlhabelo tsa phiso le ditlhabelo tsotlhe . ”
41012034	Ya re Jesu a bona , fa a arabile ka tlhaloganyo , a mo raya a re : “ Ga o kgakala le puso ya Modimo . ” Mme ga bo go sa tlhole go le ope yo o betang pelo go mmotsa .
41012035	Ya re Jesu a ruta mo Tempeleng , a botsa a re : “ Ke eng fa Baitsedikwalo ba bua ba re : ‘ Keresete ke morwa Dafita ’ ?
41012036	Kana Dafita o buile ka esi ka Mowa o o Boitshepo a re : “ ‘ Morena o reile Morena wa me a re : Nna ka fa letsogong la me le le jang , go tle go tsamae ke bee baba ba gago fa tlase ga dinao tsa gago . ’
41012037	“ Dafita ka esi o mmitsa ‘ Morena ’ ; o ka nna morwawe jang ? ” Mme batho ba bantsi ba mo utlwa ka boitumelo .
41012038	Mo thutong ya gagwe a bua a re : “ Lo itise mo go Baitsedikwalo ba ba ratang go tsamaya ka dikobo tse di kgokgothang , le ditumediso mo dipatlelong ,
41012039	le ditulo tse di kwa pele mo disenagogeng , le manno a a kwa pele mo meletlong ;
41012040	ba metsa matlo a batlholagadi , ba itimokanya ka go rapela go le goleele . Bone ba tla bona katlholo e kgolo bogolo . ”
41012041	Ya re Jesu a ntse go lebagana le letlole la dikabelo , a bona ka fa batho ba tsenyang madi mo letloleng ka teng ; bahumi ba bantsi ba tsenya a magolo .
41012042	Mme ga tla motlholagadi mongwe yo o humanegileng , a tsenya madinyana a le mabedi a a dirang sente .
41012043	Jaanong a ipiletsa barutwa ba gagwe , a ba raya a re : “ Ammaaruri ke lo raya ke re : Motlholagadi yo , yo o humanegileng , o tsentse go feta botlhe ba ba tsentseng mo letloleng la dikabelo .
41012044	Gonne bone botlhe ba tsentse tsa letlotlo la bone mme ene o tsentse tsa lehuma la gagwe tsotlhe tse a nang natso , tsotlhe tse a phelang ka tsona . ”
41013001	E rile a tswa mo Tempeleng , mongwe wa barutwa ba gagwe a mo raya a re : “ Moruti , bona majwe a , le dikago tse , di dintle jang ne ! ”
41013002	Jesu a mo raya a re : “ A o bona dikago tse dikgolo tse ? Ga go nke go lesiwa lentswe lepe le tlhatlaganye le le lengwe , le le se kitlang le digwa . ”
41013003	Ya re a ntse mo Thabeng ya Diolefa , go lebagana le Tempele , Petoro le Jakobo le Johane le Andrea ba mmotsa kwa thoko ba re :
41013004	“ Re bolelele gore dilo tse , di tla nna leng ? Gape sesupo sa nako e dilo tsotlhe tse , di tla dirafalang ka botlalo ka yona ke sefe ? ”
41013005	Mme Jesu a simolola go bua nabo a re : “ Lo itise gore lo se ka lwa timediwa ke ope .
41013006	Ba bantsi ba tla tla ka leina la me , mongwe le mongwe a ipitsa a re : ‘ Ke nna ene Keresete ; ’ mme ba tla timetsa ba bantsi .
41013007	Mme e re lo utlwela dintwa le medumo ya dintwa , lo se ka lwa tshoga ; dilo tse , di tshwanetse go dirafala ; mme e tla bo e ise e nne bokhutlo .
41013008	Gonne setšhaba se tla tsogela setšhaba , le bogosi bo tla tsogela bogosi ; go tla nna dithoromo tsa lefatshe kwa le kwa le ditlala le dikhuduego ; dilo tse ke tshimologo fela ya maralalo .
41013009	“ Mme lona lo itise ; gonne ba tla lo tsenya mo makgotleng ; lo tla bediwa mo disenagogeng , lo tla emisiwa fa pele ga balaodi le dikgosi ka ntlha ya me go nna tshupo mo go bone .
41013010	Mme Efangele e tshwanetse go rerelwa merafe yotlhe pele .
41013011	E re fa ba lo isa go lo tsenya mo lekgotleng , lo se ka lwa itshwenya go sa le kwa pele ka ga se lo tla se buang ; se lo tla se newang ka nako eo , lo se bue . Gonne e tla bo e se lona ba lo buang , mme e le Mowa o o Boitshepo .
41013012	Motho o tla neela morwa-rraagwe mo losong , le rra-ngwana o tla neela ngwana wa gagwe , le bana ba tla tsogela batsadi ba bone , ba ba neela polaong .
41013013	Lo tla tlhoiwa ke botlhe ka ntlha ya leina la me ; mme yo o itshokelang go ya bofelong , ke ene yo o tla pholosiwang .
41013014	“ E re fa lo bona makgapha a tshenyego , e bong mongwe yo o emeng fa a sa tshwanelang go ema teng ” — a yo o buisang a ele tlhoko — “ foo ba ba mo Jutea a ba tshabele kwa dithabeng .
41013015	Le yo o mo godimo ga ntlo a a se fologe , le fa e le go tsena mo teng go tsaya sengwe mo ntlong ya gagwe .
41013016	Le yo o kwa tshimong a a se boele kwa morago go tsaya kobo ya gagwe .
41013017	“ A tatlhego wee ya ba baimana le ba ba amusang ka malatsi ao !
41013018	Mme lo rapele gore dilo tse , di se dirafale go le mariga .
41013019	Gonne malatsi ao e tla nna a pitlagano , jaaka go ise go ke go nne go tloga ka tshimologo ya tlholego e Modimo o e tlhodileng go tla nakong eno ; le gona ga go nke go tlhola go nna jalo ka motlha ope .
41013020	Mme fa Morena a ka bo a sa khutshwafatse malatsi ao , go ka bo go sa pholosiwe motho ope ; mme o khutshwafaditse malatsi ka ntlha ya baitlhaolelwi ba o ba itlhaoletseng .
41013021	“ Metlheng eo e re fa mongwe a lo raya a re : ‘ Bonang , Keresete ke yo ; bonang , ke yole ! ’ lo se ka lwa dumela .
41013022	Gonne go tla tsoga bokeresete ba maaka le baporofeti ba maaka ; ba tla dira ditshupo le dikgakgamatso gore fa go ka kgonega ba timetse batlhaolwi .
41013023	Mme lona lo itise ! Ke lo boleletse tsotlhe go sa le gale .
41013024	“ Mo malatsing ao , morago ga pitlagano eo , letsatsi le tla fifala , le ngwedi ga o nke o ntsha lesedi la ona .
41013025	Le dinaledi di tla wa kwa legodimong , le dithata tse di mo magodimong di tla reketlisiwa .
41013026	Ke gona ba tla bonang Morwa-Motho a tla mo marung ka thata e kgolo le ka kgalalelo .
41013027	Foo o tla roma baengele ba gagwe , a phutha batlhaolwi ba gagwe kwa ntlheng tse nne , go tswa sekhutlong sa lefatshe go ya sekhutlong sa legodimo .
41013028	“ Ithuteng setshwantsho ka mofeie : E a re fa dikala tsa ona di setse di le dinana , di kukunya matlhare , lo a bo lo itse gore selemo se gaufi .
41013029	Le gona jalo e re fa lo bona tseo di dirafala , itseng gore o gaufi fa mejako .
41013030	Ammaaruri ke lo raya ke re : Mofuta o ga o nke o fela , go tsamae dilo tsotlhe tse , di dirafale .
41013031	Legodimo le lefatshe di tla fela , mme mafoko a me ga a nke a fela .
41013032	Ka ga letsatsi la teng le nako ya teng ga go itse ope , le e seng baengele legodimong , le e seng Morwa , fa e se Rara fela .
41013033	“ Itiseng lo se itebale , lo rapele ; gonne ga lo itse gore go tla dirafala leng .
41013034	Go tshwana le motho yo o ileng leetong , a tlogela ntlo ya gagwe , a neela batlhanka ba gagwe go laola , mongwe le mongwe tiro ya gagwe , a laela molebeledi wa kgoro gore a dise .
41013035	Ka moo disang ; gonne ga lo itse gore morena wa ntlo o tla tla leng , a maitsiboa gongwe bosigogare , gongwe fa mokoko o lela , gongwe ka masa ,
41013036	e se re gongwe a tla ka tshoganyetso , a fitlhela lo robetse .
41013037	Mme se ke se lo rayang ke se raya botlhe , ka re : Disang ! ”
41014001	E rile moletlo wa Paseka , wa Dinkgwe tse di sa bedisiwang o saletswe ke malatsi a mabedi , baperesiti ba bagolo le Baitsedikwalo ba batla ka fa ba ka mo tshwarang ka teng ka maano le go mmolaya .
41014002	Fela ba re : “ E seng mo moletlong , e se re gongwe ga nna pheretlhego mo bathong . ”
41014003	E rile a le kwa Bethania mo ntlong ya ga Simone wa molepero , a ntse fa dijong , ga tla mosadi , a tshotse lebotlolonyana la alabasetere le na le setlolo sa lookwane lwa narete lo lo sa pekwang sa tlhotlhwa e e kwa godimo , a thuba lebotlolonyana , a se tshela mo tlhogong ya gagwe .
41014004	Mme ga bo go le bangwe teng ba ba ngongoregang , ba raana ba re : “ Tshenyo e ya setlolo ke ya go reng ?
41014005	Kana setlolo se , se ka bo se rekisitswe ka diranta di le 100 , tsa newa bahumanegi . ” Ba be ba mo nyatsa .
41014006	Mme Jesu a re : “ Mo leseng ! Lo mo tshwenyetsang ? O dirile tiro e e molemo mo go nna .
41014007	Kana bahumanegi lo na nabo ka metlha yotlhe , mme fa lo rata , lo ka ba direla molemo ; mme nna ga lo na le nna ka gale .
41014008	O dirile ka fa a kgonang ka teng ; o tloleditse mmele wa me phitlho go sa le kwa pele .
41014009	Ammaaruri ke lo raya ke re : Gongwe le gongwe kwa Efangele e tla rerwang teng mo lefatsheng lotlhe , le sona se ene a se dirileng se tla bolelwa teng gore a gopolwe ka sona . ”
41014010	Jaanong Jutase Isekariote , mongwe wa ba ba 12 , a tloga a ya kwa baperesiting ba bagolo gore a tle a mo ba neele .
41014011	Ya re bone ba utlwa , ba itumela , ba mo solofetsa gore ba tla mo naya madi . Jaanong a batla sebaka se se lebanyeng sa go mo tshwarisa .
41014012	E rile ka letsatsi la ntlha la Dinkgwe tse di sa bedisiwang la go tlhajwa ga kwana ya Tlolaganyo , barutwa ba gagwe ba mo raya ba re : “ O rata ra ya go baakanya kae gore ò jele Tlolaganyo teng ? ”
41014013	Ke fa a roma ba le babedi ba barutwa ba gagwe , a ba raya a re : “ Yaang mo motseng , mme motho mongwe o tla kgatlhana le lona , a rwele nkgo ya metsi ; lo mo sale morago ,
41014014	mme kwa a tla tsenang teng , lo ree mong wa ntlo lo re : ‘ Moruti a re : Ntlwana ya me ya baeti e kae , kwa nka jelang Tlolaganyo teng le barutwa ba me ? ’
41014015	Ene o tla lo supetsa ntlwana e kgolwane e e fa godimo , e beilwe mesamo , e baakantswe ; lo re baakanyetse teng . ”
41014016	Barutwa ba ya , ba fitlha mo motseng , ba fitlhela go ntse fela jaaka a ba boleletse , ba be ba baakanyetsa Tlolaganyo .
41014017	Ya re go le maitsiboa , a tla le ba ba 12 .
41014018	Ya re ba ntse fa dijong ba ja , Jesu a bua a re : “ Ammaaruri ke lo raya ke re : Mongwe wa lona o tla ntshwarisa , e bong yo o jang le nna . ”
41014019	Ba simolola go hutsafala , ba mmotsa ka tatelano ba re : “ A ke nna ? ”
41014020	A ba araba a re : “ Ke mongwe wa ba ba 12 yo o inang thathana le nna mo mogopong .
41014021	Fa e le Morwa-Motho , o tsamaya fela ka fa go kwadilweng ka ga gagwe ka teng ; mme go latlhega motho yoo , yo o tshwarisang Morwa-Motho ! Go ka bo go le botoka mo go ene , fa a ka bo a se ka a tsalwa . ”
41014022	Jaanong ya re ba ja , a tsaya senkgwe , a leboga , a se nathoganya , a se ba naya a re : “ Tsayang lo je ! Se ke mmele wa me . ”
41014023	A ba a tsaya senwelo , a leboga , a se ba neela , mme ba nwa botlhe ka sona .
41014024	A ba raya a re : “ Se ke madi a me a kgolagano e ntšhwa a a tshololwang ka ntlha ya ba bantsi .
41014025	Ammaaruri ke lo raya ke re : Ga nke ke tlhola ke nwa ga leungo la moweine , go ya go fitlha mo letsatsing leo , le ke tla le nwang le le lešwa ka lone mo pusong ya Modimo . ”
41014026	Ya re ba sena go opela difela tsa Tlolaganyo , ba tswela kwa Thabeng ya Diolefa .
41014027	Jaanong Jesu a ba raya a re : “ Lo tla kgotšwa lotlhe ; gonne go kwadilwe ga twe : ‘ Ke tla itaya modisa , mme dinku di tla faladiwa . ’
41014028	Mme e tla re ke sena go tsosiwa , ke lo etelele pele go ya kwa Galelea . ”
41014029	Petoro a mo raya a re : “ Le fa botlhe ba ka kgotšwa , nna ga nka ke . ”
41014030	Jesu a mo raya a re : “ Ammaaruri ke go raya ke re : Kajeno mo bosigong jono , wena o tla intatola gararo , mokoko o ise o lele gabedi . ”
41014031	Mme ene a gatelela thata a re : “ Le fa ke tshwanetse go swa nao , ga nkitla ke go itatola ka gope . ” Mme botlhe ba bua fela jalo le bone .
41014032	Jaanong ba fitlha felong fa go bidiwang Getsemane ; mme a raya barutwa ba gagwe a re : “ Salang fa , ke sa ntse ke ya go rapela . ”
41014033	A ba a tsaya Petoro le Jakobo le Johane , a ya nabo ; a simolola go rerega le go tlalelwa .
41014034	A ba raya a re : “ Mowa wa me o hutsafetse thata mo go isang losong ; salang fa , lo se robale . ”
41014035	Jaanong a ya fa pelenyana , a wela fa fatshe , a rapela gore fa go ka kgonega , nako e , e mo fete .
41014036	A ba a re : “ Abba , Rra , dilo tsotlhe o a di kgona ; tlosa senwelo se fa go nna . Fela go se nne ka fa go rateng ga me , go nne ka fa go rateng ga gago . ”
41014037	Jaanong a tla , a fitlhela ba robetse ; a raya Petoro a re : “ Simone , a o robetse ? A o ne o sa kgone go itisa ka nako e le nngwe fela ?
41014038	Tlhokomelang , lo rapele , gore lo se tsene mo thaelong ; mowa ona o tlhaga , mme nama e bokoa . ”
41014039	A boa a ya gape , a rapela , a bua ona mafoko ao .
41014040	A ba a tla gape , a ba fitlhela ba robetse , gonne matlho a bone a ne a bokaletse , ba sa itse se ba ka se mo arabang .
41014041	A tla lwa boraro , a ba raya a re : “ A lo sa ntse lo robetse le go ikhutsa ? Go lekanye , nako e fitlhile ; bonang , Morwa-Motho o neelwa mo diatleng tsa baleofi .
41014042	Tsogang , re tsamaeng ! Bonang , yo o ntshwarisang o atametse . ”
41014043	Ya re ka bonako , a sa ntse a bua , ga tla Jutase , mongwe wa ba ba 12 , a na le ba bantsi , ba tshotse ditšhaka le melamu , ba romilwe ke baperesiti ba bagolo le Baitsedikwalo le bagolo ba morafe .
41014044	Jaanong motshwarisi o ne a ba neile sekao a re : “ Yo ke tla mo atlang ke ene ; lo mo tshware , lo tsamae ka ene , a a se tšhomoge . ”
41014045	Ya re a fitlha , a akofa a tla kwa go ene a re : “ Rabbi ! ” a ba a mo atla .
41014046	Ke fa ba mo tsenya diatla , ba mo tshwara .
41014047	Mme mongwe wa ba ba emeng teng a somola tšhaka , a rema motlhanka wa moperesiti yo mogolo , a mo kgaola tsebe .
41014048	Jesu a ba raya a re : “ A lo bolotse ka ditšhaka le melamu go ntshwara , jaaka e kete ke senokwane ?
41014049	Ke ne ke na le lona ka malatsi otlhe mo Tempeleng , ke ruta , mme ga lo a ka lwa ntshwara ; mme go direga gore Dikwalo di dirafale . ”
41014050	Foo barutwa ba mo tlogela botlhe , ba tshaba .
41014051	Lekau lengwe la mo latela , le apere lesela fela , mme ba le tshwara .
41014052	La ba la tlogela lesela , la tshaba le sa apara .
41014053	Jaanong ba gogela Jesu kwa moperesiting yo mogolo ; baperesiti ba bagolo botlhe le bagolo ba morafe le Baitsedikwalo ba phuthegela fa go ene .
41014054	Petoro a latela Jesu a le kgakala nae , a tsena mo teng ga lelapa la moperesiti yo mogolo ; a feta a nna le batlhanka , a ikomosa fa molelong .
41014055	Mme baperesiti ba bagolo le botlhe ba lekgotla ba batla tshupo ka ga Jesu gore ba tle ba mmolae ; mme ba se ka ba e bona .
41014056	Gonne ba bantsi ba ne ba supa maaka ka ga gagwe , fela ditshupo tsa bone tsa bo di fapaana .
41014057	Ke fa go ema bangwe , ba supa maaka ka ga gagwe ba re :
41014058	“ Re mo utlwile a re : ‘ Ke tla senya Tempele e , e e dirilweng ka diatla , ke aga e sele malatsing a le mararo e e sa dirweng ka diatla . ’ ”
41014059	Mme le ka mokgwa oo ditshupo tsa bone tsa se ka tsa utlwana .
41014060	Foo moperesiti yo mogolo a ema fa gare , a botsa Jesu a re : “ A ga o arabe sepe ? Ke eng se bao ba se supang ka ga gago ? ”
41014061	Mme a didimala , a se ka a araba sepe . Gape moperesiti yo mogolo a mmotsa a re : “ A o Keresete , Morwaa-ona o o bakwang ? ”
41014062	Jesu a re : “ Ke nna ; mme lo tla bona Morwa-Motho a ntse ka fa letsogong le le jang la thata ya Modimo , a tla ka maru a legodimo . ”
41014063	Foo moperesiti yo mogolo a ikgagola diaparo a re : “ Re sa batlelang basupi ?
41014064	Lo utlwile kgalo e ; lo gopolang ? ” Mme botlhe ba mo atlhola ba re , o tshwanetswe ke loso .
41014065	Bangwe ba simolola go mo kgwela mathe le go mo fapa sefatlhego le go mo kata ka matswele le go mo raya ba re : “ Re bolelele ! ” Le batlhanka ba mo faphola marama .
41014066	Ya re Petoro a le kwa tlase mo lapeng , ga tla lengwe la malata a moperesiti yo mogolo ;
41014067	ya re le bona Petoro a ikomosa , la mo leba la re : “ Le wena o ne o na le Jesu wa Nasaretha . ”
41014068	Mme a latola a re : “ Ga ke itse se o se buang , le fa e le go se tlhaloganya . ” A ba a tswela kwa lapeng la ka fa ntle ; mme mokoko wa lela .
41014069	Ya re letata le mmona gape , la simolola go raya ba ba emeng teng la re : “ Yo ke mongwe wa bone . ”
41014070	A boa a latola . Gape ya re morago ga sebakanyana ba ba emeng teng ba raya Petoro ba re : “ Ammaaruri o mongwe wa bone ; gonne le wena o Mogalelea . ”
41014071	Jaanong a simolola go rogaka , a ba a ikana a re : “ Ga ke itse motho yo lo buang ka ga gagwe . ”
41014072	Mme mokoko wa akofa wa lela lwa bobedi . Ke fa Petoro a gakologelwa lefoko la ga Jesu , le a le mo reileng a re : “ E tla re mokoko o ise o lele gabedi , o bo o intatotse gararo . ” Ya re a akanya jalo , a lela .
41015001	E rile ka moso phakela baperesiti ba bagolo ba na le bagolo ba morafe le Baitsedikwalo le botlhe ba lekgotla ba akofa ba dumelana ; mme ya re ba sena go golega Jesu , ba ya go mo neela Pilato .
41015002	Pilato a mmotsa a re : “ A ke wena kgosi ya Bajuta ? ” A mo araba a re : “ O bolela jalo . ”
41015003	Baperesiti ba bagolo ba mmaya melato ka dilo tse dintsi .
41015004	Pilato a mmotsa gape a re : “ A ga o arabe sepe ? Kana ba go baya melato e e kana kang ! ”
41015005	Mme Jesu a se ka a tlhola a araba sepe , Pilato a ba a tla a gakgamala .
41015006	Jaanong e ne e a tle e re ka moletlo a ba gololele mogolegwi yo ba mo kopang .
41015007	Ga bo go le mongwe yo o bidiwang Barabase , a golegilwe le ba ba dirileng khuduo , ba e rileng mo khuduong ba bolaya motho .
41015008	Jaanong lesomo la tlhatlogela teng , la simolola go mo kopa gore a dire ka fa a tle a ba direle ka teng .
41015009	Pilato a ba fetola a re : “ A lo rata ka lo gololela kgosi ya Bajuta ? ”
41015010	A re jalo , gonne o ne a itse gore baperesiti ba bagolo ba mo neetse tshekisong ka lefufa .
41015011	Mme baperesiti ba bagolo ba tlhotlheletsa batho gore bogolo a ba gololele Barabase .
41015012	Pilato a ba fetola gape a re : “ Mme jaanong ke tla dirang ka ene yo lo mmitsang Kgosi ya Bajuta ? ”
41015013	Ba goa gape ba re : “ Mmapolele sefapaanong ! ”
41015014	Mme Pilato a ba raya a re : “ Naare o dirile bosula bofe ? ” Ba goa thata thata ba re : “ Mmapolele sefapaanong ! ”
41015015	Ya re ka Pilato a rata go kgatlha bontsi , a ba gololela Barabase ; mme ya re a sena go seola Jesu , a mo neela gore a bapolwe .
41015016	Ke fa batlhabani ba mo isa kwa teng ga lelapa , e bong kwa kagong ya molaodi , ba be ba phutha mophato otlhe .
41015017	Ba mo apesa kobo e khibidu , ba loga serwalo sa mitlwa , ba se mo rwesa ;
41015018	ba simolola go mo dumedisa ba re : “ Dumela , Kgosi ya Bajuta ! ”
41015019	Le gona ba mmetsa mo tlhogong ka lotlhaka , ba mo kgwela mathe , ba wa ka mangole , ba mo obamela .
41015020	Ya re ba sena go mo sotla , ba mo apola kobo e khibidu , ba boa ba mo apesa diaparo tsa gagwe . Jaanong ba mo gogela kwa ntle , gore ba mmapole .
41015021	Foo ba pateletsa mongwe yo o fetang a tswa kwa nageng , e bong Simone wa Kirene , rraagwe Aleksantere le Rufo , gore a mo sikarele sefapaano .
41015022	Ba mo isa kwa felong fa go tweng Golegotha , mo phetolong ke go re : “ Felo ga logata . ”
41015023	Ba mo naya weine e tlhakantswe le mera ; mme a se ka a e nwa .
41015024	Jaanong ba mmapola , ba be ba kgaogana diaparo tsa gagwe ka go di tlhamela tengwa gore mongwe le mongwe a tsee sa gagwe .
41015025	E ne e le nako ya borobongwe fa ba mmapola .
41015026	Sekwalo sa molato wa gagwe sa bo se kwadilwe fa godimo se re : “ KGOSI YA BAJUTA . ”
41015027	Ba bapola dinokwane di le pedi nae , sengwe ka fa letsogong la gagwe le le jang , se sengwe ka fa go la molema .
41015028	Lokwalo lwa ba lwa dirafala lo lo reng : O baletswe le baikepi .
41015029	Ba ba fetang ba mo kgala , ba thukhutha ditlhogo ba re : “ Auwi , wena yo o senyang Tempele , o be o e age ka malatsi a le mararo ,
41015030	ipholose , o fologe mo sefapaanong . ”
41015031	Baperesiti ba bagolo le bone le Baitsedikwalo ba sotla fela jalo , ba raana ba re : “ O ne a thusa ba bangwe , mme o palelwa ke go ithusa .
41015032	A Keresete , Kgosi ya Iseraele , a fologe jaanong mo sefapaanong gore re bone , re tle re dumele . ” Le ba ba bapotsweng nae ba mo kgoba .
41015033	Ya re ka nako ya motshegare ga nna lefifi mo lefatsheng lotlhe go ya nakong ya boraro thapama .
41015034	Ya re ka nako ya boraro thapama Jesu a kua ka lentswe le legolo a re : “ Eloi , Eloi , lama sabagathani ? ” fa go fetolwa ke go re : “ Modimo wa me , Modimo wa me , o ntlogeletseng ? ”
41015035	Ba bangwe ba bone ba ba emeng teng , ya re ba utlwa , ba bua ba re : “ Utlwang , o bitsa Elia . ”
41015036	Mongwe a taboga , a ina ngami mo motatseng , a e tlhomela mo lotlhakeng , a mo nosa a re : “ Lesang , re boneng gore a Elia o tla tla go mo pagolola . ”
41015037	Mme Jesu a goa ka lentswe le legolo , a ntsha mowa .
41015038	Ke fa lesire la Tempele le gagoga , go simolola kwa godimo go ya kwa tlase .
41015039	Mme molaodi-wa-lekgolo yo o emeng fa teng a lebaganye nae , ya re a bona gore o ntshitse mowa ka mokgwa oo , a bua a re : “ Ammaaruri , motho yo e ne e le Morwa Modimo . ”
41015040	Le gona ga bo go le basadi teng , ba lebile ba le kwa kgakala ; mo go bone go le Maria Magtalena le Maria mmaagwe Jakobo yo mmotlana le Jose , le Salome ,
41015041	ba e rileng a le kwa Galelea , ba mo sala morago , ba mo direla ; le basadi ba bangwe ba bantsi ba ba ileng kwa Jerusalema le ene .
41015042	E rile jaanong go setse go le maitsiboa , ka e le la iketleetso , e bong letsatsi le le latelwang ke la Sabata ,
41015043	ga tla Josefa wa Arimathea , e le mongwe yo o tlotlegang wa lekgotla , yo le ene o ne a lebeletse puso ya Modimo ; a tsena ka bopelokgale kwa go Pilato , a kopa serepa sa ga Jesu .
41015044	Pilato a gakgamala , fa a setse a sule . A bitsa molaodi-wa-lekgolo , a mmotsa gore a e setse e le sebaka a ntse a sule .
41015045	Ya re a sena go utlwa mo molaoding-wa-lekgolo , a neela Josefa serepa .
41015046	Yo a reka lesela , a mo pagolola , a mo phuthela ka lone , a ba a mmaya mo lebitleng le le neng le gabilwe mo lefikeng ; a ba a pitikela lentswe mo mojakong wa lone .
41015047	Maria Magtalena le Maria mma Jose ba bona fa a fitlhilweng teng .
41016001	E rile Sabata a sena go feta , Maria Magtalena le Maria , mma Jakobo , le Salome ba reka ditlolo tse di nkgang monate gore ba ye go mo tlotsa .
41016002	Ya re ka moso phakela , ka letsatsi la ntlha la beke , ba fitlha fa lebitleng , letsatsi le tlhaba .
41016003	Foo ba raana ba re : “ Ke mang yo o tla re pitikololelang lentswe fa mojakong wa lebitla ? ”
41016004	Mme ya re ba leba , ba bona lentswe le pitikolotswe ; gonne le ne le le legolo thata .
41016005	Ya re ba tsena mo lebitleng , ba bona lekau le ntse ka fa ntlheng ya le le jang , le apere kobo e tshweu ; ba be ba rerega .
41016006	La ba raya la re : “ Se reregeng ; lo batla Jesu wa Nasaretha yo o neng a bapotswe . O tsogile , ga a yo fa ! Bonang felo fa ba ne ba mmeile teng !
41016007	Jaanong yaang lo bolelele barutwa ba gagwe le Petoro gore o lo etelela pele go ya kwa Galelea ; lo tla mmona teng , ka fa a lo boleletseng ka teng . ”
41016008	Ke fa ba tswa mo lebitleng , ba tshaba ; gonne thoromo le therego di ne di ba tshwere ; mme ba se ka ba bua sepe le ope , ka gonne ba boifa .
41016009	Ya re a sena go tsoga e sa le ka moso ka letsatsi la ntlha la beke , a bonala pele kwa go Maria Magtalena yo a kileng a kgarameletsa medemone e e supang ntle mo go ene .
41016010	Ene a ya a bolelela bone ba ba neng ba na le Jesu , ba hutsafetse , ba lela .
41016011	Mme bone , ya re ba utlwa gore o a phela , e bile o bonywe ke ene , ba se ka ba dumela .
41016012	Morago ga moo a iponatsa go ba le babedi ba bone ka popego e sele , fa ba tsamaya ba ya kwa nageng .
41016013	Le bone ba ya ba bolelela ba bangwe ; mme le bone ba se ka ba ba dumela .
41016014	La bofelo a iponatsa go ba ba 11 , ba ntse fa dijong , a kgalemela go sa dumeleng ga bone le bopeloethata jwa bone , ka ba se ka ba dumela ba ba mmonyeng a sena go tsosiwa .
41016015	A ba a ba raya a re : “ Yaang le lefatshe lotlhe , lo rerele lobopo lotlhe Efangele .
41016016	Yo o dumelang , a ba a kolobediwa , o tla pholosiwa ; yo o sa dumeleng ene o tla atlholwa .
41016017	Ditshupo tse di tla supelang ba ba dumelang ke tse : Ba tla kgarameletsa medemone ntle ka leina la me ; ba tla bua ka diteme tse dintšhwa .
41016018	Ba tla tsholetsa dinoga ; mme le fa ba ka nwa se se bolayang , ga se nke se ba dira sepe . Ba tla baya balwetse diatla , mme ba tla fola . ”
41016019	Jaanong e rile Morena Jesu a sena go bua nabo , a tsholelediwa kwa legodimong , a nna ka fa ntlheng ya le le jang la Modimo .
41016020	Mme bone ba tswa , ba rera mo dintlheng tsotlhe , Morena a ntse a dira nabo , a tlhomamisa Lefoko ka ditshupo tse di le latelang .
42001001	Batho ba le bantsi ba setse ba dirile letsapa la go kwala ka thulaganyo polelo ya tse di dirafetseng mo go rona , tse di tlhomameng ,
42001002	fela jaaka re di neilwe ke ba ba di bonyeng ka matlho go tswa kwa tshimologong , mme ba nna badiredi ba Lefoko .
42001003	Le nna , ya re ke sena go tlhotlhomisa tsotlhe ka botlalo go tswa tshimologong , ka gopola gore go ka nna molemo go di go kwalela ka thulaganyo , wena Theofilo yo o tlotlegang segolo ,
42001004	gore ò tle ò itse boikanyego jwa mafoko a ò a rutilweng .
42001005	Mo malatsing a ga Herote , kgosi ya Jutea , go ne go le moperesiti mongwe yo leina la gagwe e leng Sagaria , wa lesomo la ga Abia ; mosadi wa gagwe e ne e le wa bomorwadia Arone , leina la gagwe e le Elisabete .
42001006	Ba bo ba siame fa pele ga Modimo ka bobedi jwa bone , ba tsamaya mo ditaolong tsotlhe le mo ditaong tsa Morena , ba se na molato .
42001007	Mme ba bo ba se na ngwana , ka Elisabete e le moopa , ba bile ba setse ba tsofetse ka bobedi jwa bone .
42001008	Ya re a dira tiro ya boperesiti fa pele ga Modimo ka fa thulaganyong ya lesomo la gagwe ,
42001009	a tshwarwa ke tengwa ka fa tlwaelong ya boperesiti go tsena mo Tempeleng ya Morena gore a tshube maswalo .
42001010	Mme phuthego yotlhe ya batho ya bo e rapela , e le ka fa ntle ka nako ya go tshuba maswalo .
42001011	Ke fa go bonala fa go ene moengele wa Morena , a eme ka fa ntlheng ya le le jang ya aletare ya maswalo .
42001012	Ya re Sagaria a mmona , a rerega , mme poifo ya mo wela .
42001013	Moengele a mo raya a re : “ Sagaria , ò se ka wa boifa ; gonne thapelo ya gago e utlwilwe . Elisabete , mosadi wa gago , o tla go belegela ngwana wa mosimane , mme ò bitse leina la gagwe Johane .
42001014	O tla nna le boitumelo le boipelo ; mme ba bantsi ba tla itumelela go tsalwa ga gagwe ;
42001015	ka gonne o tla nna mogolo fa pele ga Morena . Ga a nke a nwa weine , le fa e le seno se se tagang , mme o tla tlala Mowa o o Boitshepo go tloga sebopelong sa ga mmaagwe .
42001016	Ba bantsi ba bomorwa Iseraele o tla ba sokololela go Morena , Modimo wa bone .
42001017	O tla mo etelela pele mo moweng le mo thateng ya ga Elia go sokololela dipelo tsa borra-bana mo baneng , le ba ba sa utlweng go ba sokololela mo maikutlong a basiami , go baakanyetsa Morena setšhaba se se etleeditseng . ”
42001018	Sagaria a raya moengele a re : “ Seo ke tla se lemoga ka eng ? Gonne ke monna mogolo , le mosadi wa me o tsofetse . ”
42001019	Moengele a mo araba a re : “ Ke nna Gaberiele yo ke emeng fa pele ga Modimo ; mme ke romilwe go bua nao le go go bolelela mafoko ao a boitumelo .
42001020	Mme bona , o tla nna semumu , o retelelwa ke go bua go fitlha mo letsatsing le dilo tseo di tla dirafalang ka lone , ka o sa dumela mafoko a me a a tla dirafadiwang ka sebaka sa ona . ”
42001021	Mme batho ba bo ba lebeletse Sagaria , jaanong ba gakgamalela tiego ya gagwe mo Tempeleng .
42001022	Ya re a tswa , a retelelwa ke go bua nabo ; ba lemoga gore o bonye pontsho mo Tempeleng . Mme a nna a ba gwetlha , a fela a le semumu .
42001023	Ya re malatsi a tirelo ya gagwe a sena go feta , a ya kwa gae .
42001024	E rile morago ga malatsi ao , Elisabete , mosadi wa gagwe , a ithwala , a ba a iphitlha dikgwedi tse tlhano a re :
42001025	“ Morena o ntiretse jalo mo malatsing a o nkgopotseng ka ona go ntlosa kgobo mo bathong . ”
42001026	E rile ka kgwedi ya borataro moengele Gaberiele a rongwa ke Modimo kwa motseng wa Galelea o leina la ona e leng Nasaretha ,
42001027	kwa lekgarebeng le le beeletsweng ke monna yo leina la gagwe e leng Josefa , wa kgotla yoora Dafita , leina la lekgarebe e le Maria .
42001028	Ya re moengele a tsena kwa go ene , a mo raya a re : “ Dumela , yo o tlhogonolofaditsweng , Morena o na nao ; o tshegofaditswe mo basading . ”
42001029	Ya re a mmona , a rerega thata ka lefoko leo , a akanya tumediso eo gore ke e ntseng jang .
42001030	Moengele a mo raya a re : “ Maria , ò se ka wa boifa ; gonne ò bonye bopelotlhomogi mo Modimong .
42001031	Reetsa : O tla ithwala , ò belega ngwana wa mosimane , leina la gagwe ò le bitse Jesu .
42001032	Ene yoo o tla nna mogolo , a bidiwa Morwa Mogodimodimo . Morena Modimo o tla mo naya sedulo sa bogosi sa ga Dafita rraagwe .
42001033	O tla nna kgosi mo ntlong ya ga Jakobe ka bosakhutleng ; bogosi jwa gagwe ga bo nke bo nna le bokhutlo . ”
42001034	Maria a raya moengele a re : “ Seo se tla dirafala jang , ka ke sa itse monna ? ”
42001035	Moengele a mo araba a re : “ Mowa o o Boitshepo o tla tla mo go wena , le thata ya Mogodimodimo e tla go ritifalela ; mme ka ntlha ya moo ngwana yo o boitshepo yo o tla belegwang ke wena o tla bidiwa Morwa Modimo .
42001036	Bona , Elisabete wa ga eno le ene o ithwele ngwana wa mosimane mo botsofeng jwa gagwe ; kgwedi eno ke ya borataro ya gagwe , ene yo o neng a bidiwa moopa .
42001037	Gonne ga go na sepe se se ka palelang Modimo . ”
42001038	Foo Maria a re : “ Bona , ke lelata la Morena ; a go ntirafalele ka fa lefokong la gago . ” Jaanong moengele a mo tlogela .
42001039	Mo malatsing ao Maria a nanoga , a ya ka potlako kwa lefatsheng la makgabana , kwa motseng mongwe wa Juta ,
42001040	a feta a tsena mo ntlong ya ga Sagaria , a dumedisa Elisabete .
42001041	Ya re Elisabete a utlwa tumediso ya ga Maria , ngwana a tlola mo mpeng ya gagwe . Mme Elisabete a tlala Mowa o o Boitshepo ,
42001042	a tlhatlosa lentswe a re : “ O tshegofaditswe mo basading , go bile go tshegofaditswe leungo la mmele wa gago .
42001043	Seo se ntswela kae , fa mma Morena wa me a ka tla kwano go nna ?
42001044	Gonne bona , e rile lentswe la tumediso ya gago le tsena mo ditsebeng tsa me , ngwana a tlola ka boipelo mo mpeng ya me .
42001045	Mme go sego yo o dumetseng , ka gonne tse ò di boleletsweng ke Morena di tla dirafala . ”
42001046	Maria a re : “ Pelo ya me e godisa Morena ,
42001047	mowa wa me o ipelela Modimo , Mopholosi wa me .
42001048	Gonne o ne a leba bobotlana jwa lelata la gagwe . Bona , go tloga jaanong ditshika tsotlhe di tla mpitsa yo o sego ;
42001049	ka gonne Yo-o-thata o ntiretse tse dikgolo ; leina la gagwe le boitshepo .
42001050	Boutlwelo-botlhoko jwa gagwe bo mo go ba ba mmoifang mo ditshikatshikeng .
42001051	O dirile ka thata ya letsogo la gagwe ; a falatsa ba ba ikgodisang mo kakanyong ya dipelo tsa bone .
42001052	O digile dikgosi tse di thata mo ditulong tsa tsona tsa bogosi ; a godisa ba babotlana .
42001053	Ba ba tshwerweng ke tlala o ba kgorisitse tse di molemo ; mme bahumi a ba tsamaisa ba iphotlhere .
42001054	O thusitse Iseraele , motlhanka wa gagwe , a gopola boutlwelo-botlhoko ,
42001055	fela jaaka a buile le borraetsho , e leng Aborahame le losika lwa gagwe ka bosakhutleng . ”
42001056	Mme Maria a nna nae , e ka nna dikgwedi tse tharo , a ba a boela kwa gae .
42001057	Jaanong lobaka lwa ga Elisabete lwa go belega lwa fitlha , mme a belega ngwana wa mosimane .
42001058	E rile baaga-mmogo le ba ga gabo ba utlwa gore Morena o mo godiseditse boutlwelo-botlhoko jwa gagwe , ba itumela nae .
42001059	Ya re ka letsatsi la robobedi ba tla go rupisa ngwana , mme ba re ba mmitsa Sagaria ka leina la ga rraagwe .
42001060	Mme mmaagwe a araba a re : “ E seng jalo ! O tla bidiwa Johane . ”
42001061	Ba mo raya ba re : “ Ga go na ope mo go ba ga eno yo o bidiwang ka leina leo . ”
42001062	Ba gwetlha rraagwe , ba mmotsa gore o rata ngwana a bidiwe mang ?
42001063	Ya re a sena go lopa letlapa , a kwala a re : “ Leina la gagwe ke Johane . ” Mme ba gakgamala botlhe .
42001064	Foo molomo wa gagwe wa bulega ka bonako , le loleme lwa gagwe lwa funologa , a ba a bua , a baka Modimo .
42001065	Poifo ya wela botlhe ba ba agileng tikologong ya bone ; dikgang tsotlhe tseo tsa bolelwa mo lefatsheng lotlhe la makgabana la Jutea .
42001066	Botlhe ba ba di utlwang ba di tshola ka pelo ba re : “ Kana ngwana yo , o tla nna eng ? ” Gonne letsogo la Morena le ne le na nae .
42001067	Jaanong Sagaria rraagwe a tlala Mowa o o Boitshepo , a bua ka ona a re :
42001068	“ A go bakwe Morena , Modimo wa Iseraele ; gonne o lekotse morafe wa ona , wa o direla kgololo .
42001069	O re emiseditse lonaka lwa pholoso mo ntlong ya ga Dafita , motlhanka wa ona ,
42001070	jaaka o buile ka melomo ya baporofeti ba ona ba ba boitshepo go tswa metlheng ya bogologolo
42001071	wa re : O tla re namolela mo babeng ba rona , le mo mabogong a botlhe ba ba re tlhoileng ,
42001072	gore o direle borraetsho boutlwelo-botlhoko , o be o gopole kgolagano e e boitshepo ya ona ,
42001073	e bong ikano e o e ikanetseng Aborahame rraetsho ,
42001074	go re naya gore e re re golotswe mo mabogong a baba ba rona , re o direle re se na poifo ,
42001075	re le mo boitshepong le mo tshiamong fa pele ga ona ka malatsi otlhe a rona .
42001076	Mme le wena , ngwana , o tla bidiwa moporofeti wa Mogodimodimo ; gonne o tla etelela Morena pele go baakanya ditsela tsa gagwe ,
42001077	go naya morafe wa gagwe kitso ya pholoso ka go itshwarelwa dibe tsa ona ,
42001078	ka ntlha ya boutlwelo-botlhoko jo bo boteng jwa Modimo wa rona , jo tlhabo ya lesedi e e tswang kwa godimo e tla re lekolang ka jona ,
42001079	go sedimosetsa ba ba ntseng mo lefifing le mo moriting wa loso , go siamisetsa dinao tsa rona mo tseleng ya kagiso . ”
42001080	Mme ngwana a gola , a tia mo moweng ; a ba a nna mo dikakeng go fitlha mo letsatsing la go ipontsha mo go Iseraele .
42002001	E rile mo malatsing ao ga tswa taolo kwa go Kaisara Auguseto gore lefatshe lotlhe le kwalwe .
42002002	Go kwalwa moo ga ntlha go dirilwe fa Kirenio a le molaodi wa Siria .
42002003	Botlhe ba ya go kwalwa , mongwe le mongwe a ya kwa motseng wa ga gabo .
42002004	Josefa le ene a tswa kwa Galelea mo motseng wa Nasaretha , a tlhatlogela kwa Jutea kwa motseng wa ga Dafita o o bidiwang Betleheme , ka a le wa kgotla yoora Dafita ;
42002005	a ya go kwalwa le Maria , mosadi yo a mmeeletseng , a le moimana .
42002006	Ya re ba le koo , ga fitlha malatsi a o tla belegang ka ona ,
42002007	a ba a belega morwawe wa ntlha , a mo phutha ka masela , a mo latsa mo segopong sa dipitse ; ka gonne ba ne ba se na bonno mo ntlong ya baeti .
42002008	Go ne go le badisa mo lefatsheng leo , ba le kwa nageng , ba tlhokometse letsomane la bone bosigo .
42002009	Mme moengele wa Morena a ema fa go bone , le kgalalelo ya Morena ya bonega dintlheng tsotlhe tsa bone ; mme ba boifa ka poifo e kgolo .
42002010	Moengele a ba raya a re : “ Se boifeng ; gonne bonang , ke lo tsiseditse mafoko a a molemo a boitumelo jo bogolo jo e tla nnang jwa batho botlhe ;
42002011	ka gonne gompieno lo tsaletswe Mogolodi mo motseng wa ga Dafita , yo e leng Keresete Morena .
42002012	“ Mme se e tla nnang sesupo mo go lona ke se : Lo tla fitlhela lesea le phuthilwe ka masela , le letse mo segopong sa dipitse . ”
42002013	Ka tshoganyetso bontsi jwa masomo a legodimo jwa nna le moengele , jwa baka Modimo jwa re :
42002014	“ Tlotlo a e nne ya Modimo kwa magodimong le kagiso mo lefatsheng mo bathong ba o ba itumelelang . ”
42002015	Ya re baengele ba sena go ba tlogela ba ya legodimong , badisa ba raana ba re : “ A re yeng tlhe kwa Betleheme , re bone selo se , se se dirafetseng , se Morena o se re itsisitseng . ”
42002016	Ba ya ka bonako , ba fitlhela Maria le Josefa le lesea le letse mo segopong sa dipitse .
42002017	Ya re ba sena go bona , ba bega lefoko le ba le boleletsweng ka ga ngwana yo .
42002018	Mme botlhe ba ba utlwang ba gakgamalela tse ba di boleletsweng ke badisa .
42002019	Maria a boloka dipolelo tsotlhe tseo , a di akanya mo pelong ya gagwe .
42002020	Jaanong badisa ba boa , ba galaletsa Modimo , ba o boka ka ntlha ya tsotlhe tse ba di utlwileng le tse ba di bonyeng , fela jaaka ba ne ba boleletswe .
42002021	E rile malatsi a a robedi a sena go feta a gore ngwana a rupisiwe , leina la gagwe la bidiwa Jesu , le a le teilweng ke moengele , a ise a ithwalwe .
42002022	Ya re malatsi a phepafatso ya gagwe a sena go feta ka fa molaong wa ga Moše , ba mo isa kwa Jerusalema go mo supa fa pele ga Morena ,
42002023	fela jaaka go kwadilwe mo molaong wa Morena ga twe : “ Mosimane mongwe le mongwe wa maitibolo o tla bidiwa moitshepi wa Morena . ”
42002024	Ba ya go ntsha setlhabelo ka fa go builweng mo molaong wa Morena ka teng , e bong sa maphoi a le mabedi , gongwe maebana a le mabedi .
42002025	Go ne go le motho mo Jerusalema yo leina la gagwe e leng Simeone ; motho yoo a bo a siame , e le mmoifa-Modimo , a lebeletse kgomotso ya Iseraele , mme Mowa o o Boitshepo o le mo go ene .
42002026	O kile a senolelwa ke Mowa o o Boitshepo gore ga a nke a bona loso , a ise a bone Motlodiwa wa Morena .
42002027	A isiwa ke Mowa kwa Tempeleng . Ya re batsadi ba tsisa ngwana Jesu go mo direla ka fa mokgweng wa molao ,
42002028	a mo tshola ka mabogo , a boka Modimo a re :
42002029	“ Morena , jaanong o naya motlhanka wa gago tsela , ka fa lefokong la gago , go ya ka kagiso ;
42002030	ka gonne matlho a me a bonye pholoso ya gago
42002031	e o e etleeditseng mo matlhong a merafe yotlhe ,
42002032	e bong lesedi le le tla senogelang baheitane le go galaletsa morafe wa gago wa Iseraele . ”
42002033	Mme rraagwe le mmaagwe ba gakgamalela dilo tse di buiwang ka ga gagwe .
42002034	Jaanong Simeone a ba tshegofatsa , a raya Maria mmaagwe a re : “ Bona , ngwana yo o beetswe go wa le go tsoga ga ba bantsi mo go Iseraele , le go nna sesupo se se ganediwang .
42002035	Le wena ka wesi lerumo le tla phunyeletsa mowa wa gago , gore megopolo ya dipelo tse dintsi e senolwe . ”
42002036	Le gona ga bo go le Hana moporofeti , morwadia Fanuele , wa lotso lwa ga Asere ; yoo a bo a tsofetse thata , mme o ne a phedile le monna wa gagwe dinyaga tse di supang go tloga mo bokgarebeng jwa gagwe .
42002037	E ne e le motlholagadi yo o ka nnang dinyaga di le 84 , yo o sa tlogeng mo Tempeleng , a direla Modimo ka go itima dijo le ka merapelo bosigo le motshegare .
42002038	Yoo a tla ka yona nako eo , a leboga Modimo , a bua ka ga gagwe le botlhe ba ba lebeletseng kgololo ya Jerusalema .
42002039	Ya re ba sena go swetsa tsotlhe ka fa molaong wa Morena , ba boela kwa Galelea kwa motseng wa ga bone wa Nasaretha .
42002040	Ngwana ene a gola , a tia , a tlala botlhale , mme tshegofatso ya Modimo e ne e le mo go ene .
42002041	Jaanong bagolo ba gagwe ba ne ba tle ba ye kwa Jerusalema ka dinyaga tsotlhe kwa moletlong wa Tlolaganyo .
42002042	E rile a le dinyaga di le 12 , ba tlhatlogela kwa Jerusalema ka fa tlwaelong ya moletlo .
42002043	Ya re ba boa ba sena go swetsa malatsi , ngwana Jesu a sala mo Jerusalema , bagolo ba gagwe ba sa itse .
42002044	Mme ka ba gopotse gore o mo lesomong la baeti , ba tsamaya leeto la letsatsi , ba mmatla mo go ba ga bone le mo go ba ba itsanyeng nabo .
42002045	Ya re ba sa mmone , ba boela kwa Jerusalema , ba ntse ba mmatla .
42002046	Ya re malatsi a le mararo a sena go feta , ba mo fitlhela mo Tempeleng , a ntse mo gare ga baruti , a ba reeditse , a bile a ba botsolotsa .
42002047	Botlhe ba ba mo utlwang ba gakgamalela tlhaloganyo le dikarabo tsa gagwe .
42002048	Ya re ba mmona , ba gamarega . Mme mmaagwe a mo raya a re : “ Ngwanaka , o ne o re direlelang jalo ? Bona , rraago le nna re go batlile ka bohutsana . ”
42002049	A ba raya a re : “ Lo ne lo mpatlelang ? A lo ne lo sa itse gore ke tshwanetse go nna mo go tse e leng tsa ga Rre ? ”
42002050	Mme ba se ka ba tlhaloganya lefoko le a le buang nabo .
42002051	Mme a tsamaya nabo , a fitlha mo Nasaretha , a ba utlwa ; mmaagwe a boloka mafoko aotlhe ao mo pelong .
42002052	Jesu a tota mo go tlhalefeng le mo bogolong le mo go ratweng ke Modimo le batho .
42003001	E rile ka ngwaga wa 15 wa puso ya Kaisara Tiberio , fa Pontio Pilato a le molaodi wa Jutea , le Herote a le kgosi ya Galelea , le Filipo morwa-rraagwe a le kgosi ya Iturea le lefatshe la Teragoniti , le Lesania a le kgosi ya Abilene ,
42003002	le Hanase le Kaifase e le baperesiti ba bagolo , Lefoko la Modimo la tla kwa go Johane , morwa Sagaria , a le mo sekakeng .
42003003	Jaanong a fitlha mo lefatsheng lotlhe le le mo tikologong ya Joretane , a rera kolobetso ya tlhabologo e e isang boitshwarelong jwa dibe ,
42003004	ka fa go kwadilweng ka teng mo lokwalong lwa mafoko a ga Jesaya wa Moporofeti ga twe : “ Lentswe la mongwe yo o kuang mo sekakeng la re : ‘ Baakanyang tsela ya Morena , siamisang mebila ya gagwe !
42003005	A dikhuti tsotlhe di katelwe , dithaba tsotlhe le dithota di phadimolwe ; ditsela tse di manyokenyoke di tlhamaladiwe , tse di magwata di rethefadiwe !
42003006	Foo batho botlhe ba tla bona pholoso ya Modimo . ’ ”
42003007	Ya baa gona a rayang masomo a batho ba ba tsileng go kolobediwa ke ene a re : “ Losika lwa dinoga ke lona ! Lo tlhagisitswe ke mang go tila bogale jo bo tlang ?
42003008	Ka moo , ntshang maungo a a tshwanetseng tlhabologo . Lo se ka lwa simolola go ithaya lo re : ‘ Re bana ba ga Aborahame ’ ; gonne ke lo raya ke re : Modimo o nonofile go tsosetsa Aborahame bana ka majwe a .
42003009	Mme le gona selepe se setse se beilwe mo meding ya ditlhare ; jaanong he , setlhare sengwe le sengwe se se sa ungweng leungo le le molemo se tla rengwa , se latlhelwa mo molelong . ”
42003010	Foo batho ba mmotsa ba re : “ Jaanong re dire eng ? ”
42003011	A ba araba re : “ Yo o nang le dikobo di le pedi , a a abele yo o se nang epe ; le yo o nang le dijo , a a dire jalo . ”
42003012	Bakgethisi le bone ba tla go kolobediwa , ba mmotsa ba re : “ Moruti , rona re dire eng ? ”
42003013	A ba raya a re : “ Se kgethiseng go fetisa mo lo go laetsweng . ”
42003014	Batlhabani le bone ba mmotsa ba re : “ Mme fa e le rona , re dire eng ? ” A ba raya a re : “ Se gateleleng ope , se lefiseng ope ka patiko ; mme lo itumelele tuelo ya lona fela . ”
42003015	Ya re batho ba le mo tebelelong , mme botlhe ba akanya mo dipelong tsa bone ka ga Johane gore a jaana ga e ka ne e le ene Keresete ,
42003016	Johane a ba raya botlhe a re : “ Nna ke lo kolobetsa ka metsi ; mme go tla tla yo o nonofileng bogolo go nna , yo ke sa lekanang go funolola kgole ya ditlhako tsa gagwe ; ene yoo o tla lo kolobetsa ka Mowa o o Boitshepo le ka molelo .
42003017	Loselo lwa gagwe lo mo seatleng sa gagwe go olosetsa ruri se se mo seboaneng sa gagwe , le go phuthela mabele mo sefaleng sa gagwe , mme moko o tla o tshuba ka molelo o o sa ka keng wa tingwa . ”
42003018	A nna a rerela batho Efangele , a ba laya le ka mafoko a mantsi a mangwe .
42003019	Jaanong ya re kgosi Herote a kgalemelwa ke ene ka ntlha ya ga Herodia , mosadi wa ga Filipo morwa-rraagwe le ka ntlha ya tsotlhe tse di bosula tse Herote a di dirileng ,
42003020	a fela a oketsa tsotlhe tseo ka go tswalela Johane mo ntlong ya kgolegelo .
42003021	Ya re batho botlhe ba kolobediwa , Jesu le ene a sena go kolobediwa , mme a rapela , legodimo la bulega ,
42003022	mme Mowa o o Boitshepo wa fologela mo go ene ka popego ya lephoi , mme ga utlwala lentswe le le tswang kwa legodimong le re : “ O Morwaake yo o rategang , yo ke go itumelelang . ”
42003023	E rile Jesu a simolola go ruta , a bo a na le dinyaga tse di ka neng di le 30 , mme — jaaka go ne go gopolwa — ya bo e le morwa Josefa , wa ga Eli ,
42003024	wa ga Mathate , wa ga Lefi , wa ga Melegi , wa ga Janai , wa ga Josefa ,
42003025	wa ga Mathatia , wa ga Amose , wa ga Nahume , wa ga Esedi , wa ga Nagai ,
42003026	wa ga Maathe , wa ga Mathatia , wa ga Simei , wa ga Josega , wa ga Jota ,
42003027	wa ga Joanane , wa ga Resa , wa ga Serubabele , wa ga Salathiele , wa ga Neri ,
42003028	wa ga Melegi , wa ga Adi , wa ga Kosame , wa ga Elematame , wa ga Ere ,
42003029	wa ga Jesua , wa ga Eliesere , wa ga Jorime , wa ga Mathate , wa ga Lefi ,
42003030	wa ga Simeone , wa ga Juta , wa ga Josefa , wa ga Joname , wa ga Eliakime ,
42003031	wa ga Melea , wa ga Menane , wa ga Mathata , wa ga Nathane , wa ga Dafita ,
42003032	wa ga Isai , wa ga Obete , wa ga Boase , wa ga Salema , wa ga Nasone ,
42003033	wa ga Aminatabe , wa ga Rame , wa ga Heserone , wa ga Pherese , wa ga Juta ,
42003034	wa ga Jakobe , wa ga Isaka , wa ga Aborahame , wa ga Thara , wa ga Nahore ,
42003035	wa ga Seruge , wa ga Rehu , wa ga Phelege , wa ga Ebere , wa ga Sela ,
42003036	wa ga Kenane , wa ga Arephagasadi , wa ga Seme , wa ga Noa , wa ga Lamege ,
42003037	wa ga Methusala , wa ga Henoge , wa ga Jarete , wa ga Mahalalele , wa ga Kenane ,
42003038	wa ga Enose , wa ga Sethe , wa ga Atame , wa Modimo .
42004001	Jaanong Jesu a boa kwa Joretane , a tletse Mowa o o Boitshepo , a ba a gogelwa ke Mowa kwa le kwa mo sekakeng
42004002	ka malatsi a le 40 , a ntse a raelwa ke Diabolo ; mme a sa je sepe mo malatsing ao ; ya re a sena go feta , Jesu a tshwarwa ke tlala .
42004003	Jaanong Diabolo a mo raya a re : “ E re fa o le Morwa Modimo , raya lentswe le , le fetoge senkgwe . ”
42004004	Jesu a mo araba a re : “ Go kwadilwe ga twe : ‘ Motho ga a nke a phela ka senkgwe fela , mme o phela ka Lefoko lengwe le lengwe la Modimo . ’ ”
42004005	Foo Diabolo a mo tlhatlosetsa kwa thabeng e e godimo , a mmontsha magosi otlhe a lefatshe ka ponyo ya leitlho .
42004006	Diabolo a mo raya a re : “ Ke tla go naya borena jotlhe jo , le kgalalelo ya jona ; gonne ke bo filwe , mme ke bo naya yo ke ratang go bo mo naya .
42004007	Jaanong , fa o ka nkobamela , e tla nna jwa gago jotlhe . ”
42004008	Jesu a mo araba a re : “ Go kwadilwe ga twe : ‘ Obamela Morena , Modimo wa gago , o direle ena a le esi fela . ’ ”
42004009	Ke fa a mo gogela kwa Jerusalema , a mo emisa mo setlhoeng sa Tempele , a mo raya a re : “ E re fa o le Morwa Modimo , o itatlhele kwa tlase , o le fano ;
42004010	gonne go kwadilwe ga twe : ‘ O tla laela baengele ba gagwe ka ga gago gore ba go boloke ’ ;
42004011	le gona ga twe : ‘ Ba tla go kuka ka diatla , e se re gongwe dinao tsa gago tsa kgopiwa ke lentswe . ’ ”
42004012	Jesu a mo fetola a re : “ Go tilwe : ‘ O se ka wa leka Morena , Modimo wa gago . ’ ”
42004013	Ya re Diabolo a sena go wetsa thaelo yotlhe , a mo tlogela go ya go fitlha nakong e e lebanyeng .
42004014	Jesu a boela kwa Galelea ka thata ya Mowa ; mme tumo ya gagwe ya tswela mo lefatsheng lotlhe le le mo tikologong .
42004015	A ruta mo disenagogeng tsa bone , a tlotlomadiwa ke botlhe .
42004016	A fitlha mo Nasaretha , kwa a goletseng teng , a ba a tsena mo senagogeng ka letsatsi la Sabata ka fa tlwaelong ya gagwe , mme a ema gore a buise .
42004017	Foo a neelwa lokwalo lwa moporofeti Jesaya . Ya re a phutholola lokwalo , a bona felo fa go kwadilweng teng ga twe :
42004018	“ Mowa wa Morena o mo go nna , ka gonne o ntloleditse go rerela bahumanegi Efangele ; a ba a nthoma go fodisa ba ba pelo di phatlogileng , go bolelela batshwarwi kgololo , le difofu go baa di bona , le ba ba ketekilweng go ba naya tsela ba golotswe ,
42004019	go bolela ngwaga o o monate wa Morena . ”
42004020	Ya re a sena go phutha lokwalo le go lo neela modiredi , a nna fa fatshe , mme botlhe ba ba mo senagogeng ba ne ba mo tsepile matlho .
42004021	Jaanong a simolola go ba raya a re : “ Se se kwadilweng fa , se dirafetse kajeno , lwa se ikutlwela . ”
42004022	Botlhe ba supa ka ga gagwe , ba gakgamalela mafoko a a monate a a tswang mo molomong wa gagwe ba re : “ Yo , a ga se morwa Josefa ? ”
42004023	A ba raya a re : “ Kana lo tla nthaya ka seane lo re : ‘ Ngaka , iphodise ! Tsotlhe tse re di utlwetseng di dirafetse kwa Kaperenaume , di dire le mono motseng wa ga eno . ’ ”
42004024	A ba a re : “ Ammaaruri ke lo raya ke re : Ga go moporofeti ope yo o lebosegang mo motseng wa ga gabo .
42004025	“ Mme ka boammaaruri ke lo raya ke re : Go ne go le batlholagadi ba le bantsi mo Iseraele mo malatsing a ga Elia , fa legodimo le tswetswe dinyaga di le tharo le dikgwedi di le thataro , go le tlala e kgolo mo lefatsheng lotlhe ;
42004026	mme Elia ga a ka a rongwa kwa go ope wa bone , fa e se kwa Sarefathe mo lefatsheng la Sitone kwa mosading wa motlholagadi .
42004027	E bile go ne go le balepero ba le bantsi mo Iseraele mo metlheng ya ga Elisa moporofeti ; mme ga go a ka go fodisiwa ope wa bone , fa e se Naamane wa Mosiria . ”
42004028	Ya re ba utlwa dilo tseo , botlhe ba ba mo senagogeng ba tlala bogale ,
42004029	ba nanoga ba mo kgarameletsa kwa ntle ga motse , ba mo isa kwa makgotlhong a thaba e motse wa bone o agilweng mo go yona , gore ba mo digele kwa tlase .
42004030	Mme ene a ba ralala , a tsamaya .
42004031	Jaanong a ya kwa Kaperenaume , motseng wa Galelea , a ba ruta ka malatsi a Sabata ,
42004032	mme ba gamaregela thuto ya gagwe , ka gonne lefoko la gagwe le ne le na le thata .
42004033	Mo senagogeng ga bo go le motho yo o nang le mowa wa modemone o o itshekologileng a goela godimo
42004034	a re : “ Ao ! Re na le eng le wena , Jesu wa Nasaretha ? A o tsile go re senya ? Ke go itse gore o mang , o Moitshepi wa Modimo . ”
42004035	Jesu a o kgalemela a re : “ Didimala o tswe mo go ene ! ” Mme ya re modemone o sena go mo piriganyetsa mo gare ga bone , wa tswa mo go ene , o sa mo utlwisa botlhoko .
42004036	Foo botlhe ba tshoga ka kgakgamalo , ba raana ba re : “ Lefoko le ke la eng ? Ka gonne o laola mewa e e itshekologileng ka thata le ka nonofo , mme e tswe . ”
42004037	Mme tumo ya gagwe ya tswela kwa mafelong otlhe a lefatshe le le mo tikologong .
42004038	Jaanong a nanoga , a tswa mo senagogeng , a tsena mo ntlong ya ga Simone . Mogwagwadia Simone a bo a tuka bolelo thata , mme ba mo mo rapelela .
42004039	Jesu a ema , a mo okama , a kgalemela go fisa , mme ga mo tlogela ; a akofa a tsoga , a ba direla .
42004040	Ya re letsatsi le phirima , botlhe ba ba nang le ba ba lwalang malwetse a mefutafuta ba ba tsisa kwa go ene ; a baya mongwe le mongwe wa bone diatla , a ba fodisa .
42004041	Medemone le yona ya tswa mo go ba le bantsi , ya goa ya re : “ O Morwa Modimo . ” Mme a e kgalemela , a se ka a e lesa go bua ; gonne e ne e itse gore ke ene Keresete .
42004042	Ya re bo sa , a tswa a ya felong gongwe fa go senya ; mme batho ba mmatla ka bontsi , ba tla kwa go ene , ba mo thibela gore a se ba tlogele .
42004043	A ba raya a re : “ Le metse e mengwe ke tshwanetse go e rerela Efangele ya puso ya Modimo ; gonne ke se ke se rometsweng . ”
42004044	Mme a nna a rera mo disenagogeng tsa Galelea .
42005001	Ya re Jesu a eme fa letsheng la Genesareta , batho ba mo pitlaganya go utlwa Lefoko la Modimo ;
42005002	a bona mekoro e mebedi e eme fa letsheng ; batshwari ba ditlhapi ba bo ba dule mo go yona , ba tlhatswa matloa .
42005003	A palama o mongwe wa mekoro , e le wa ga Simone , a ba a mo kopa gore a o katose lefatshe go le gonnye , a nna fa fatshe , a ruta batho a le mo mokorong .
42005004	Ya re a sena go khutla go bua , a raya Simone a re : “ O suteletse kwa go boteng , lo latlhele matloa a lona gore lo tshware . ”
42005005	Simone a fetola a re : “ Moruti , re letse re itapisitse bosigo jotlhe , ga re a ka ra tshwara sepe . Le fa go ntse jalo ke tla latlhela matloa ka lefoko la gago . ”
42005006	Ya re ba dira jalo , ba sobokanya bontsi jo bogolo jwa ditlhapi , matloa a bone a ba a thanyega .
42005007	Ba gwetlha balekane ba bone ba ba mo mokorong o mongwe gore ba tle go ba thusa . Ba tla , mme ba tlatsa mekoro e mebedi eo , mo e bileng ya batla go teba .
42005008	Ya re Simone Petoro a bona , a wela fa mangoleng a ga Jesu a re : “ Morena , ntlogele , ka gonne ke monna yo o boleo . ”
42005009	A re jalo gonne letshogo le kgakgamalo di ne di mo wetse , le botlhe ba ba nang nae , ka ntlha ya tshwaro ya ditlhapi e ba e bonyeng ;
42005010	fela jalo di tshwara le boJakobo le Johane , bomorwa Sebeteo , ba e leng balekane ba ga Simone . Jesu a raya Simone a re : “ O se ka wa boifa ; go simolola kajeno o tla nna motshwari wa batho . ”
42005011	Ya re ba sena go fitlhisa mekoro kwa losing , ba tlogela tsotlhe , ba mo sala morago .
42005012	Bonang , e rile a le mo motseng mongwe , ga bo go le monna yo o tletseng lepero ; ya re a bona Jesu , a wela fa fatshe ka sefatlhego , a mo rapela a re : “ Morena , fa o rata , o ka mphodisa , ka phepafala . ”
42005013	Morena a ntsha letsogo , a mo ama a re : “ Ke a rata ; fola ! ” Mme lepero la mo tlogela ka bonako .
42005014	Jesu a mo laya gore a se ka a bolelela ope , a ba a re : “ Tsamaya ò ipontshe moperesiti , ò ntshetse phôlô ya gago ka fa Moše a laotseng ka teng , go nna tshupo mo go bone . ”
42005015	Fela tumo ya gagwe ya faladiwa bogolo ; batho ba bantsi ba phuthega go utlwa le go fodisiwa malwetse a bone .
42005016	Mme ene a ngongwaela , a nna kwa mafelong a a senya , a rapela .
42005017	Ka lengwe la malatsi ao a bo a ruta . Bafarisai le Baruta-molao ba bo ba ntse fa fatshe , e le ba ba tswang mo motseng mongwe le mongwe wa Galelea le Jutea le kwa Jerusalema ; thata ya Morena ya go fodisa e ne e na nae .
42005018	Mme bonang , banna bangwe ba tsisa motho ka diphate yo o suleng mhama , ba leka go mo tsenya mo teng le go mmaya fa pele ga gagwe .
42005019	Ya re ka ba sa bone ka fa ba ka mo tsenyang mo ntlong ka teng ka ntlha ya bontsi jwa batho , ba palama kwa godimo ga thulelo , ba mo folosa gare ga ditlhomeso , a le mo diphateng , ba mmaya mo gare , fa pele ga Jesu .
42005020	Ya re a bona tumelo ya bone , a mo raya a re : “ Monna , dibe tsa gago o di itshwaretswe . ”
42005021	Jaanong Baitsedikwalo le Bafarisai ba simolola go akanya ba re : “ Ke mang yo , yo o buang dikgalo ? Ke mang yo o ka itshwarelang dibe , fa e se Modimo fela ? ”
42005022	Ya re Jesu a lemoga dikakanyo tsa bone , a ba fetola a re : “ Lo akanyang mo dipelong tsa lona ?
42005023	Mo go botlhofo ke gofe , a ke go re : ‘ Dibe tsa gago o di itshwaretswe ’ gongwe go re : ‘ Tsoga o tsamae ’ ?
42005024	Mme ke tla dira gore lo lemoge , fa Morwa-Motho a na le thata mo lefatsheng ya go itshwarela dibe ! ” Ke fa a raya yo o suleng mhama a re : “ Ke go raya ke re : Tsoga o tsee diphate tsa gago , o ye kwa ntlong ya gago ! ”
42005025	Yoo a tsoga ka bonako fa pele ga bone , a tsaya se o neng a letse mo go sona , a ya kwa ntlong ya gagwe , a ntse a galaletsa Modimo .
42005026	Foo ba tlholelwa botlhe , ba galaletsa Modimo , ba tlala poifo ba re : “ Re tlhotse re bonye disitapelo . ”
42005027	Morago ga tseo a tswa , a tsamaya ; a bona mokgethisi yo leina la gagwe e leng Lefi , a ntse fa ntlong ya kgethelo , a mo raya a re : “ Ntshale morago ! ”
42005028	Yoo a tlogela tsotlhe , a nanoga , a mo sala morago .
42005029	Jaanong Lefi a mo direla moletlo o mogolo mo ntlong ya gagwe , go le bontsi jo bogolo jwa bakgethisi le jwa ba bangwe ba ba ntseng nabo fa dijong .
42005030	Foo Bafarisai le Baitsedikwalo ba bone ba ngongoregela barutwa ba gagwe ba re : “ Ke eng , fa lo ja , lo nwa le bakgethisi le baleofi ? ”
42005031	Jesu a ba araba a re : “ Ba ba itekanetseng ga ba batle ngaka ; mme e batlwa ke ba ba lwalang .
42005032	Ga ke a tla go biletsa basiami tshokologong , fa e se baleofi fela . ”
42005033	Gape ba mo raya ba re : “ Barutwa ba ga Johane ba itima dijo gantsi , ba dira merapelo , ba Bafarisai le bone jalo ; mme ba gago bone ba a ja , ba a nwa . ”
42005034	Jesu a ba raya a re : “ A lo a tle lo itimise baetsana dijo , monyadi a sa ntse a na nabo ?
42005035	Malatsi a tla tla ; mme e tla re monyadi a sena go tlosiwa mo go bone , e be e le gona ba tla itimang dijo mo malatsing ao . ”
42005036	Le gona a bua nabo ka setshwantsho a re : “ Ga go ope yo o segang setsiba mo seaparong se sešwa , a se rokelele mo seaparong se se onetseng ; fa a ka dira jalo , o tla gagola le sona se sešwa . Le gona setsiba se se tswang mo go se sešwa ga se nke se dumelelana le se se onetseng .
42005037	Gape , ga go na ope yo o tshelang weine e ntšhwa mo makukeng a magologolo ; fa go ka dirwa jalo , weine e ntšhwa e tla phantsha makuka , e tshologa , le makuka a senyega .
42005038	Weine e ntšhwa e tshwanetse go tshelwa mo makukeng a mašwa ; di bolokega jalo mmogo .
42005039	Le gona ga go na ope yo e a reng a sena go nwa weine e kgologolo , a tloge a batle e ntšhwa ; gonne a re : ‘ E kgologolo e bedile . ’ ”
42006001	E rile ka Sabata sengwe a ralala masimo ; barutwa ba gagwe ba roba diako , ba di sogotlhela mo diatleng , ba ja .
42006002	Bafarisai bangwe ba ba raya ba re : “ Lo direlang se se sa letlelelwang go dirwa ka Sabata ? ”
42006003	Jesu a ba araba a re : “ A ga lo ise lo buise se Dafita o se dirileng , fa a tshwerwe ke tlala , ene le ba ba neng ba na nae ,
42006004	jaaka a ne a tsena mo ntlong ya Modimo , a tsaya dinkgwe tsa tshupo , a ja , a ba a naya le ba ba neng ba na nae , etswe e le tse di sa letlelelwang go jewa ke ope , fa e se baperesiti fela ? ”
42006005	A ba a ba raya a re : “ Morwa-Motho ke Morena wa Sabata . ”
42006006	E rile ka Sabata se sengwe a tsena mo senagogeng , a ba a ruta . Ga bo go le motho teng yo seatla sa gagwe se se jang se neng se omeletse .
42006007	Baitsedikwalo le Bafarisai ba mo lepa gore a o tla fodisa ka Sabata , e le gore ba bone ka fa ba ka mmayang molato ka teng ,
42006008	mme ene a bo a itse dikakanyo tsa bone , a raya monna yo o nang le seatla se se omeletseng a re : “ Nanoga o eme mo gare ! ” Yoo a nanoga , a ema fa teng .
42006009	Jesu a ba raya a re : “ Ke a lo botsa ka re : Se se letleletsweng go dirwa ka Sabata ke eng ? A ke go dira molemo , gongwe go dira bosula ? A ke go pholosa bophelo , gongwe go bo senya ? ”
42006010	A ba leba botlhe tikologong , a ba a raya motho yoo a re : “ Otlola seatla ! ” A dira jalo , seatla sa gagwe sa fola , sa nna jaaka se sengwe .
42006011	Ke fa bone ba tlala bogale jwa botsenwa , ba botsanya se ba ka se dirang Jesu .
42006012	Mo malatsing ao a tswela kwa thabeng go rapela ; mme a lala a rapela Modimo bosigo jotlhe .
42006013	Ya re bo sa , a bitsa barutwa ba gagwe , a ba a itlhaolela ba ba 12 mo go bone , a ba bitsa baapostolo , e bong :
42006014	Simone yo e bileng a mmitsa Petoro , le Andrea morwa-rraagwe , le Jakobo le Johane , le Filipo le Baretolomeo ,
42006015	le Matheo le Thomase , le Jakobo wa ga Alefeo , le Simone yo o bidiwang Selote ,
42006016	le Juta wa ga Jakobo , le Jutase Isekariote , yo o tlogileng a mo tswa ka bolotsana .
42006017	Ya re a sena go fologa nabo , a ema mo felong gongwe , fa go leng lobala , a na le bontsi jo bogolo jwa barutwa ba gagwe , le lesomo le legolo la ba ba tswang mo Jutea yotlhe le Jerusalema le kwa Tiro le Sitone fa lewatleng ,
42006018	ba ba tsileng go mo utlwa le go fodisiwa malwetse a bone ; le ba ba tshwenngwang ke mewa e e itshekologileng ba fodisiwa .
42006019	Bontsi jotlhe jwa senka go mo ama ; ka gonne thata e ne e tswa mo go ene , a ba fodisa botlhe .
42006020	Jaanong a tlhatlosa matlho , a leba barutwa ba gagwe a re : “ Go sego lona bahumanegi ; gonne puso ya Modimo ke ya lona .
42006021	Go sego lona ba jaanong lo tshwerweng ke tlala ; gonne lo tla kgorisiwa . Go sego lona ba jaanong lo lelang ; gonne lo tla tshega .
42006022	“ Go sego lona , motlhang batho ba lo tlhoang , ba lo tlhanogela , ba lo kgoba , ba nyefola maina a lona jaaka e kete a bosula , ka ntlha ya Morwa-Motho .
42006023	Lo itumeleng ka letsatsi leo , lo be lo ipele ; gonne , itseng , tuelo ya lona e kgolo kwa legodimong ; gonne borraabo ba ne ba direla baporofeti fela jalo .
42006024	“ Mme a tatlhego ya lona wee , ba lo humileng ; gonne kgomotso ya lona lo setse lo e amogetse !
42006025	A tatlhego ya lona wee , ba jaanong lo itladitseng dimpa ; gonne lo tla bolawa ke tlala ! A tatlhego ya lona wee , ba jaanong lo tshegang ; gonne lo tla hutsafala lo lela !
42006026	“ Go latlhega lona , fa batho botlhe ba bua sentle ka ga lona ; gonne borraabo ba ne ba direla baporofeti ba maaka fela jalo .
42006027	“ Mme lona ba lo reeditseng , ke lo raya ke re : “ Ratang baba ba lona ; ba ba lo tlhoileng lo ba direleng molemo .
42006028	Tshegofatsang ba ba lo hutsang , lo rapelele ba ba lo kgobang .
42006029	Yo o go fapholang mo lesameng lengwe , o mo neele le le lengwe ; yo o go tseelang kobo , le yona kojwana o se ka wa gana ka yona .
42006030	Naya mongwe le mongwe yo o go kopang ; yo o go tseelang tsa gago , o se ka wa di batla gape mo go ene .
42006031	Direlang batho fela jaaka lo rata ba lo direla .
42006032	“ Fa lo rata ba ba lo ratang , lo na le tebogo efe fa pele ga Modimo ? Kana baleofi le bone ba rata ba ba ba ratang .
42006033	Fa lo direla bone molemo ba ba lo direlang molemo , lo na le tebogo efe ? Kana baleofi le bone ba dira jalo .
42006034	Fa lo adima bone fela ba lo solofetseng go amogela mo go bone , lo na le tebogo efe ? Baleofi le bone ba adima baleofi gore ba amogele mo go kalo gape .
42006035	Mme ratang baba ba lona , dirang molemo , ba adimeng fela , lo sa solofele sepe , mme tuelo ya lona e tla nna kgolo , lo tla nna bomorwa Mogodimodimo . Gonne ene o pelontle mo go ba ba sa lebogeng le mo go ba ba bosula .
42006036	Nnang kutlwelo-botlhoko , fela jaaka Rraeno a le kutlwelo-botlhoko .
42006037	“ Le gona , lo se ka lwa atlhola , mme ga lo nke lo atlholwa . Se boneng ope molato , mme ga lo nke lo bonwa molato . Itshwareleng , mme lo tla itshwarelwa .
42006038	Nayang , mme lo tla newa . Selekanyo se se molemo , se se katetsweng , se se kgotlhokgoditsweng , se se tshologang , ba tla se lo naya mo dihubeng tsa lona ; gonne selekanyo se lo lekanyang ka sona , lo tla be lo lekanyediwa ka sona . ”
42006039	Le gona a bua nabo ka setshwantsho a re : “ A sefofu se ka goga sefofu ? A ga di nke di wela mmogo mo lengopeng ?
42006040	Morutwa ga a mogolo go feta yo o mo rutang ; mme mongwe le mongwe yo o rutegileng o tla nna jaaka yo o mo rutileng .
42006041	“ O lebelang lofatsana lo lo mo leitlhong la mongwe-ka-wena , mme o sa lemoge kota e e mo leitlhong la gago ?
42006042	Gongwe o ka raya mongwe-ka-wena jang o a re : ‘ Motho wetsho , nte ke ntshe lofatsana lo lo mo leitlhong la gago , ’ etswe o sa bone kota e e mo leitlhong la gago ? Moikaketsi ke wena ! Ntsha kota mo leitlhong la gago pele , morago ga moo o ka tlhokomela go ntsha lofatsana lo lo mo leitlhong la mongwe-ka-wena .
42006043	“ Gonne ga go na setlhare se se siameng se se a tleng se ungwe leungo le le bosula ; le gona , ga go setlhare se se sa siamang se se a tleng se ungwe leungo le le monate .
42006044	Kana setlhare sengwe le sengwe se itsiwe ka leungo le e leng la sona . Gonne ga go ke go fulwa difeie mo ditlhareng tse di mitlwa , le gona ga go ke go fulwa leungo la moweine mo mosung .
42006045	Motho yo o molemo o ntsha se se molemo mo lohumong lo lo molemo lwa pelo ya gagwe ; mme yo o bosula o ntsha se se bosula mo lohumong lo lo bosula ; gonne se se tletseng ka pelo se tshologa ka molomo .
42006046	“ Lo mpiletsang ‘ Morena , Morena , ’ lo sa dire tse ke di buang ?
42006047	Mongwe le mongwe yo o tlang kwa go nna , a utlwa mafoko a me , a a dirisa , ke tla lo supetsa yo a tshwanang nae :
42006048	O tshwana le motho yo o agileng ntlo , a epela kwa teng , a thaya motheo mo lefikeng ; mme ya re morwalela o tla , metsi a a tlang ka thata a itaaka ntlo eo ; mme a retelelwa ke go e tshikinya , ka e agilwe sentle .
42006049	Mme yo o utlwang , a sa dirafatse , o tshwana le motho yo o neng a aga ntlo fa fatshe , e se na motheo , ya re metsi a a tlang ka thata a e itaaka , ya akofa ya wa , go ribegela ga ntlo eo ga nna gogolo . ”
42007001	E rile a sena go wetsa dipolelo tsotlhe tseo tsa gagwe mo ditsebeng tsa batho , a tsena mo Kaperenaume .
42007002	Teng go ne go le molaodi-wa-lekgolo mongwe , a na le motlhanka yo a mo ikanyang thata , a lwala , a le gaufi le go swa .
42007003	Ya re a utlwa ka ga Jesu , a roma bagolo ba Bajuta kwa go ene , a mo rapela gore a tle go fodisa motlhanka wa gagwe .
42007004	Ya re ba fitlha kwa go Jesu , ba mo rapela ka tlhoafalo ba re : “ Go mo tshwanetse , mo direle jalo ;
42007005	gonne o rata setšhaba sa rona , e bile ke ene yo o re agetseng senagoge . ”
42007006	Foo Jesu a ya nabo . Jaanong ya re a sa tlhole a le kgakala le ntlo , molaodi-wa-lekgolo a roma ditsala kwa go ene , a mo raya a re : “ Morena , se itshwenye , gonne ga ke a lekana gore o tsene ka fa tlase ga ditlhomeso tsa me .
42007007	Ke ka moo ke ikaileng gore ga ke a tshwanela go tla koo go wena ; bua lefoko fela , mme motlhanka wa me o tla fola .
42007008	Gonne le nna ke motho yo ke beilweng ka fa tlase ga taolo , ke na le batlhabani ba ba mo taolong ya me , ke raya yo ke re : ‘ Tsamaya ! ’ a tsamae ; le yo mongwe , ke re : ‘ Tlaya ! ’ a tle , le motlhanka wa me , ke re : ‘ Dira se ! ’ mme a se dire . ”
42007009	Ya re Jesu a utlwa jalo , a mo gakgamalela , a ba a retologela kwa bathong ba ba mo setseng morago a re : “ Ke lo raya ke re : Ga ke ise nke ke bone tumelo e e kalokalo , le fa e le mo lseraele . ”
42007010	Jaanong ya re ba ba romilweng ba boela kwa ntlong , ba fitlhela motlhanka yo o neng a lwala a fodile .
42007011	Ya re kamoso a ya kwa motseng o o bidiwang Naine , mme barutwa ba gagwe ba ya nae , le batho ba bantsi .
42007012	Ya re a atamela kgoro ya motse , ga bo go tshotswe moswi , a isiwa kwa ntle , e le morwa mmaagwe yo o esi , mme ene e le motlholagadi . Bontsi jo bogolo jwa motse jwa bo bo na nae .
42007013	Ya re Morena a mmona , a mo tlhomogela pelo , a mo raya a re : “ Se lele . ”
42007014	Jaanong a atamela , a ama setsholo , mme ba ba mo tshotseng ba ema . Foo a re : “ Lekau , ke go raya ke re : Tsoga ! ”
42007015	Moswi a kanamologa , a simolola go bua , mme Jesu a mo neela mmaagwe .
42007016	Ke fa poifo e ba tshwara botlhe , ba be ba galaletsa Modimo ba re : “ Moporofeti yo mogolo o tsogile mo gare ga rona ! ” Gape ba re : “ Modimo o lekotse batho ba ona . ”
42007017	Polelo eo ka ga gagwe ya utlwala mo Jutea yotlhe le mo lefatsheng lotlhe le le mo tikologong .
42007018	Jaanong barutwa ba ga Johane ba ya , ba mmegela dilo tsotlhe tseo .
42007019	Foo Johane a ipiletsa barutwa ba le babedi ba gagwe , a ba roma go Morena a re : “ A ke wena yo go tilweng : O tla tla , kampo re lebelele o sele ? ”
42007020	Ya re banna bao ba fitlha kwa go ene , ba re : “ Johane Mokolobetsi o re romile kwano go wena a re : ‘ A ke wena yo go tilweng : O tla tla , kampo re lebelele o sele ? ’ ”
42007021	Mo nakong eo a bo a fodisa ba le bantsi malwetse le matlhoko le mewa e e bosula , a naya difofu di le dintsi go bona .
42007022	Mme a ba araba a re : “ Tsamayang , lo bolelele Johane tse lo di bonyeng le tse lo di utlwileng : Difofu di a bona , digole di a tsamaya , balepero ba a phepafadiwa , disusu di a utlwa , baswi ba a tsosiwa , bahumanegi ba rerelwa Efangele .
42007023	Mme go sego yo o sa kgopisegeng ka ga me . ”
42007024	E rile barongwa ba ga Johane ba sena go tsamaya , a simolola go bua le batho ka ga Johane a re : “ Lo ne lo tswela kwa sekakeng go bonang ? A e ne e le lotlhaka lo lo temekisiwang ke phefo ?
42007025	Tota lo ne lo tswela go bona eng ? A e ne e le motho yo o apereng diaparo tse di boleta ? Kana ba ba apereng diaparo tse dintlentle le ba ba phelang mo letlepung ba mo malapeng a dikgosi .
42007026	Tota lo ne lo tswela go bona eng ? A e ne e le moporofeti ? Ee , ke lo raya ke re : E bile ke yo o fetang moporofeti .
42007027	Yo ke ene go kwadilweng ka ga gagwe ga twe : ‘ Bonang , ke roma morongwa wa me fa pele ga sefatlhego sa gago , yo o tla baakanyang tsela ya gago fa pele ga gago . ’
42007028	Gonne ke lo raya ke re : Mo go ba ba tsetsweng ke basadi ga go ope yo o leng mogolo go feta Johane ; mme yo o leng mmotlana mo pusong ya Modimo o mogolo go mo feta . ”
42007029	Batho botlhe , le bone bakgethisi ba utlwile , ba ineela mo Modimong ka go kolobediwa ka kolobetso ya ga Johane .
42007030	Bafarisai le Baitse-molao bone ba nyatsa maikaelelo a Modimo a go ba thusa , ka ba se ka ba kolobediwa ke ene .
42007031	Morena a ba a re : “ Kana batho ba kajeno nka ba tshwantsha le eng ? Ba tshwana le eng ?
42007032	Ba tshwana le bana ba ba ntseng mo patlelong , ba bitsana ba re : ‘ Re lo leleditse ditlhaka , mme ga lo a ka lwa bina ; re lo opeletse tse di ledisang , mme ga lo a ka lwa lela . ’
42007033	Johane Mokolobetsi o tsile , a sa je senkgwe , a sa nwe weine ; mme lo a re : ‘ O na le modemone . ’
42007034	Morwa-Motho o tsile , a ja , a nwa ; mme lo a re : ‘ Bonang motho wa lejabobe , monwa-bojalwa , tsala ya bakgethisi le baleofi ke yo ! ’
42007035	Mme botlhale bo atlholetswe ke bana botlhe ba jona . ”
42007036	Jaanong mongwe wa Bafarisai a mo kopa gore a je nae . Jesu a tsena mo ntlong ya gagwe , a nna fa dijong .
42007037	Mme bonang , mosadi mongwe wa motse yo e leng moleofi a utlwa gore o ntse fa dijong mo ntlong ya Mofarisai , a tsisa setlolo ka modutwana wa alabasetere ,
42007038	a ema ka fa morago fa dinaong tsa gagwe , a lela , a simolola go kolobetsa dinao tsa gagwe ka dikeledi , a di phimola ka moriri wa gagwe , a nna a mo atla dinao , a di tlotsa ka setlolo .
42007039	Ya re Mofarisai yo o mo laleditseng a bona jalo , a ithaya a re : “ Yo , fa e ka bo e le moporofeti , a ka bo a itse gore mosadi yo o mo amang ke mang , le gore o ntse jang ; gonne ke moleofi . ”
42007040	Jesu a tswa molomo , a mo raya a re : “ Simone , ke na le lefoko nao . ” Ene a re : “ Moruti , bua . ”
42007041	Jesu a re : “ Batho ba le babedi ba ne ba tsere molato mo moadiming mongwe , wa ntlha a le molato wa diranta di le 50 , yo mongwe wa di le tlhano .
42007042	Mme ya re ka ba se na sepe se ba ka lefang ka sona , a phimola molato wa bona ka bobedi . Jaanong yo o tla mo ratang bogolo mo go bone ke ofe ? ”
42007043	Simone a araba a re : “ Ke gopola gore e tla nna ene yo a mo itshwaretseng go le gogolo . ” Jesu a mo raya a re : “ O atlhotse sentle . ”
42007044	Jaanong a retologela kwa mosading , a raya Simone a re : “ A o bona mosadi yo ? Ke tsenye mo ntlong ya gago , mme ga o a ka wa mpha metsi a go tlhapa dinao ; mme ene o nkolobeditse dinao ka dikeledi , a ba a di phimola ka moriri wa gagwe .
42007045	Wena ga o a ka wa nkatla ; mme ene , fa e sa le a tsena ga a ise a ke a khutle go nkatla dinao .
42007046	Tlhogo ya me ga o a ka wa e tlotsa lookwane ; mme ene o ntloditse dinao ka setlolo .
42007047	Ka ntlha ya moo ke go raya ke re : Dibe tsa gagwe tse di leng dintsi o di itshwaretswe ; go bonala jalo , ka a ratile go le gogolo ; mme yo o itshwarelwang go le gobotlana , o rata go le gobotlana . ”
42007048	Jaanong a raya mosadi a re : “ Dibe tsa gago ò di itshwaretswe . ”
42007049	Ba ba ntseng nae fa dijong ba simolola go akanya ba re : “ Ke mang yo , yo e bileng a itshwarela dibe ? ”
42007050	Jesu a raya mosadi a re : “ Tumelo ya gago e go pholositse ; tsamaya ka kagiso ! ”
42008001	Morago ga moo a ralala metse le metsana ka go latelana , a rera , a bolela Efangele ya puso ya Modimo , a na le ba ba 12 ,
42008002	le basadi bangwe ba ba neng ba fodisitswe mewa e e bosula le malwetse , e bong Maria yo o bidiwang Magtalena , yo go duleng medemone e e supang mo go ene ,
42008003	le Johana , mosadi wa ga Gusa , molebeledi wa ntlo ya ga Herote , le Susana , le bontsi jwa ba bangwe ba ba neng ba ba direla ka tse ba nang natso .
42008004	Ya re batho ba le bantsi ba phuthega , le ba ba tswang mo metseng yotlhe ba tla go ene , a bua ka setshwantsho a re :
42008005	“ Mojwadi o kile a tswela go jwala peo ya gagwe . Ya re a ntse a jwala , tse dingwe tsa wela mo tseleng , tsa gatakwa , mme dinonyane tsa leapi tsa di ja .
42008006	Tse dingwe tsa wela mo mmung o o majwe ; mme ya re di sena go tlhaba , tsa omelela , ka di tlhaela bokgola .
42008007	Tse dingwe tsa wela mo gare ga ditlhatshana tse di mmitlwa ; mme ditlhatshana tsa mela natso , tsa di hupetsa .
42008008	Tse dingwe tsa wela mo mmung o o siameng , tsa mela , tsa ba tsa ungwa ga lekgolo . ” Ya re a sena go bua dilo tse , a tlhatlosa lentswe a re : “ Yoo nang le ditsebe go utlwa , a a utlwe ! ”
42008009	Jaanong barutwa ba gagwe ba mmotsa ba re : “ Naare , setshwantsho se , ke sa eng ? ”
42008010	A re : “ Lona lo neilwe go itse masaitsiweng a puso ya Modimo ; mme ba bangwe ba newa ka ditshwantsho gore le fa ba bona , ba se ka ba bona , mme le fa ba utlwa , ba se ka ba tlhaloganya .
42008011	“ Mme setshwantsho se raya jaana : Peo ke Lefoko la Modimo .
42008012	Tse di mo tseleng ke ba ba utlwileng , mme morago go tle Diabolo , a tlose Lefoko mo dipelong tsa bone gore ba se ka ba dumela , ba pholosiwa .
42008013	Tse di mo mmung o o majwe ke ba e a reng ba utlwile , ba tshole Lefoko ka boitumelo ; mme ga ba na modi . Ke ba ba dumelang ka sebakanyana fela , mme mo motlheng wa thaelo ba tenege .
42008014	Tse di wetseng mo ditlhatshaneng tse di mmitlwa ke bone ba ba utlwileng , mme ba tsamaya ba imelwa ke matshwenyego le mahumo le menate ya lefatshe , ba hupediwa , mme go se ke go butswe leungo lepe mo go bona .
42008015	Tse di mo mmung o o siameng ke bone ba e a reng ba utlwile , ba boloke Lefoko mo pelong e ntle e e molemo , mme ba ungwe go ya pele .
42008016	“ Ga go na ope yo e a reng a tshubile lobone , a lo ribegetse ka sejana , le fa e le go lo baya ka fa tlase ga bolao ; mme o a tle a lo tlhome mo setlhomong gore ba ba tsenang ba bone lesedi .
42008017	“ Gonne ga go a fitlhega sepe se se se kitlang se bonala ; le gona ga go a subega sepe se se se kitlang se itsiwe , se tla mo ponatshegong .
42008018	“ Ka moo , tlhokomelang ka fa lo utlwang ka teng ; gonne yo o nang le sengwe o tla newa ; mme yo o se nang sepe , le se a itlhomang a na naso o tla se tseelwa . ”
42008019	Jaanong mmaagwe le bomonnawe ba tla go ene , mme ba retelelwa ke go fitlha fa go ene ka ntlha ya bontsi .
42008020	A bolelelwa ga twe : “ Mmaago le bomonnao ba eme kwa ntle , ba rata go go bona . ”
42008021	A ba fetola a re : “ Mmê le bonnake ke bone ba ba utlwang Lefoko la Modimo , ba le dirisa . ”
42008022	Ka lengwe la malatsi ao a palama mokoro le barutwa ba gagwe , a ba raya a re : “ A re tsheleleng kwa moseja ga letsha . ” Mme ba bolola .
42008023	Ya re ba ntse ba tsamaya , a thulamela . Ga fologela matsubutsubu a phefo mo letsheng , metsi a ba gasegela , mme ba nna mo kotsing .
42008024	Ke fa ba tla , ba mo tsosa ba re : “ Moruti , Moruti , re a nyelela ! ” A tsoga , a kgalemela phefo le dintelo tsa metsi ; tsa khutla , ga ba ga nna tidimalo .
42008025	A ba raya a re : “ Tumelo ya lona e kae ? ” Mme ba boifa , ba gakgamala , ba raana ba re : “ Kana yo ke mang , fa le tsona diphefo le metsi a di laola , mme di mo utlwa ? ”
42008026	Jaanong ba be ba tshelela kwa lefatsheng la Bagerasa le le lebaganyeng le Galelea .
42008027	Ya re a tswela mo lefatsheng , monna mongwe wa kwa motseng a kgatlhana nae , a na le medemone , yo o sa bolong go tsamaya a sa apara , a sa nne mo ntlong , fa e se mo mabitleng .
42008028	Ya re a bona Jesu , a goa , a wela fa fatshe fa pele ga gagwe , a goa a re : “ Ke na le eng le wena , Jesu , Morwa Modimo Mogodimodimo ? Ke a go rapela : O se ka wa ntlhokofatsa . ”
42008029	Ke ka gonne Jesu o ne a laotse mowa o o itshekologileng go tswa mo mothong yoo . O ne o a tle o mo rutlarutle gantsi , a ba a golegwe ka dikeetane tsa mabogo le maoto , a disiwe , mme a kgaole dikgolego , a kgweelediwe ke modemone kwa mafelong a a senya .
42008030	Jesu a mmotsa a re : “ Leina la gago ke mang ? ” Yoo a re : “ Ke Mophato , ” gonne go ne go tsenye medemone e mentsi mo go ene .
42008031	Jaanong ya mo rapela gore a se ka a e laola go ya moleteng o o se nang bolekanngo .
42008032	Ga bo go le lekgamu la dikolobe di le dintsi teng , le fula mo thabeng . Mme medemone ya mo rapela gore a e letlelele go tsena mo go tsona . A e letlelela .
42008033	Foo medemone ya tswa mo mothong , ya tsena mo dikolobeng , mme lekgamu la kgokologela ka fa makgotlhong mo letsheng , la betwa ke metsi .
42008034	Ya re badisa ba bona se se dirafetseng , ba tshaba , ba se bolela mo motseng le kwa masimo .
42008035	Ke fa batho ba motse ba ya go bona se se dirafetseng , ba tla kwa go Jesu , ba fitlhela motho yo medemone e duleng mo go ene , a ntse fa dinaong tsa ga Jesu , a apere , a ikutlwa sentle ; mme ba boifa .
42008036	Mme ba ba bonyeng ba ba bolelela ka fa yo o neng a tsenywe ke medemone a thusitsweng ka teng .
42008037	Ke fa batho botlhe ba ba mo tikologong ya Bagerasa ba rapela Jesu gore a tloge mo go bone ; gonne ba ne ba tshwerwe ke poifo e kgolo . Mme a palama mokoro , a boa .
42008038	Jaanong monna yo medemone e duleng mo go ene a mo rapela gore a nne nae ; mme Jesu a mo naya tsela a re :
42008039	“ Boela kwa ntlong ya gago , o bolele dilo tse dikgolo tse Modimo o di go diretseng . ” Monna yoo a tloga , a tumisa mo motseng otlhe dilo tse dikgolo tse Jesu o di mo diretseng .
42008040	Ya re Jesu a boa , batho ba bantsi ba mo tshola ka boitumelo ; gonne ba ne ba mo letetse botlhe .
42008041	Mme bonang , ga tla monna yo leina la gagwe e leng Jairo , e le tlhogo ya senagoge . Yoo a wela fa dinaong tsa ga Jesu , a mo rapela gore a tsene mo ntlong ya gagwe ;
42008042	gonne o ne a na le ngwana wa mosetsana yo o esi , yo o ka neng a le dinyaga di le 12 , yoo neng a le gaufi le go swa . Ya re a tsamaya , bontsi jwa batho jwa mo pitlaganya .
42008043	Jaanong ga tla mosadi yo o sa leng a bolawa ke tshologo ya madi dinyaga di le 12 , mme a feditse tsotlhe tse a phelang ka tsona mo dingakeng , mme go se ope yo o ka mo fodisang ,
42008044	a tla fa morago ga gagwe , a ama momeno wa seaparo sa gagwe . Ka bonako tshologo ya madi ya ema mo go ene .
42008045	Ke fa Jesu a re : “ Ke mang yo o nkamileng ? ” Ya re ba itatola botlhe , Petoro le ba ba nang nae ba re : “ Moruti , bontsi bo go pitlagantse , ba kataganye fa go wena . ”
42008046	Mme Jesu a re : “ Mongwe o nkamile ; gonne ke ikutlwile gore thata e dule mo go nna . ”
42008047	Ya re mosadi a bona , fa a sa fitlhega , a tla a roroma , a wela fa fatshe fa pele ga gagwe , a ipolela fa pele ga batho botlhe se a se mo ametseng le ka fa a akofileng a fola ka teng .
42008048	Ya baa gona Jesu a mo rayang a re : “ Morwadiaka , tumelo ya gago e go thusitse ; tsamaya ka kagiso . ”
42008049	Ya re a sa ntse a bua , ga tla mongwe a tswa kwa ga gabo molaodi wa senagoge , a mo raya a re : “ Morwadio o sule ; se tlhole o lapisa Moruti . ”
42008050	Ya re Jesu a utlwa , a mo raya a re : “ Se boife ; dumela fela , mme ngwana o tla phedisiwa . ”
42008051	Ya re a tsena mo ntlong , a se ka a letlelela ope go tsena nae , fa e se Petoro le Johane le Jakobo le rramosetsana le mmaagwe .
42008052	Botlhe ba bo ba lela , ba mo hutsafalela . Mme Jesu a re : “ Se leleng ; gonne ga a a swa , o robetse . ”
42008053	Mme ba mo tshega , ka ba itse gore o sule .
42008054	Jesu a mo tshwara seatla , a mo raya a re : “ Ngwanaka , tsoga ! ”
42008055	Ke fa mowa wa gagwe o boa , mme a tsoga ka bonako . Jesu a laola gore a fiwe dijo .
42008056	Bagolo ba gagwe ba gamarega ; mme Jesu a ba laya gore ba se bolelele ope se se dirafetseng .
42009001	Jaanong Jesu a bitsa barutwa ba ba 12 mmogo , a ba naya nonofo le thata ya go leleka medemone yotlhe , le go fodisa malwetse .
42009002	A ba roma go rera puso ya Modimo , le go fodisa ba ba lwalang .
42009003	A ba raya a re : “ Lo se ka lwa tseela leeto sepe , le fa e ka nna thobane , le fa e le kgwatlha , le fa e le senkgwe , le fa e le madi , le e seng ope wa lona dikobo di le pedi .
42009004	Ntlo e lo tsenang mo go yona , le fa e ka nna efe , lo nne teng , lo be lo tloge teng .
42009005	Mme botlhe ba ba sa lo tsholeng , e re lo tswa mo motseng oo , lo itlhotlhore lorole mo dinaong , go nna tshupo ka ga bone . ”
42009006	Ba tloga , ba ralala metsana ka tatelano , ba rera Efangele , ba fodisa balwetse gongwe le gongwe .
42009007	Ya re kgosi Herote a utlwa ka ga tsotlhe tse di dirafalang tseo , a akabala , ka bangwe ba ne ba re : “ Johane o tsogile mo baswing . ”
42009008	Ba bangwe ba re : “ Elia o bonetse ; ” ba bangwe ba re : “ Moporofeti mongwe wa ba bogologolo o tsogile . ”
42009009	Herote a re : “ Johane ke mo kgaotse tlhogo ; mme yo ke utlwang dilo tse di ntseng jalo ka ga gagwe ke mang ? ” A ba a eletsa go mmona .
42009010	Jaanong baapostolo ba boa , ba mmolelela tsotlhe tse ba di dirileng . A ba tsaya , a ya nabo kwa thoko kwa motseng o o bidiwang Betsaita .
42009011	Ya re batho ba lemoga , ba mo latela . A ba tshola , a bua nabo ka ga puso ya Modimo , a fodisa ba ba tlhokang phodiso .
42009012	E rile letsatsi le simolola go ngotlega , ba ba 12 ba tla kwa go ene , ba mo raya ba re : “ Naya batho tsela gore ba ye kwa metsaneng le kwa merakeng mo tikologong , ba bone marobalo le dijo ; gonne fano re mo sekakeng . ”
42009013	A ba raya a re : “ Ba feng lona , ba re ! ” Mme ba re : “ Ga re na sepe , fa e se dinkgwe tse tlhano le ditlhapi tse pedi , fa e se gore rona re ye go rekela batho botlhe bao dijo . ”
42009014	E ne e ka nna banna ba ba dikete tse tlhano . A raya barutwa ba gagwe a re : “ Ba nniseng fa fatshe ka masomo , lengwe le lengwe e ka nna 50 . ”
42009015	Ba dira jalo , ba ba nnisa botlhe fa fatshe .
42009016	Jaanong a tsaya dinkgwe tse tlhano le ditlhapi tse pedi , a lelala legodimong , a di lebogela , a di nathoganya , a ba a di neela barutwa go di baya batho pele .
42009017	Ba ja , ba kgora botlhe ; ga ba ga selwa masadisa a a ba saletseng , a tlatsa ditlatla di le 12 .
42009018	Ya re a rapela a le esi , barutwa ba bo ba na nae . Jaanong a ba botsa a re : “ Batho ba re , nna ke mang ? ”
42009019	Ba araba ba re : “ Ba re , o Johane Mokolobetsi ; ba bangwe ba re , o Elia ; ba bangwe gape ba re , moporofeti mongwe wa ba bogologolo o tsogile . ”
42009020	Jaanong a ba raya a re : “ Mme lona lo a re , ke mang ? ” Petoro a araba a re : “ O Keresete wa Modimo . ”
42009021	Mme Jesu a ba laya thata , a ba laola gore ba se bolelele ope jalo ,
42009022	a re : “ Morwa-Motho o tshwanetse go boga dilo tse dintsi , le go ganwa ke bagolo ba morafe le baperesiti ba bagolo le Baitsedikwalo le go bolawa le go tsosiwa ka letsatsi la boraro . ”
42009023	Jaanong a raya botlhe a re : “ Fa mongwe a rata go ntshala morago , a a itlogele , a sikare sefapaano sa gagwe ka letsatsi le letsatsi , a ntshale morago .
42009024	Gonne motho yo o ratang go boloka bophelo jwa gagwe o tla latlhegelwa ke jona ; mme yo o latlhegelwang ke bophelo jwa gagwe ka ntlha ya me o tla bo pholosa .
42009025	Kana motho go ka mo thusang , le fa a ka bapala lefatshe lotlhe , mme ene ka esi a itatlha , gongwe a itshenyetsa ?
42009026	Gonne yo o tlhajwang ke ditlhong ka ntlha ya me le ka ntlha ya mafoko a me , le Morwa-Motho o tla tlhajwa ke ditlhong ka ntlha ya gagwe , motlhang a tlang ka kgalalelo ya gagwe le ya ga Rraagwe le ya baengele ba ba boitshepo .
42009027	Ke lo bolelela boammaaruri ka re : Go na le bangwe ba bone ba ba emeng fa , ba ba se kitlang ba utlwa loso ka gope , ba ise ba bone puso ya Modimo . ”
42009028	E rile go sena go feta malatsi a a ka robedi morago ga mafoko ao , a tsaya Petoro le Johane le Jakobo , a tlhatlogela kwa thabeng go rapela .
42009029	Ya re a ntse a rapela , ponalo ya sefatlhego sa gagwe ya fetoga , seaparo sa gagwe sa nna sesweu , sa fatlha .
42009030	Jaanong bonang , banna ba le babedi ba bua nae , e bong Moše le Elia ,
42009031	ba bonala mo kgalalelong , ba bua ka ga bokhutlo jwa botshelo jwa gagwe jo a tla bo feleletsang kwa Jerusalema .
42009032	Petoro le ba ba nang nae ba bo ba tshwerwe ke boroko . Ya re ba sena go thanya , ba bona kgalalelo ya gagwe le banna ba babedi ba ba emeng nae .
42009033	Ya re ba kgaogana nae , Petoro a raya Jesu a re : “ Moruti , go molemo go rona go nna fa ; a re direng metlaagana e le meraro , o mongwe e nne wa gago , o mongwe wa ga Moše , o mongwe wa ga Elia . ” Mme a sa itse se a se buang .
42009034	Ya re a bua jalo , ga tla leru , la ba ritifalela , mme ba boifa , fa banna bale ba tsena mo lerung .
42009035	Foo lentswe la utlwala , le tswa mo lerung le re : “ Yoo ke Morwaake yo ke mo itlhaoletseng ; mo utlweng ! ”
42009036	Ya re lentswe le sena go utlwala , Jesu a fitlhelwa a le esi . Bone ba didimala , mme mo malatsing ao ba se ka ba bolelela ope sepe sa tse ba di bonyeng .
42009037	Ya re ba fologa mo thabeng ka letsatsi la ka moso , batho ba bantsi ba mo kgatlhantsha .
42009038	Ke fa monna mongwe mo bontsing a kua a re : “ Moruti , ke a go rapela , leba morwaake ; gonne ke ngwanake yo o esi .
42009039	Bona , mowa o a tle o mo tshware , mme a goe ka tshoganyetso ; mowa o mo rutlarutle , a ba a phoke mafulo ; ke ka sewelo fela fa o mo tlogela sebakanyana , o sa mmogise .
42009040	Ke rapetse barutwa ba gago gore ba o kgarameletse ntle , mme ba reteletswe . ”
42009041	Jesu a araba a re : “ Batho ba ba sa dumeleng , ba ba kgopo ke lona ! Ke tla nna le lona go fitlhelela leng , ke lo itshoketse ? Tsisa morwao kwano ! ”
42009042	Ya re a sa ntse a tla kwa go ene , modemone wa mo rutlarutla , wa mo karalatsa . Mme Jesu a kgalemela mowa o o itshekologileng , a fodisa mosimane , a ba a mo neela rraagwe .
42009043	Botlhe ba gakgamadiwa thata ke bogolo jwa Modimo . Ya re botlhe ba ntse ba gakgamaletse tsotlhe tse Jesu o di dirileng , a raya barutwa ba gagwe a re :
42009044	“ Tsenyang mafoko a mo ditsebeng tsa lona : Morwa-Motho o tla neelwa mo diatleng tsa batho . ”
42009045	Mme ba se ka ba tlhaloganya polelo e ; ya nna e e subegileng mo go bone , mo ba bileng ba se ka ba e lemoga , mme ba boifa go mmotsa ka ga yona .
42009046	Jaanong ga simologa kgang mo go bone ya gore yo mogolo mo go bone ke mang .
42009047	Ya re Jesu a lemoga kakanyo ya dipelo tsa bone , a tsaya ngwana , a mo emisa fa go ene ,
42009048	a ba raya a re : “ Yo o tsholang ngwana yo ka leina la me , o a ntshola ; mme yo o ntsholang , o tshola yo o nthomileng . Gonne yo o leng mmotlana mo go lona lotlhe , ke ene yo mogolo . ”
42009049	Johane a tswa molomo a re : “ Morena , re bonye mongwe a leleka medemone ka leina la gago ; ra mo iletsa , ka a sa go sale morago le rona . ”
42009050	Jesu a mo raya a re : “ Lo se ka lwa mo iletsa ; gonne yo o sa lweng le rona o a re lwela . ”
42009051	E rile malatsi a go tlhatlosiwa ga gagwe a atamela , a ikaelela a tiisitse pelo go ya kwa Jerusalema .
42009052	A romela barongwa kwa pele ; ba ya ba tsena mo motsaneng mongwe wa Basamaria gore ba mmaakanyetse teng .
42009053	Mme bone ba se ka ba mo tshola , ka a gopotse go ya kwa Jerusalema .
42009054	Ya re barutwa ba gagwe Jakobo le Johane ba bona , ba mo raya ba re : “ Morena , a o rata , ra re molelo o fologe kwa legodimong , o ba nyeletse jaaka Elia a kile a dira ? ”
42009055	Mme Jesu a retologa , a ba kgalemela a re : “ Ga lo itse gore lo ba mowa o o ntseng jang !
42009056	Morwa-Motho ga a tla go senya maphelo a batho , o tsile go a pholosa . ” Mme ba ya kwa motseng o mongwe .
42009057	Ya re ba ntse ba tsamaya mo tseleng , mongwe a mo raya a re : “ Ke tla go sala morago gongwe le gongwe kwa o ka yang teng . ”
42009058	Jesu a mo raya a re : “ Diphokojwe di na le mesima , le dinonyane tsa loapi di na le dintlhaga ; mme Morwa-Motho ga a na fa a ka latsang tlhogo teng . ”
42009059	Jesu a raya yo mongwe a re : “ Ntshale morago . ” Yoo a re : “ Morena , ntetlelele ke ye go fitlha rre pele . ”
42009060	Jesu a mo raya a re : “ Lesa baswi ba fitlhe baswi ba bone ; mme wena tsamaya , o phatlalatse tsa puso ya Modimo . ”
42009061	Yo mongwe le ene a re : “ Morena , ke tla go sala morago ; mme ntetlelele pele go laelana le ba lapa la me . ”
42009062	Mme Jesu a mo raya a re : “ Ga go ope yo o ka nonofelang puso ya Modimo , fa e ka re a tshwere mogoma , a gadima kwa morago . ”
42010001	Morago ga dilo tseo Morena a tlhomamisa ba bangwe ba le 70 , a ba roma ka bobedi le bobedi go mo etelela pele kwa motseng mongwe le mongwe le felong gongwe le gongwe kwa a tla fitlhang teng ka esi .
42010002	Foo a ba raya a re : “ Thobo e kgolo , mme badiri ga ba banene . Ka moo , rapelang Morena wa thobo gore a romele badiri mo thobong ya gagwe .
42010003	Tsamayang ! Bonang , ke a lo roma jaaka dikwana mo gare ga diphiri .
42010004	Se tsholeng kgetsana ya madi , le fa e le kgwatlha , le fa e le ditlhako . Lo se ka lwa dumedisa ope mo tseleng .
42010005	Mme le fa lo tsena mo ntlong efe , buang pele lo re : ‘ A kagiso e nne le ntlo e ! ’
42010006	Fa go le ngwana wa kagiso teng , kagiso ya lona e tla nna mo go ene ; mme fa go se jalo , e tla boela kwa go lona .
42010007	Lo nne mo ntlong eo , lo je lo nwe tse ba nang natso ; gonne modiri o tshwanetswe ke tuelo ya gagwe . Lo se ka lwa tsamaya lo tlhomaganya matlo .
42010008	Mme le fa lo tsena mo motseng ofe , mme ba lo tshola , lo je tse lo di bewang pele ;
42010009	lo be lo fodise balwetse ba ba mo go ona , lo ba ree lo re : ‘ Puso ya Modimo e lo atametse . ’
42010010	Mme le fa lo tsena mo motseng ofe , mme ba sa lo tshole , tswelang mo mebileng ya ona lo re :
42010011	‘ Le lone lorole lwa motse wa lona , lo lo kgomaretseng dinao tsa rona , re a lo lo phimolela . Fela , itseng gore puso ya Modimo e atametse . ’
42010012	Ke lo raya ke re : Ka letsatsi leo go tla nna botoka mo go Basotoma bogolo go motse o .
42010013	“ A tatlhego ya gago wee , Gorasine ! A tatlhego ya gago wee , Betsaita ! Gonne fa ditiro tsa nonofo tse di dirilweng mo go lona di ka bo di dirilwe mo Tiro le Sitone , ba ka bo ba sa bolo go ikwatlhaya , ba apere lesela la kgetse , ba ntse mo moloreng .
42010014	Fela petso ya lona mo katlholong e tla feta ya ba Tiro le Sitone .
42010015	Wena Kaperenaume , a ga o a godisiwa go fitlha legodimong ? O tla fologela kwa felong ga baswi .
42010016	“ Yo o lo utlwang o utlwa nna ; yo o lo nyatsang o nyatsa nna , mme yo o nnyatsang o nyatsa ene yo o nthomileng . ”
42010017	Jaanong ba ba 70 ba boa ka boitumelo ba re : “ Morena , medemone le yone e re ikobela ka leina la gago . ”
42010018	Jesu a ba raya a re : “ Ke ne ka bona Satane a wa kwa legodimong jaaka logadima .
42010019	Bonang , ke lo neile thata ya go gata dinoga le diphepheng le ya go fenya nonofo yotlhe ya mmaba ; ga go sepe se se ka lo direlang bosula ka gope .
42010020	Fela lo se ka lwa itumelela moo , fa mewa e lo ikobela , mme itumeleng , ka maina a lona a kwadilwe kwa magodimong . ”
42010021	Ka yona nako eo Jesu a ipela mo Moweng o o Boitshepo a re : “ Ke a go leboga , Rara , Morena wa legodimo le lefatshe ka gonne dilo tse o di subetse ba ba botlhale le ba ba tlhaloganyang , mme o di senoletse ba e leng bana . Ee , Rara ; gonne go ne go go kgatlha jalo .
42010022	“ Dilo tsotlhe ke di neilwe ke Rre . Ga go ope yo o itseng gore Morwa ke mang , fa e se Rara , le gore Rara ke mang , fa e se Morwa le yo Morwa o ka ratang go mo mo senolela . ”
42010023	Ke fa a retologela go barutwa , ba le kwa thoko a re : “ Go sego matlho a a bonang tse lo di bonang ;
42010024	gonne ke lo raya ke re : Baporofeti ba le bantsi , le dikgosi , ba batlile go bona tse lo di bonang , mme ga ba a ka ba di bona , le go utlwa tse lo di utlwang , mme ga ba a ka ba di utlwa . ”
42010025	Ke fa moitse-molao mongwe a ema , a mo lalela a re : “ Moruti , ke tla dirang gore ke rue bophelo jo bo sa khutleng ? ”
42010026	Jesu a mo raya a re : “ Go kwadilwe eng mo molaong ? O buisa jang ? ”
42010027	Ene a araba a re : “ Rata Morena , Modimo wa gago , ka pelo yotlhe le ka mowa otlhe le ka thata yotlhe le ka tlhaloganyo yotlhe ya gago ; le mongwe-ka-wena o mo rate jaaka o ithata . ”
42010028	Jesu a mo raya a re : “ O arabile sentle ; dira jalo , mme o tla phela . ”
42010029	Mme ene , ka a rata go itshiamisa , a raya Jesu a re : “ Mme mongwe-ka-nna ke mang ? ”
42010030	Jesu a araba a re : “ Motho mongwe o kile a tswa Jerusalema , a ya kwa Jerigo ; mme a wela mo dinokwaneng . Ya re di sena go mo apola le go mo ntsha dintho , tsa tsamaya , tsa mo tlogela a le gaufi le go swa .
42010031	Ga dirafala , moperesiti mongwe a fologa ka tsela eo , mme ya re a mmona , a mo feta fela .
42010032	Fela jalo le Molefi , ya re a fitlha felong foo , mme a mmona , a mo feta fela .
42010033	Mme Mosamaria mongwe a eta , a fitlha fa a leng teng . Ya re a mmona , a tlhomoga pelo ,
42010034	a ya fa go ene , a fapa dintho tsa gagwe , a di tshela lookwane le weine , a ba a mo palamisa pelesa ya gagwe , a mo isa kwa ntlong ya baeti , a mo tlamela .
42010035	Ya re kamoso a ntsha diselefera tse pedi , a di naya mong wa ntlo a re : ‘ Mo tlamele , mme se o tla se ntshang bogolo go moo , ke tla se go busetsa , fa ke boa . ’
42010036	“ O gopolang , ke mang wa ba bararo ba , yo e neng e le mongwe-ka-ene yo o wetseng mo dinokwaneng ? ”
42010037	Yoo a re : “ Ke yo o mo diretseng ka kutlwelo-botlhoko . ” Jesu a mo raya a re : “ Tsamaya o dire jalo le wena . ”
42010038	Ya re ba ntse ba tsamaya , a tsena mo motsaneng mongwe . Mme mosadi mongwe , yo leina la gagwe e leng Maretha , a mo tsholela mo ntlong ya gagwe .
42010039	A bo a na le monnawe yo o bidiwang Maria ; ene o ne a nna fa dinaong tsa Morena , a reeditse lefoko la gagwe .
42010040	Maretha ene a bo a kgoreletsegile thata ka go ba direla go le gogolo . A ba a tla a re : “ Morena , a ga o re sepe , fa nnake a ntlogetse ke dira ke le nosi ? Mo ree jaanong , a nthuse ! ”
42010041	Mme Morena a mo araba a re : “ Maretha , Maretha , o itshwenya ka tse dintsi , o bile o itlhokisa boiketlo .
42010042	Mme se se batlegang ke se le sengwe fela . Fa e le Maria , o itlhaoletse kabelo e e molemo , e e se kitlang e tlosiwa mo go ene . ”
42011001	E rile a le kwa felong gongwe , a rapela , ya re a khutla , mongwe wa barutwa ba gagwe a mo raya a re : “ Morena , re rute go rapela , jaaka Johane le ene a rutile barutwa ba gagwe . ”
42011002	Jesu a ba raya a re : “ E re fa lo rapela , lo re : “ ‘ Rraarona , yo o kwa magodimong ; leina la gago a le itshepisiwe ; puso ya gago a e tle ; thato ya gago a e dirafale mo lefatsheng jaaka kwa legodimong .
42011003	O re fe kajeno sejo sa rona sa letsatsi .
42011004	O re itshwarele melato ya rona , jaaka le rona re itshwarela ba ba melato le rona . O se re gogele mo thaelong ; mme o re golole mo bosuleng . ’ ”
42011005	A boa a ba raya a re : “ Ke ofe mo go lona , yo e ka reng a na le tsala , mme a ya go yona bosigogare , a e raya a re : ‘ Tsala , nkadima dinkgwe di le tharo ,
42011006	gonne tsala ya me e nkgorogetse , e tswa leetong , mme ga ke na sepe se ke tla se e bayang pele ; ’
42011007	mme yole a araba , a le kwa teng , a re : ‘ Se ntshwenye ; mojako o setse o tswetswe , le bana ba me ba na le nna mo bolaong . Ga nka ke ka tsoga , ka go naya . ’ A o ka re jalo ?
42011008	Ke lo raya ke re : Le fa a ne a sa ka ke a tsoga , a mo naya , ka e le tsala ya gagwe , mme ka ntlha ya kemelelo ya gagwe o tla tsoga , a mo naya ka fa a tlhokang ka teng .
42011009	“ Le gona ke lo raya ke re : “ Kopang , mme lo tla newa ; batlang , mme lo tla bona ; konyakonyang , mme lo tla bulelwa .
42011010	“ Gonne mongwe le mongwe yo o kopang o a amogela , le yo o batlang o a bona , le yo o konyakonyang o tla bulelwa .
42011011	Mme rra-bana ke ofe mo go lona , yo e a reng morwawe a mo kopa senkgwe , a mo nee lentswe , gongwe a mo kopa tlhapi , a mo nee noga mo boemong jwa tlhapi ,
42011012	gongwe a mo kopa lee , a mo nee phepheng ?
42011013	Jaanong , fa lona ba lo leng bosula , lo itse go naya bana ba lona dineo tse di molemo , kana Rraeno wa legodimo o tla naya bone ba ba mo kopang Mowa o o Boitshepo bogolo jang ! ”
42011014	A ba a kgarameletsa modemone ntle , ya bo e le o o semumu . Ya re modemone o sena go tswa , motho yo o semumu a bua ; mme bontsi jwa batho jwa gakgamala .
42011015	Foo bangwe ba bone ba re : “ O kgarameletsa medemone ntle ka Beelsebule , morena wa medemone . ”
42011016	Ba bangwe ba mo leka , ba batla mo go ene sesupo se se tswang kwa legodimong .
42011017	Mme ene , ka a itse megopolo ya bone , a ba raya a re : “ Bogosi bongwe le bongwe jo bo ikgaogantseng bo a senyega , mme ntlo e e itwantshang e a wa .
42011018	Fa Satane le ene a ikgaogantse le ba gagwe , bogosi jwa gagwe bo ka ema jang ? Gonne lo a re , ke kgarameletsa medemone ntle ka Beelsebule .
42011019	Jaanong fa nna ke kgarameletsa medemone ntle ka Beelsebule , bomorwaa-lona ba e kgarameletsa ntle ka mang ? Ka moo bone ba tla nna baatlhodi ba lona .
42011020	Mme fa ke kgarameletsa medemone ntle ka monwana wa Modimo , gona puso ya Modimo e fitlhile mo go lona .
42011021	“ E a re fa monna yo o senatla , yo o tlhometseng , a disitse lapa la gagwe , tse a nang natso di nne mo kagisong .
42011022	Mme fa mongwe yo o senatla bogolo go ene a mo tlhasela , a mo fenya , o mo tseela dibolai tsa gagwe tse a di ikantseng , a abe dithopo tsa gagwe .
42011023	“ Yo o sa ntweleng , o a ntwantsha ; yo o sa phutheng le nna , o a falatsa .
42011024	“ Mowa o o itshekologileng e a re o dule mo mothong , o ralale mafelo a a se nang metsi , o batla tapologo ; mme e re o sa e bone , o re : ‘ Ke tla boela kwa ntlong ya me e ke duleng mo go yona . ’
42011025	Jaanong e re o tla , o fitlhele e feetswe , e kgabisitswe .
42011026	Foo o ye , o itseele mewa e sele e e supang e e bosula go o feta ; mme e tsene , e age teng ; mme tsa bofelo tsa motho yoo di nne bosula go feta tsa ntlha . ”
42011027	Ya re a sa ntse a bua jalo , mosadi mongwe mo bontsing a tsholetsa lentswe , a mo raya a re : “ Go sego mmele o o go belegeng , le mabele a o a amuleng . ”
42011028	Mme ene a re : “ Ee , mme bogolo go sego ba ba utlwang Lefoko la Modimo , ba le boloka . ”
42011029	E rile bontsi bo phuthega , a simolola go bua a re : “ Losika lo ke lo lo bosula ; lo batla sesupo ; mme ga lo kitla lo newa sesupo sepe , fa e se sa ga Jona moporofeti .
42011030	Gonne Morwa-Motho o tla nna sesupo mo losikeng lo , fela jaaka Jona e ne e le sesupo mo go ba Ninife .
42011031	Kgosigadi ya kwa borwa e tla nanoga mo katlholong ya bofelo , e na le banna ba losika lo , mme e tla ba bona molato ; ka gonne e ne ya tswa kwa dikhutlong tsa lefatshe , ya tla go utlwa botlhale jwa ga Salomo ; mme kana yo o fetang Salomo o fano .
42011032	Le banna ba Ninife ba tla ema mo katlholong ya bofelo , ba na le losika lo , ba lo bona molato ; ka gonne ba ne ba ikwatlhaisiwa ke thero ya ga Jona ; mme kana yo o fetang Jona o fano .
42011033	“ Ga go ope yo e a reng a tshubile lobone , a lo bee mo go fitlhegileng , le fa e le ka fa tlase ga seelo , mme o lo baya mo setlhomong , gore ba ba tsenang ba bone lesedi .
42011034	Lobone lwa mmele ke leitlho la gago . Fa leitlho la gago le siame , mmele otlhe wa gago le ona o tletse lesedi ; mme fa le fokola , mmele wa gago le ona o tletse lefifi .
42011035	Jaanong he , ela tlhoko , e se re gongwe lesedi le le mo go wena ya bo e le lefifi .
42011036	Fa mmele wa gago otlhe o tletse lesedi , go se na gope fa go leng lefifi , o tla bo o tletse lesedi otlhe , jaaka fa lobone lo go bonesa ka lesedi . ”
42011037	Ya re a sena go bua , Mofarisai mongwe a mo kopa gore a fitlhole nae . A tsena , a nna fa dijong .
42011038	Ya re Mofarisai a bona , a gakgamala , ka a se ka a tlhapa pele ga go ja .
42011039	Mme Morena a mo raya a re : “ Kana lona Bafarisai , lo tlhatswa senwelo le mogotšwana ka fa ntle , mme ka fa teng lo tletse megagaru le bosula .
42011040	Masilo ke lona ! A yo o dirileng se se ka fa ntle ga a dira le sona se se ka fa teng ?
42011041	Bogolo ntshang tse di mo teng go atswa bahumanegi , mme tsotlhe di tla nna phepa mo go lona .
42011042	“ Mme go latlhega lona Bafarisai ! Ka gonne lo kgetha sa bosome sa kgomodimetsing le sa seruane le sa merogo yotlhe ; mme lo fapoga tshiamo le lorato lwa Modimo . Tse , di tshwanetse go dirwa , mme tsele tsa se ka tsa tlogelwa .
42011043	“ Go latlhega lona Bafarisai ! Ka gonne lo rata ditulo tse di kwa pele mo disenagogeng le ditumediso mo dipatlelong .
42011044	Go latlhega lona Baitsedikwalo le Bafarisai , baitimokanyi ke lona ! Ka gonne lo ntse jaaka diphupu tse di sa bonaleng , tse batho ba sa itseng gore a ba tsamaya fa godimo ga tsona . ”
42011045	Foo mongwe wa Baitse-molao a mo araba a re : “ Moruti , fa o bua jalo , le rona o a re kgoba . ”
42011046	Mme Jesu a re : “ Go latlhega le lona Baitse-molao ! Ka gonne lo rwesa batho merwalo e e bokete go rwalwa , mme lona ka losi ga lo ame merwalo e , le fa e le ka monwana o le mongwe fela .
42011047	Go latlhega lona ! Gonne lo aga matlapa a diphupu tsa baporofeti , etswe borraeno ba ba bolaile .
42011048	Ka moo lo basupi , mme lo dumalana le ditiro tsa borraeno ; gonne bone ba ba bolaile , mme lona lo aga matlapa a diphupu tsa bone .
42011049	Ke ka moo le jona Botlhale jwa Modimo bo buileng jwa re : ‘ Ke tla roma baporofeti le baapostolo kwa go bone ; mme bangwe ba bone ba tla ba bolaya , ba ba bogisa . ’
42011050	Jalo madi a baporofeti botlhe a a tsholotsweng go tloga tlholegong ya lefatshe a busolosediwa losika lo ,
42011051	go simolola ka madi a ga Abele go tla mo mading a ga Sagaria yo o swetseng fa gare ga aletare le Tempele . Ee , ke lo raya ke re : A tla busolosediwa losika lo .
42011052	“ Go latlhega lona Baitse-molao ! Ka gonne lo tlositse selotlele sa kitso ; lona ka losi ga lo a ka lwa tsena , mme ba ba reng ba a tsena lo a ba kgoreletsa . ”
42011053	Ya re a sena go bua jalo nabo , Baitsedikwalo le Bafarisai ba simolola go mo leba ka bogale le go mmotsolotsa ka ga dilo di le dintsi ;
42011054	ba mo thaela serai gore ba tshware sengwe se se tswang mo molomong wa gagwe , ba tle ba mmone molato .
42012001	E rile go sa le jalo , diketekete tsa batho di sena go phuthega , mo ba bileng ba gatana dinao , a simolola go bua pele le barutwa ba gagwe a re : “ Itiseng mo matlhabegong a Bafarisai , a e leng boitimokanyo .
42012002	Ga go na sepe se se bipilweng , se se se kitlang se senolwa , le fa e le se se fitlhegileng , se se se kitlang se itsiwe .
42012003	Ka moo , tsotlhe tse lo di buileng mo lefifing di tla utlwala mo leseding , le se lo se sebileng ditsebeng mo matlwaneng a a kwa teng se tla phatlaladiwa mo godimo ga matlo . ”
42012004	“ Mme lona ditsala tsa me , ke lo raya ke re : Se boifeng ba ba bolayang mmele , mme morago ba se na sepe se ba ka se dirang bogolo go moo .
42012005	Mme ke tla lo supetsa yo lo tshwanetseng go mmoifa : Boifang ene yo e a reng a sena go bolaya , a bo a na le thata go latlhela mo moleteng wa molelo . Ee , ke lo raya ke re : Boifang ene .
42012006	“ A dirobele di le tlhano ga di rekwe ka madinyana a le mabedi ? Mme ga go sepe sa tsona se se ka lebalwang fa pele ga Modimo .
42012007	Le tsona dithiri tsa ditlhogo tsa lona di badilwe tsotlhe . Se boifeng ; gonne lo gaisa dirobele di le dintsi . ”
42012008	“ Ke lo raya ke re : Mongwe le mongwe yo o impolelang fa pele ga batho , Morwa-Motho le ene o tla mo ipolela fa pele ga baengele ba Modimo .
42012009	Mme yo o intatolang fa pele ga batho , o tla itatolwa fa pele ga baengele ba Modimo
42012010	“ Mongwe le mongwe yo o tla buang lefoko le le nyefolang Morwa-Motho , o ka itshwarelwa ; mme yo o ka kgalang Mowa o o Boitshepo , ga a ka ke a itshwarelwa .
42012011	“ E re fa ba lo isa fa pele ga disenagoge le mebuso le balaodi , lo se ka lwa itshwenya gore lo tla ikarabela jang , gongwe ka eng , le fa e le gore lo tla bua eng ;
42012012	gonne Mowa o o Boitshepo o tla lo ruta ka nako eo tse lo tshwanetseng go di bua . ”
42012013	Ke fa mongwe mo bontsing a mo raya a re : “ Moruti , raya morwa-rre gore a kgaogane boswa le nna . ”
42012014	Mme Jesu a mo raya a re : “ Motho ke wena , ke mang yo o mpeileng go nna moatlhodi gongwe mokgaoganyi wa boswa jwa lona ? ”
42012015	A boa a ba raya a re : “ Elang tlhoko , lo itise mo megagarung yotlhe ; gonne le fa mongwe a na le letlotlo , ga a bone bophelo ka tse a nang natso . ”
42012016	A ba a bua nabo ka setshwantsho a re : “ Masimo a motho mongwe wa mohumi a ne a ungwa thata .
42012017	Mme a ikakanya a re : ‘ Ke tla dira eng , ka ke se na mo nka bolokelang thobo ya me teng ? ’
42012018	A ikaraba a re : ‘ Ke tla dira jaana : Ke tla rutla difala tsa me , ke aga tse dikgolo , ke bolokela mabele aotlhe le dikhumo tsa me teng ,
42012019	jaanong ke raya mowa wa me ke re : Mowa wa me , o na le dikhumo tse dintsi tse di lekanyeng dinyaga tse dintsi . Ikhutse , o je , o nwe , o ipele . ’
42012020	Mme Modimo wa mo raya wa re : ‘ Lesilo ke wena ! Mowa wa gago o tla tlosiwa mo go wena mo bosigong jono ; mme dilo tse o di kgobokantseng e tla nna tsa ga mang ? ’
42012021	“ Yo o iphuthelang matlotlo , mme a sa huma ka fa Modimong , o ntse jalo . ”
42012022	Jaanong a raya barutwa ba gagwe a re : “ Ke ka moo ke lo rayang ke re : Se tshwenyegeleng bophelo gore lo tla ja eng , le fa e le mmele gore lo tla apara eng .
42012023	Gonne bophelo bo gaisa dijo , le mmele o gaisa diaparo .
42012024	Elang magakabe tlhoko ; ka gonne ga a jwale , ga a robe ; le gona ga a na sefala , le fa e le ntlo ya polokelo , mme Modimo o a a otla . Lona lo gaisa dinonyane segolo jang !
42012025	Ke ofe wa lona yo o ka ikoketsang boleele jwa letsogo le le lengwe fela ka go itlhofaetsa ?
42012026	Jaanong fa le se sennyennyane se lo palela , lo itshwenyetsang ka tse dingwe ?
42012027	Elang madutla tlhoko ka fa a golang ka teng ; ga a otlhe , ga a loge ; mme ke lo raya ke re : Le fa e le Salomo mo kgalalelong yotlhe ya gagwe , o ne a sa apare jaaka lengwe la ona .
42012028	Mme fa Modimo o apesa jalo bojang jo bo mo nageng , jo bo leng teng gompieno , mme kamoso bo latlhelwa mo pesetsong , o tla lo apesa bogolo jang , ba tumelo e potlana ke lona !
42012029	“ Se batleng se lo tla se jang le se lo tla se nwang , le gona lo se ka lwa di tlhofaelela .
42012030	Gonne dilo tsotlhe tse di batlwa ke merafe ya lefatshe ; mme Rraeno o itse gore di batlega mo go lona .
42012031	Bogolo batlang puso ya gagwe , mme dilo tsotlhe tse lo tla di okelediwa .
42012032	“ Se boifeng , letsomanenyana ; gonne go natefetse Rraeno go lo naya puso .
42012033	Rekisang tse lo nang natso , lo ntshe dikatso . Itireleng dikgwama tse di sa onaleng , e bong lohumo lo lo sa feleng kwa magodimong , kwa legodu le sa atameleng teng le kwa motoutwana o sa senyeng teng ;
42012034	gonne kwa lohumo lwa lona lo leng teng , dipelo tsa lona le tsona di tla nna teng .
42012035	“ A matheka a lona a nne a tlamilwe , le dipone tsa lona di tuke .
42012036	Lo nne jaaka batho ba ba lebeletseng morena wa bone , fa a tla boa kwa modirong wa nyalo , gore e re a tla a konyakonya , ba akofe ba mmulele .
42012037	Go sego batlhanka bao ba e tla reng morena wa bone a tla , a ba fitlhele ba disitse . Ammaaruri ke lo raya ke re : O tla itlama , a ba nnisa fa dijong , a ba a tla , a ba tsholela .
42012038	Mme fa e ka re a tla ka tebelo ya bobedi , le fa e le ka ya boraro , a ba fitlhela jalo , ba tla nna sego batlhanka bao .
42012039	Kana fa mong wa ntlo a ka bo a itsile gore legodu le tla tla ka nako efe , o ka bo a disitse , a se ka a leseletsa ntlo ya gagwe go phunngwa .
42012040	Le lona , nnang lo iketleeditse ; gonne Morwa-Motho o tla tla ka nako e lo sa e gopolang . ”
42012041	Ke fa Petoro a mo raya a re : “ Morena , setshwantsho se a o se bolelela rona fela , gongwe botlhe ? ”
42012042	Morena a re : “ Kana molebeledi yo o ikanyegang , yo o botlhale ke mang , yo morena wa gagwe o tla mo laodisang badiredi ba gagwe gore a ba abele dijo ka nako tsa teng ?
42012043	Go sego motlhanka yoo , yo e tla reng morena wa gagwe a tla , a mo fitlhele a dira jalo .
42012044	Ammaaruri ke lo raya ke re : O tla mo laodisa tsotlhe tse o nang natso .
42012045	Mme fa motlhanka yoo a ka ithaya a re : ‘ Morena wa me o diega go tla , ’ mme a simolola go betsa batlhanka le malata , le go ja le go nwa le go tagwa ,
42012046	morena wa motlhanka yoo o tla tla ka letsatsi le o sa mo lebelelang ka lone , le ka nako e o sa e itseng , mme o tla mo gagoganya , a mo naya kabelo ya gagwe le ba ba sa ikanyegeng .
42012047	“ Motlhanka yo o itsileng thato ya morena wa gagwe , mme a se ka a baakanya sepe , le fa e le go dira ka fa thatong ya gagwe , o tla bediwa thata .
42012048	Mme yo o se kang a itse , mme a dira tse di tshwanetseng kotlo , o tla bediwa go le gonnye . Mongwe le mongwe yo o neetsweng tse dintsi , go tla batlwa tse dintsi mo go ene ; yo o filweng taolo mo go tse dintsi , go tla batlwa tse di fetisang mo go ene .
42012049	“ Ke tsile go latlhela molelo mo lefatsheng ; mme ke eletsa jang , fa o ka bo o setse o tshubilwe .
42012050	Mme ke na le kolobetso e ke tla kolobediwang ka yona ; mme ke tlaletswe jang go tsamae e dirafale !
42012051	A lo itlhoma gore ke tsile go dira kagiso mo lefatsheng ? Ke lo raya ke re : Nnyaya , mme bogolo kgaogano :
42012052	gonne go tloga jaanong go tla nna ba le batlhano mo ntlong e le nngwe fela ba kgaoganye , ba bararo ba ganetsanya le ba babedi , ba babedi ba ganetsanya le ba bararo .
42012053	Ba tla nna ba kgaoganye , rra-motho a ganetsa morwawe , morwa a ganetsa rraagwe ; mma-motho a ganetsa morwadie , morwadi a ganetsa mmaagwe ; matsalaa-motho a ganetsa ngwetsi wa gagwe , ngwetsi a ganetsa matsalaagwe . ”
42012054	A boa a raya batho a re : “ E a tle e re lo bona leru le tlhatloga kwa bophirimatsatsi , lo akofe lo re : ‘ Go tla tla mookodi , ’ mme go dirafale jalo .
42012055	Mme e re phefo ya borwa e foka , lo re : ‘ Go tla nna mogote , ’ mme go nne jalo .
42012056	Baitimokanyi ke lona ! Ponalo ya lefatshe le ya legodimo lo itse go e lemoga ; mme go ntse jang , fa lo sa lemoge sebaka seno ?
42012057	“ Gape , ke go reng , fa lo sa ikatlholele ka losi se e leng tshiamo ?
42012058	Fa o ya kwa kgosaneng , o na le moganetsi wa gago , o dire matsapa go ithuanya nae , o sa le mo tseleng , e se re gongwe a go gogela kwa moatlhoding , mme moatlhodi a go neela motlhanka , mme motlhanka a go latlhela mo ntlong ya kgolegelo .
42012059	Ke go raya ke re : Ga o nke o tswa teng ka gope , o ise o lefe le lone ledinyana la bofelo . ”
42013001	Go ne go le bangwe teng ka yona nako eo , ba mmegela ka ga Bagalelea ba Pilato o tlhakantseng madi a bone le ditlhabelo tsa bone .
42013002	Jesu a ba araba a re : “ A lo itlhoma gore Bagalelea bao e ne e le baleofi go feta Bagalelea botlhe , ka ba bolailwe jalo ?
42013003	Ke lo raya ke re : Nnyaya ; mme fa lo sa sokologe , le lona lo tla nyelela jalo lotlhe .
42013004	Gongwe ba ba 18 ba turio e ba wetseng kwa Siloame , ya ba bolaya , a lo itlhoma gore ba ne ba le molato go feta batho botlhe ba ba agileng mo Jerusalema ?
42013005	Ke lo raya ke re : Nnyaya ; mme fa lo sa sokologe , le lona lo tla nyelela fela jalo lotlhe . ”
42013006	A ba a bua ka setshwantsho se se reng : “ Motho mongwe o ne a na le mofeie , o tlhomilwe mo tshimong ya gagwe ya moweine . Jaanong a tla a batla maungo mo go ona , mme a a tlhoka .
42013007	A raya molemi wa tshimo a re : ‘ Bona , ke dinyaga tse tharo , ke ntse ke tla ke batla maungo mo mofeieng o , mme ke a tlhoka . O reme ! O jelang lefatshe fela ? ’
42013008	Ene a mo araba a re : ‘ Morena , o o lese le ka ngwaga ono , ke tle ke o o lemele , ke tsenye letshotelo .
42013009	Motlhaope o tla ungwa isago ; fa go sa nne jalo , o ka o rema . ’ ”
42013010	A bo a ruta mo senagogeng sengwe ka Sabata .
42013011	Teng ga bo go le mosadi yo o neng a na le mowa wa bolwetse dinyaga di le 18 , a hutaganye , a palelwa gotlhe ke go ikinamolola .
42013012	Ya re Jesu a mmona , a mmitsa , a mo raya a re : “ Mosadi , o golotswe mo bolwetseng jwa gago . ”
42013013	A ba a mmaya diatla ; mme ka bonako mosadi a inamologa , a ba a galaletsa Modimo .
42013014	Ke fa molaodi wa senagoge a gakatsega , ka Jesu a fodisitse ka Sabata , a raya batho a re : “ Go malatsi a le marataro a go tshwanetseng ga dirwa ka ona ; tlaang lo fodisiwe ka ona , e seng ka letsatsi la Sabata . ”
42013015	Morena a mo araba a re : “ Baitimokanyi ke lona ! Mongwe le mongwe wa lona a ga a ke a golola kgomo ya gagwe gongwe esele fa segopong ka Sabata , a ya go e nosa ?
42013016	Mme yo e leng morwadia Aborahame , yo Satane o ntseng a mo golegile dinyaga di le 18 , gopola , a o ne a sa tshwanela go gololwa mo kgolegong e ka letsatsi la Sabata ? ”
42013017	Ya re a bua dilo tse , baganetsi botlhe ba gagwe ba tlhajwa ke ditlhong ; mme batho botlhe ba itumela ka ntlha ya tsotlhe tsa kgalalelo tse di dirwang ke ene .
42013018	Ke fa a re : “ Puso ya Modimo e tshwana le eng ? Ke tla e bapisa le eng ?
42013019	E tshwana le tlhaka ya peo ya mmasetete , e motho o e tsereng , a e jwala mo tshimong ya gagwe . Ya gola , ya tswa setlhare , mme dinonyane tsa loapi tsa ba tsa aga mo dikaleng tsa sona . ”
42013020	A boa a bua gape a re : “ Puso ya Modimo ke tla e tshwantsha ka eng ?
42013021	E tshwana le matlhabego a mosadi o a tsereng , a a tsenya mo dielong tse tharo tsa bupe , jwa ba jwa bela jotlhe . ”
42013022	Jaanong a ralala metse le metsana , a eta a ruta , a etela kwa Jerusalema .
42013023	Foo mongwe a mo raya a re : “ Morena , ba ba tla pholosiwang a ga ba banene ? ” Mme Jesu a ba raya a re :
42013024	“ Lwelang go tsena ka mojako o o pitlaganyeng ; gonne ke lo raya ke re : Ba bantsi ba tla leka go tsena , mme ba tla palelwa .
42013025	E tla re mong wa ntlo a sena go nanoga , a tswala mojako , lo simolole go ema ka fa ntle , lo konyakonya lobati lo re : ‘ Morena , re bulele ! ’ a lo arabe a re : ‘ Ga ke lo itse , le kwa lo tswang teng . ’
42013026	Foo lo tla simolola go bua lo re : ‘ Re ne ra ja , ra nwa fa pele ga gago , le gona o ne wa ruta mo mebileng ya rona . ’
42013027	Mme o tla re : ‘ Ke lo reile ka re : Ga ke itse kwa lo tswang teng ; tlogang fa go nna lotlhe , badiri ba tshiamololo ke lona ! ’
42013028	Teng foo go tla nna selelo le phuranyo ya meno , motlhang lo bonang Aborahame le Isaka le Jakobe le baporofeti botlhe mo pusong ya Modimo , mme lona lo leleketswe kwa ntle .
42013029	Mme ba tla tswa kwa botlhabatsatsi le kwa bophirimatsatsi le kwa bokone le kwa borwa , ba nna fa dijong mo pusong ya Modimo .
42013030	Mme itseng , go na le ba morago ba ba tla nnang ba pele , e bile go na le ba pele ba ba tla nnang ba morago . ”
42013031	Ka yona nako eo ga tla Bafarisai bangwe , ba mo raya ba re : “ Tloga mono o tshabe ; gonne Herote o batla go go bolaya . ”
42013032	A ba raya a re : “ Yaang lo ree phokojwe eo lo re : ‘ Bona , ke kgarameletsa medemone ntle , ke dira diphodiso kajeno le kamoso , mme ka moso o mongwe ke tla wetsa . ’
42013033	Le fa go ntse jalo ke tshwanetse go tsamaya kajeno le kamoso le ka le le latelang ; gonne ga go a tshwanela gore moporofeti a bolaelwe kwa ntle ga Jerusalema .
42013034	“ Jerusalema , Jerusalema ! Wena yo o bolayang baporofeti , o kgobotletsa ba ba romilweng go wena ! Ke ratile gantsi jang go phutha bana ba gago , jaaka koko e tle e phuthe dikokwana tsa yona fa tlase ga diphuka ; mme lo ganne !
42013035	Itseng , Ntlo ya lona lo e tlogelelwa e le letlotla . Ke lo raya ke re : Ga lo kitla lo mpona go tsamae lo tle lo re : ‘ A go bakwe yo o tlang mo leineng la Morena ! ’ ”
42014001	E rile a tsena mo ntlong ya molaodi mongwe wa Bafarisai ka Sabata go ja senkgwe , bone ba bo ba mo disitse .
42014002	Mme ga bo go le motho mongwe fa pele ga gagwe yo o nang le bolwetse jwa metsi .
42014003	Jesu a tswa molomo , a botsa Baitse-molao le Bafarisai a re : “ A go letleletswe go fodisa ka Sabata , gongwe nnyaya ? ”
42014004	Mme ba didimala . Jaanong a mo tsaya , a mo fodisa , a mo naya tsela .
42014005	A ba a ba botsa a re : “ Ke ofe wa lona , yo esele gongwe kgomo ya gagwe e ka reng e wetse mo sedibeng , a se ka a akofa a e ntsha ka letsatsi la Sabata ? ”
42014006	Mme ba palelwa ke go araba mafoko ao .
42014007	A ba a bua le ba ba laleditsweng ka setshwantsho , ka a lemoga ka fa ba ipatlelang ditulo tse di kwa pele ka teng ; a ba raya a re :
42014008	“ E re fa mongwe a go laleleditse modiro wa nyalo , o se ka wa nna mo sedulong se se kwa pele , e se re gongwe mongwe yo o tlotlegang bogolo go wena le ene a bo a mo laleditse ;
42014009	mme fa yo o lo laleditseng wena le ene , a tla , a go raya a re : ‘ Sutela yo ! ’ o tla tloga o ya go tsaya bonno jo bo kwa moragorago ka ditlhong .
42014010	E re fa o laleditswe , o ye o nne mo bonnong jo bo kwa moragorago , gore e tle e re yo o go laleditseng a tla , e nne ene yo o ka go rayang a re : ‘ Tsala , nnela kwa pele ! ’ Ke gona o tla nnang le tlotlo fa pele ga botlhe ba ba ntseng nao fa dijong .
42014011	Gonne mongwe le mongwe yo o ikgodisang o tla kokobediwa ; mme yo o ikokobetsang o tla godisiwa . ”
42014012	Le gona a raya ene yo o mo laleditseng a re : “ E re fa o dira sefitlholo gongwe selalelo , o se ka wa laletsa ditsala tsa gago , le e seng bana ba ga rraago , le e seng ba ga eno , le e seng ba ba bapileng nao ba ba humileng , e se re gongwe le bone ba tloga ba go laletsa , mme wa boelwa .
42014013	Mme e re fa o dira moletlo , o laletse bahumanegi le digole le batlhotsi le difofu .
42014014	Foo o tla nna sego , ka gonne ga ba na se ba ka go busetsang ka sona ; o tla busediwa mo tsogong ya basiami . ”
42014015	Ya re mongwe wa ba ba ntseng nae fa dijong a utlwa tseo , a mo raya a re : “ Go sego yo o tla jang senkgwe mo pusong ya Modimo . ”
42014016	Jesu a mo fetola a re : “ Motho mongwe o ne a dira moletlo o mogolo , a ba a laletsa ba bantsi .
42014017	A roma motlhanka wa gagwe ka nako ya moletlo go ya go raya ba ba laleditsweng a re : ‘ Tlaang , gonne tsotlhe di setse di baakantswe . ’
42014018	Mme botlhe ba ela seopo sengwe , ba simolola go ipata . Wa ntlha a mo raya a re : ‘ Ke rekile tshimo , mme ke tshwanetse go ya go e bona ; ke a go rapela , o mpolele gore ke itatile . ’
42014019	Yo mongwe a re : ‘ Ke rekile dipholo tsa dijoko tse tlhano , mme ke ya go di leka ; ke a go rapela , o mpolele gore ke itatile . ’
42014020	Yo mongwe a re : ‘ Ke nyetse mosadi , ke ka moo ke sa ka keng ka tla . ’
42014021	“ Motlhanka a tla , a bolelela morena wa gagwe dilo tse . Ke fa mong wa ntlo a galefa , a raya motlhanka wa gagwe a re : ‘ Akofa o tswele kwa mebileng le mebilaneng ya motse , o tsise bahumanegi le digole le difofu le batlhotsi kwano . ’
42014022	Motlhanka a re : ‘ Morena , se o se laotseng se dirilwe , mme manno a sa le teng . ’
42014023	Morena a raya motlhanka a re : ‘ Tswela kwa ditseleng le dikgorong , mme o ba kgole go tsena gore ntlo ya me e tlale .
42014024	Gonne ke lo raya ke re : Ga go ope wa banna bao , ba ba laleditsweng , yo o tla utlwang moletlo wa me . ’ ”
42014025	Jaanong bontsintsi jwa batho jwa tsamaya nae ; mme a retologa , a ba raya a re :
42014026	“ Fa mongwe a tla go nna , mme a sa nthate bogolo go rraagwe le mmaagwe le mosadi le bana le bomorwa-rraagwe le bokgaitsadie le jona botshelo jwa gagwe , ga a ka ke a nna morutwa wa me .
42014027	Le fa e le mang yo o sa sikareng sefapaano sa gagwe , a ntshala morago , ga a ka ke a nna morutwa wa me .
42014028	“ Ke ofe wa lona yo e ka reng a rata go aga turio , a se ka a nna pele , a bala ditshenyegelo tsa teng gore a o na le go e wetsa ?
42014029	E se re gongwe a sena go baya motheo , mme a palelwa ke go e wetsa , botlhe ba ba bonang ba simolola go mo tshega
42014030	ba re : ‘ Motho yo , o simolotse go aga , mme o paletswe ke go wetsa . ’
42014031	“ Gongwe , kgosi ke efe , e e ka reng e ya go bololela kgosi e nngwe ka ntwa , ya se ka ya nna fa fatshe , ya akanya gore a e nonofile ka dikete di le some go kgatlhantsha e e tlang go yona ka dikete di le masome a mabedi ?
42014032	Fa go sa nna jalo , e re eo e sa ntse e le kgakala , e rome barongwi go kopa kagiso .
42014033	Jaanong he , mongwe le mongwe wa lona yo o sa ikgaoganyeng le tsotlhe tse a nang natso , o palelwa jalo ke go nna morutwa wa me .
42014034	“ Kana letswai le molemo ; mme fa letswai le lone le tswapogile , le ka tswaisiwa ka eng ?
42014035	Ga le na tiro , le fa e le tshimong , le fa e le mo thotobolong ; mme ba le latlhela kwa ntle . Yo o nang le ditsebe go utlwa a a utlwe ! ”
42015001	Jaanong bakgethisi botlhe le baleofi ba nna ba tla go mo utlwa .
42015002	Mme Bafarisai le Baitsedikwalo ba ngongorega ba re : “ Yo , o tshola baleofi , o ja nabo . ”
42015003	Ke fa Jesu a ba bolelela setshwantsho se a re :
42015004	“ Motho ke ofe mo go lona , yo e ka reng a na le dinku di le lekgolo , a timelelwa ke e le nngwe ya tsona , a se ka a tlogela tse di 99 kwa sekakeng , a latela e e timetseng go tsamaya a e bone ?
42015005	Mme e re a sena go e bona , a e bee mo magetleng a gagwe , a itumele .
42015006	Mme e re a tla mo gae , a phuthe ditsala le ba ba agileng nae , a ba ree a re : ‘ Itumeleng le nna ; ka gonne ke bonye nku ya me e e neng e timetse . ’
42015007	Ke lo raya ke re : Go tla nna boitumelo jalo mo legodimong ka ga moleofi a le mongwe fela yo o sokologang , bogolo go basiami ba le 99 , ba go sa batlegeng tshokologo mo go bone .
42015008	“ Gongwe mosadi ke ofe yo e ka reng a na le diselefera di le some , a latlhegelwa ke selefera e le nngwe fela , a se ka a tshuba lobone , a feela ntlo , a batla ka tlhoafalo go tsamaya a e bone ?
42015009	Mme e re a sena go e bona , a phuthe ditsala le ba ba agileng nae a re : ‘ Itumeleng le nna ; gonne ke bonye selefera e e neng e ntatlhegetse . ’
42015010	Ke lo raya ke re : Go boitumelo jalo mo baengeleng ba Modimo ka ga moleofi a le mongwe yo o sokologang . ”
42015011	Gape a bua a re : “ Motho mongwe o ne a na le bomorwa ba le babedi .
42015012	Yo mmotlana a raya rraagwe a re : ‘ Rra , mphe kabelo ya boswa e e ntshwanetseng . ’ Mme rraagwe a ba kgaoganya tse ba phelang ka tsona .
42015013	Morago ga malatsi a se kae morwa yo mmotlana a phutha tsotlhe , a hudugela kwa lefatsheng le le kwa kgakala ; teng a senya khumo ya gagwe ka bophelo jo bo maswe .
42015014	Ya re a sena go senya tsotlhe , ga nna leuba mo lefatsheng leo , mme a simolola go tlhoka .
42015015	Jaanong a ya a ikopanya le mongwe wa baagi ba lefatshe leo . Yoo a mo romela kwa magoleng a gagwe go disa dikolobe .
42015016	A ba a eletsa go ikgorisa ka maungo a ditlhare a a jewang ke dikolobe , mme a se ka a fiwa ke ope .
42015017	Ke fa a itharabologelwa a re : ‘ Barapiwa ba ga rre ba bantsi jang , ba ba nang le dijo tse dintsi , mme nna fano ke swa ka tlala .
42015018	Ke tla nanoga ke ya kwa go rre , ke mo raya ke re : Rra , ke leofetse legodimo le wena ;
42015019	ga ke tlhole ke tshwanela go bidiwa morwao ; ntire jaaka mongwe wa batlhanka ba gago . ’
42015020	A ba a nanoga , a ya kwa go rraagwe . “ Ya re a sa ntse a le kgakala , rraagwe a mmona , a tlhomoga pelo , a taboga , a wela mo thamong ya gagwe , a mo atla .
42015021	Morwawe a mo raya a re : ‘ Rra , ke leofetse legodimo , ka ba ka leofela wena ; ga ke tlhole ke tshwanela go bidiwa morwao . ’
42015022	Mme rraagwe a raya batlhanka ba gagwe a re : ‘ Akofang lo ntshe seaparo se sentlentle , lo mo apese , lo mo rwese palamonwana mo monwaneng , le ditlhako mo dinaong ;
42015023	lo be lo tsiseng namane e e nontshitsweng , lo e tlhabe ; mme a re jeng , re itumele ;
42015024	ka gonne morwaake yo o ne a sule , mme o bile o tsogile ; o ne a latlhegile , mme o bonywe . ’ Mme ba simolola go itumela .
42015025	“ Morwawe yo mogolo a bo a le kwa tshimong . Ya re a tla a atamela ntlo , a utlwa kopelo le dipina .
42015026	A ipiletsa mongwe wa batlhanka , a mmotsa gore go direlwang jaana .
42015027	Yoo a mo raya a re : ‘ Monnao o gorogile , mme rraago o tlhabile namane e e nontshitsweng , ka a mmonye a sa phela . ’
42015028	“ Ke fa a galefa , a gana go tsena . Foo rraagwe a tswa , a mo rapela .
42015029	Ene a araba rraagwe a re : ‘ Bona , ke ntse ke go direla dinyaga tse dintsi . Ga ke ise nke ke tlole taolo ya gago ; mme nna ga o ise o ke o mphe potsane gore ke itumele le ditsala tsa me .
42015030	Mme e rile morwao yo a tla , yo o jeleng dithuo tsa gago le diaka , wa mo tlhabela namane e e nontshitsweng . ’
42015031	Rraagwe a mo raya a re : ‘ Ngwanaka , o na le nna ka metlha , mme tsotlhe tsa me ke tsa gago .
42015032	Mme e ne e le tshwanelo go ipela le go itumela ; ka gonne monnao yo o ne a sule , mme o tsogile ; o ne a latlhegile , mme o bonywe . ’ ”
42016001	Le gona a raya barutwa ba gagwe a re : “ Go ne go le motho mongwe yo o humileng , a na le mookamedi wa ditiro ; mme yo , o ne a latofadiwa fa pele ga gagwe gore o senya di-tsa-gagwe .
42016002	A mmitsa , a mo raya a re : ‘ Ke eng se ke se utlwang ka ga gago ? Ikarabele ka ga bookamedi jwa gago ; gonne ga o ka ke wa tlhola o nna mookamedi . ’
42016003	Mookamedi a ikakanya a re : ‘ Ke tla dirang , ka e le fa morena wa me a tlosa bookamedi mo go nna ? Ga ke itse go otola , mme go kopa go ntlhabisa ditlhong .
42016004	Ke lemogile se ke tla se dirang gore e tle e re ke ntshiwa mo bookameding , ba tle ba ntsholele mo matlong a bone . ’
42016005	“ Jaanong a bitsa mongwe le mongwe wa ba ba molato le morena wa gagwe , a raya wa ntlha a re : ‘ O molato o le kae le morena wa me ? ’
42016006	Yoo a re : ‘ Makokoko a le 200 a lookwane . ’ Mookamedi a mo raya a re : ‘ Tsaya lokwalo lwa gago lwa molato , o nne fa fatshe , o kwale ka bonako o re : A le 100 . ’
42016007	A tloga a raya yo mongwe a re : ‘ Wena o molato o le kae ? ’ Yoo a re : ‘ Dikgetse tsa mabele di le 300 . ’ Mookamedi a mo raya a re : ‘ Tsaya lokwalo lwa gago lwa molato , o kwale o re : Di le 240 . ’
42016008	“ Morena a boka mookamedi wa tshiamololo , ka a dirile ka botlhale ; gonne bana ba lefatshe leno mo losikeng lwa bone ba tlhalefile go gaisa bana ba lesedi . ”
42016009	Gape ke lo raya ke re : “ Itireleng ditsala ka Mamone wa tshiamololo gore e tle e re a fela , di lo tsholele mo maagong a a sa khutleng .
42016010	Yo o ikanyegang mo go se sennye o ikanyega le mo go se segolo ; mme yo o sa siamang mo go se sennye , ga a siama le mo go se segolo .
42016011	Jaanong fa lo ne lo sa ikanyege ntlheng ya Mamone yo o sa siamang , ke mang yo o tla lo ikanyang mo khumong ya boammaaruri ?
42016012	Fa lo ne lo sa ikanyege mo go sa boeng , ke mang yo o tla lo nayang se e leng sa lona ?
42016013	“ Ga go motlhanka ope yo o ka direlang barena ba le babedi ; gonne o tla tlhoa yo mongwe , mme a rate yo mongwe ; gongwe o tla ngaparela yo mongwe , mme a nyatse yo mongwe . Ga lo ka ke lwa direla Modimo le Mamone . ”
42016014	Jaanong le Bafarisai , ba ba neng ba rata madi , ba utlwa tsotlhe tse , ba be ba mo sonya .
42016015	Mme Jesu a ba raya a re : “ Ke lona ba lo itshiamisang fa pele ga batho , mme Modimo o itse dipelo tsa lona ; gonne se se tlotlomaditsweng ke batho , ke makgapha fa pele ga Modimo .
42016016	“ Molao le baporofeti ba felela ka Johane ; go tloga foo go rerwa Efangele ya puso ya Modimo , mme mongwe le mongwe o itshukunyetsa mo go yona .
42016017	Go feta ga legodimo le lefatshe go ka nna botlhofo bogolo go go wela fa fatshe ga lotshwaonyana longwe lwa molao .
42016018	“ Mongwe le mongwe yo o tlhalang mosadi wa gagwe , a nyala o sele , o dira kgokafalo ; le yo o nyalang mosadi yo o tlhadilweng ke monna , o dira kgokafalo .
42016019	“ Go ne go le motho mongwe yo o humileng , a apere seaparo se sehibidu le lesela le lentle la letseta , a nna a itumela ka letsatsi le letsatsi mo bontlengtleng .
42016020	Mme mokopi mongwe yo o bidiwang Lasaro , o ne a beilwe fa kgorong ya gagwe , a tletse dintho .
42016021	A eletsa go kgorisiwa ka tse di wang mo tafoleng ya mohumi : gape ga tla dintšwa , tsa latswa dintho tsa gagwe .
42016022	“ Ya re mokopi a swa , a belegelwa ke baengele kwa sehubeng sa ga Aborahame . Mohumi le ene a swa , a fitlhwa .
42016023	Ya re a le mo felong ga baswi , a tsholetsa matlho a le mo ditlhokofatsong , a bona Aborahame kgakala le Lasaro a le mo sehubeng sa gagwe .
42016024	Ke fa a kua a re : ‘ Rara Aborahame , nkutlwele botlhoko , o rome Lasaro gore a ine ntlha ya monwana wa gagwe mo metsing , a ntsidifatse loleme ; gonne ke utlwa botlhoko mo kgabong e . ’
42016025	“ Mme Aborahame a re : ‘ Ngwanaka , gopola gore o amogetse tse di molemo tsa gago mo bophelong jwa gago , mme Lasaro ene tse di bosula jalo ; mme jaanong mono ene o a gomodiwa , mme wena o a tlhokofadiwa .
42016026	Mme kwa ntle ga tsotlhe tseo go na le kgophu e kgolo fa gare ga rona le lona , gore ba ba kwano ba ba ratang go fetela go lona , ba retelelwe , le ba ba koo , ba ba ratang go tla kwano go rona , ba palelwe . ’
42016027	Mohumi a re : ‘ Rra , fa go le jalo , ke go rapela gore o mo rome kwa ntlong ya ga rre ;
42016028	gonne ke na le bomorwa-rre ba le batlhano ; a ye teng , a ba tlhagise , e se re gongwe le bone ba tla felong fano ga tlhokofatso . ’
42016029	“ Aborahame a mo fetola a re : ‘ Ba na le Moše le baporofeti ; a ba utlwe bone ! ’
42016030	Mme mohumi a re : ‘ Nnyaya , Aborahame rra , mme fa mongwe a tswa mo baswing , a ya kwa go bone , ba tla sokologa . ’
42016031	Foo Aborahame a mo raya a re : ‘ Fa ba sa utlwe Moše le baporofeti , ga ba ka ke ba kgonega , le fa mongwe a ka tsoga mo baswing . ’ ”
42017001	Jaanong a raya barutwa ba gagwe a re : “ Dikgopiso ga di ka ke tsa thibelwa go tla ; mme go latlhega yo di tlang ka ene .
42017002	Go ka nna botoka mo go ene , fa lolwala lo ka gokelelwa mo molaleng wa gagwe , mme a digelwa mo lewatleng , bogolo go gore a kgopise mongwe wa ba babotlana ba .
42017003	Itiseng ! “ E re fa mokaulengwe wa gago a leofa , o mo kgalemele ; mme fa a ikwatlhaya , o mo itshwarele .
42017004	Fa a go leofela gasupa ka letsatsi , mme a boela gasupa kwa go wena a re : ‘ Ke a ikwatlhaya , ’ o mo itshwarele . ”
42017005	Jaanong baapostolo ba raya Morena ba re : “ Re okeletse tumelo ! ”
42017006	Mme Morena a re : “ Fa lo ka bo lo na le tumelo e e kana ka tlhaka ya peo ya mmasetete , lo ne lo ka raya setlhare se sa mmurubele lo a re : ‘ Kumoga o itlhome mo lewatleng ! ’ mme se ka lo utlwa .
42017007	“ Ke ofe wa lona yo e ka reng a na le motlhanka yo o lemang , gongwe yo o disang , ya re a tswa kwa tshimong , a mo raya a re : ‘ Akofa o tle , o nne fa dijong ’ ?
42017008	Mme ga ke re , o ka mo raya a re : ‘ Baakanya se ke tla lalelang ka sona , o itlame , o ntirele , ke tle ke je , ke nwe pele ; mme morago ga moo o ka ja , wa nwa ’ ?
42017009	A o a tle a leboge motlhanka , ka a dirile tse a di laetsweng ? Ga ke gopole jalo .
42017010	Le lona jalo e ne e re lo sena go dira tsotlhe tse lo di laetsweng , lo re : ‘ Re batlhanka ba re se nang molemo ; re dirile fela se re neng re tshwanetse go se dira . ’ ”
42017011	E rile ba etela kwa Jerusalema , a ralala naga e e fa gare ga Samaria le Galelea .
42017012	Ya re a tsena mo motsaneng mongwe , banna ba le some ba balepero ba mo kgatlhantsha , ba emetse kgakala ;
42017013	ba tsholetsa mantswe ba re : “ Jesu , Moruti , re utlwele botlhoko ! ”
42017014	Ya re a ba bona , a ba raya a re : “ Yaang lo itshupetse baperesiti ! ” Ya re ba tsamaya , ba phepafala .
42017015	Fa jaanong mongwe wa bone a bona gore o fodisitswe , a boa , a galaletsa Modimo ka lentswe le legolo ,
42017016	a ba a wela fa fatshe ka sefatlhego fa dinaong tsa gagwe , a mo leboga ; mme yoo ya bo e le Mosamaria .
42017017	Mme Jesu a araba a re : “ A ga go a fodisiwa ba le some ? Ba ba robongwe ba kae ?
42017018	A ga go a bonwa ope mo go bone yo o boileng go naya Modimo tlotlo , fa e se moeng yo ? ”
42017019	Jaanong a mo raya a re : “ Nanoga o tsamae ; tumelo ya gago e go pholositse . ”
42017020	E rile a bodiwa ke Bafarisai gore puso ya Modimo e tla tla leng , a ba araba a re : “ Puso ya Modimo ga e tle mo e ka lejwang ka matlho ;
42017021	le gona ga ba nke ba re : ‘ Bonang , ke e ! ’ gongwe : ‘ Ke ele ! ’ Gonne itseng gore puso ya Modimo e teng mo go lona . ”
42017022	A ba a raya barutwa a re : “ Metlha e tla tla e lo tla eletsang go bona lengwe la malatsi a Morwa-Motho ka yona , mme ga lo nke lo le bona .
42017023	Ba tla lo raya ba re : ‘ Bonang , ke yole ! ’ gongwe ‘ Bonang , ke yo ! ’ Se tsamaeng le e seng go ba ela tlhoko .
42017024	Gonne Morwa-Motho , mo letsatsing la gagwe , o tla nna jaaka legadima le le gadimang , le tswa ntlheng nngwe ya legodimo , le phatsimela kwa ntlheng e nngwe .
42017025	Mme pele o tshwanetse go boga di le dintsi le go latlhwa ke ba metlha eno .
42017026	Mo malatsing a Morwa-Motho go tla nna fela jaaka go kile ga dirafala mo malatsing a ga Noa :
42017027	Ba ne ba ja , ba nwa , ba nyala , ba nyalwa , go tla go fitlha mo letsatsing le Noa o tsenyeng mo arekeng ka lone , mme morwalela wa tla , wa ba nyeletsa botlhe .
42017028	Le gona go tla nna fela jaaka go kile ga dirafala mo malatsing a ga Lote : Ba ne ba ja , ba nwa , ba reka , ba rekisa , ba tlhoma , ba aga ;
42017029	mme ka letsatsi le Lote o duleng mo Sotoma ka lone , ga na molelo le sebabole di tswa kwa legodimong , tsa ba laila botlhe .
42017030	Mme go tla nna fela jalo ka letsatsi le Morwa-Motho o bonatsegang ka lone .
42017031	“ Ka letsatsi leo , a yo o tla nnang mo godimo ga ntlo , mme di-tsa-gagwe di le ka mo ntlong , a se ka a fologa go di tsaya ; le ene jalo yo o kwa tshimong , a se ke a boela kwa go tse di kwa morago .
42017032	Ikgakololeng tsa mosadi wa ga Lote .
42017033	Motho yo o batlang go boloka bophelo jwa gagwe o tla latlhegelwa ke jona ; mme yo o latlhegelwang ke jona , o tla bo tsalelwa sešwa .
42017034	Ke lo raya ke re : Mo bosigong joo , ba le babedi ba tla re ba le mo bolaong bo le bongwe fela , mongwe a tsewe , yo mongwe a tlogelwe .
42017035	Basadi ba le babedi ba tla re ba sila mo felong go le gongwe , mongwe a tsewe , yo mongwe a tlogelwe .
42017036	Ba le babedi ba tla re ba le mo tshimong , mongwe a tsewe , yo mongwe a tlogelwe . ”
42017037	Ke fa ba mmotsa ba re : “ Kae , Morena ? ” A ba raya a re : “ Kwa setoto se leng teng , manong a tla phuthegela teng . ”
42018001	A ba a bua nabo ka setshwantsho sa gore motho o tshwanetse go rapela ka metlha , a sa lape ,
42018002	a re : “ Go ne go le moatlhodi mo motseng mongwe yo o sa boifeng Modimo , le motho a sa re sepe ka ene .
42018003	Mo motseng oo go ne go le motlholagadi yo o neng a ntse a tla kwa go ene a re : ‘ Ntsheka mo moganetsing wa me ! ’
42018004	Mme a gana sebaka se seleele ; morago ga moo a akanya a re : ‘ Le fa ke sa boife Modimo , le motho ke sa re sepe ka ene ,
42018005	le fa go ntse jalo , ka motlholagadi yo a ntapisa , ke tla mo seka gore a se ka a mphatlola tlhogo ka go boaboa ga gagwe . ’ ”
42018006	Morena a ba a re : “ Lo utlwile se moatlhodi yo o sa siamang o se buileng .
42018007	A Modimo ona ga o nke o atlholela baitlhaolelwi ba ona ba ba o tlhaeletsang bosigo le motshegare , gongwe a o ka ba diegela ?
42018008	Ke lo raya ke re : O tla ba atlholela ka bonako . Fela a e tla re Morwa-Motho a tla , a fitlhele tumelo mo lefatsheng ? ”
42018009	Le gona a bua ka setshwantsho se le bangwe ba ba iikanyang gore ba siame , mme ba nyatsa ba bangwe , a re :
42018010	“ Batho ba babedi ba kile ba ya kwa Tempeleng go rapela , mongwe e le Mofarisai , yo mongwe e le mokgethisi .
42018011	“ Mofarisai a ema , a ithapelela jaana a re : ‘ Modimo , ke a go leboga ka ke sa tshwane le batho ba bangwe , e bong dinokwane le basiamolodi le bagokafadi , gongwe jaaka mokgethisi yo .
42018012	Ke itima dijo gabedi ka beke ; ke kgetha bosome jwa tsotlhe tse ke di amogelang . ’
42018013	“ Mokgethisi ene a emela kgakala , le matlho a se ka a rata go a tsholeletsa kwa legodimong , mme a itshwara seledu a re : ‘ Modimo , intshwarele nna moleofi ! ’
42018014	Ke lo raya ke re : Yo , o fologetse kwa ntlong ya gagwe a siamisitswe , e seng yole ; gonne mongwe le mongwe yo o ikgodisang o tla kokobediwa , mme yo o ikokobetsang o tla godisiwa . ”
42018015	Jaanong batho ba tsisa le bana ba bannye go ene gore a ba ame ; ya re barutwa ba bona , ba ba kgalemela .
42018016	Mme Jesu a ipiletsa bana , a raya barutwa a re : “ Lesang bana ba tle go nna , lo se ka lwa ba iletsa ; gonne puso ya Modimo ke ya ba ba ntseng jalo .
42018017	Ammaaruri ke lo raya ke re : Motho yo o sa amogeleng puso ya Modimo jaaka ngwana , ga a nke a tsena mo go yona ka gope . ”
42018018	Jaanong molaodi mongwe a mmotsa a re : “ Moruti yo o molemo , nka dirang gore ke rue bophelo jo bo sa khutleng ? ”
42018019	Mme Jesu a mo araba a re : “ O mpiletsang yo o molemo ? Ga go ope yo o molemo , fa e se a le mongwe fela , e bong Modimo .
42018020	Ditaolo o a di itse , tse di reng : ‘ O se ka wa akafala ; o se ka wa bolaya ; o se ka wa utswa ; o se ka wa supa tshupo ya kako ; tlotla rraago le mmaago . ’ ”
42018021	Ene a re : “ Tsotlhe tse ke di tshegeditse go tloga mo bonyaneng jwa me . ”
42018022	Ya re Jesu a utlwa , a mo raya a re : “ O sa ntse o tlhoka selo se le sengwe fela : Rekisa tsotlhe tse o nang natso , o abele bahumanegi , mme o tla nna le lehumo kwa magodimong , o be o tle , o ntshale morago . ”
42018023	Ya re yoo a utlwa jalo , a hutsafala segolo , ka a ne a humile thata .
42018024	Mme ya re Jesu a mmona a hutsafetse segolo , a bua a re : “ Go thata jang mo go ba ba nang le mahumo go tsena mo pusong ya Modimo !
42018025	Gonne go botlhofo gore kammele e tsene ka letshoba la lomao , bogolo go mohumi go tsena mo pusong ya Modimo . ”
42018026	Ba ba utlwileng ba botsa ba re : “ Mme go ka pholosiwa mang ? ”
42018027	Ene a re : “ Tse di palelang batho ga di palele Modimo . ”
42018028	Foo Petoro a re : “ Bona , rona re tlogetse di-tsa-rona , re bile re go setse morago . ”
42018029	Jesu a ba raya a re : “ Ammaaruri ke lo raya ke re : Ga go ope yo o tlogetseng ntlo gongwe mosadi gongwe bana ba ga rraagwe gongwe bagolo gongwe bana , ka ntlha ya puso ya Modimo ,
42018030	yo o se kitlang a di amogela gantsi mo sebakeng seno , le go amogela botshelo jo bo sa khutleng mo lefatsheng le le tlang . ”
42018031	Jaanong a itseela ba ba 12 , a ba raya a re : “ Bonang , re tlhatlogela kwa Jerusalema , mme tsotlhe tse di kwadilweng ka ga Morwa-Motho ke baporofeti , di tla dirafala ;
42018032	gonne o tla neelwa baheitane , a sotlwa , a direlwa maswe , a kgwelwa mathe .
42018033	Ba tla mo seola , ba mmolaya . Mme o tla tsoga ka letsatsi la boraro . ”
42018034	Mme ba se ka ba tlhaloganya sepe sa tseo , lefoko leo le ne le ba fitlhegetse , ba se ka ba lemoga tse di buiwang .
42018035	E rile a atamela Jerigo , sefofu sengwe sa bo se ntse fa tseleng , se kopa .
42018036	Ya re a utlwa bontsi bo feta , a botsa gore ke eng seo .
42018037	Ba mmolelela gore Jesu wa Nasaretha o a feta .
42018038	Ke fa a goa a re : “ Jesu , Morwa Dafita , nkutlwele botlhoko ! ”
42018039	Foo ba ba eteletseng pele ba mo kgalemela ba re , a didimale ; mme ene a kua bogolobogolo a re : “ Morwa Dafita , nkutlwele botlhoko ! ”
42018040	Jesu a ema , a laola gore a tsisiwe go ene . Ya re a sena go mo atamela , Jesu a mmotsa a re :
42018041	“ O rata gore ke go direle eng ? ” Yoo a re : “ Morena , dira gore ke boe ke bone . ”
42018042	Jesu a mo raya a re : “ Boa o bone ! Tumelo ya gago e go thusitse . ”
42018043	A boa a bona ka bonako , a ba a mo sala morago , a galaletsa Modimo . Batho botlhe , ya re ba bona , ba naya Modimo pako .
42019001	Jaanong a fitlha kwa Jerigo , a ralala motse .
42019002	Ga bo go le monna teng , leina la gagwe e le Sakeo , e le mogolo wa bakgethisi , mme a humile .
42019003	Yoo a batla go bona gore Jesu ke mang , mme a palelwa ka ntlha ya batho ba bantsi , ka a ne a le mokhutshwane .
42019004	Ka moo a tabogela kwa pele , a palama setlhare sa motlhatsa gore a mmone , ka a tla feta ka tsela eo .
42019005	Ya re Jesu a fitlha felong foo , a lelala , a mo raya a re : “ Sakeo , akofa o fologe ! Gonne ke tshwanetse go tlhola mo ntlong ya gago kajeno . ”
42019006	Yoo a akofa a fologa , a ba a mo tshola ka boitumelo .
42019007	Ya re botlhe ba bona , ba ngongorega ba re : “ O gorogetse kwa monneng wa moleofi go tlhola teng . ”
42019008	Sakeo a ema , a raya Morena a re : “ Bona , Morena , bontlhanngwe jwa tse ke nang natso ke bo naya bahumanegi ; mme fa ke tseetse mongwe sengwe ka patiko , ke tla se mmusetsa gane . ”
42019009	Mme Jesu a mo raya a re : “ Kajeno pholoso e dirafaletse ntlo e , ka le ene e le morwa Aborahame :
42019010	gonne Morwa-Motho o tsile go batla le go pholosa se se latlhegileng . ”
42019011	Ya re ba ntse ba utlweletse , a oketsa a bolela setshwantsho , ka a le gaufi le Jerusalema , mme bone ba itlhoma gore puso ya Modimo e tla akofa e bonala .
42019012	Jaanong a re : “ Motho mongwe yo o tlotlegang o kile a etela kwa lefatsheng le le kgakala , a ya go ikamogelela bogosi , a itse go boa .
42019013	A bitsa batlhanka ba gagwe ba ba lesome , a neela mongwe le mongwe diranta di le some , a ba raya a re : ‘ Bapalang ka tsona go tsamae ke tle . ’
42019014	Mme ba motse wa ga gabo ba bo ba mo tlhoile , ba roma barongwa go mo latela ba re : ‘ Ga re rate gore yo a re buse . ’
42019015	“ Ya re a boa , a sena go amogela bogosi , a laola gore batlhanka bao ba bidiwe , ba o ba neetseng madi , gore a tle a itse se mongwe le mongwe a se bapetseng .
42019016	Wa ntlha a tla a re : ‘ Morena , diranta tsa gago tse di some di bapetse diranta tse dingwe di le lekgolo . ’
42019017	Morena a mo raya a re : ‘ Ahee , motlhanka yo o siameng ke wena ; e re ka o ne wa ikanyega mo go se sennye , o nne molaodi wa metse e le some . ’
42019018	Wa bobedi a tla a re : ‘ Morena , diranta tsa gago tse di some di bapetse diranta tse dingwe di le 50 . ’
42019019	Le ene a mo raya a re : ‘ Le wena , o laole metse e le metlhano . ’
42019020	“ Yo mongwe a tla a re : ‘ Morena , bona , diranta tsa gago tse di some ke tse ; ke di bolokile mo leseleng la mofufutso ;
42019021	gonne ke ne ke go boifa , ka o le motho yo o bogale ; o tsaya se o sa se bayang , o robe se o sa se jwalang . ’
42019022	Kgosi ya mo raya ya re : ‘ Motlhanka yo o bosula ke wena ! Ke tla go atlhola ka se se tswang mo molomong wa gago . A o itsile gore ke motho yo o bogale , ke tsaya se ke sa se bayang , ke robe se ke sa se jwalang ?
42019023	O ne o sa tsenyetseng madi a me mo bankeng ? Mme nna ya re ke tla , nka bo ke a amogela le dinamane tsa ona . ’
42019024	“ Jaanong a raya ba ba emeng teng a re : ‘ Mo amogeng diranta tse di some tseo , lo di nee yo o nang le diranta di le lekgolo . ’
42019025	Ba mo raya ba re : ‘ Morena , kana o na le diranta di le lekgolo . ’
42019026	Ke lo raya ke re : ‘ Mongwe le mongwe yo o nang le sengwe o tla fiwa ; mme yo o se nang sepe , le se o nang naso o tla se amogwa .
42019027	Fa e le baba bao ba me ba ba ganneng ke ba busa , ba tsiseng kwano , lo ba bolaele fa pele ga me . ’ ”
42019028	Ya re a sena go bua jalo , a fetela pele a tlhatlogela kwa Jerusalema .
42019029	E rile a atamela Bethefage le Bethania , fa thabeng e e bidiwang ya Diolefa , a roma barutwa ba le babedi ba gagwe
42019030	a re : “ Yaang kwa motsaneng o lo lebaganyeng nao , o e tla reng lo tsena mo go ona , lo fitlhele eselana e golegilwe , e e iseng e ke e palangwe ke motho ope ; e gololeng , lo e tsise .
42019031	Mme fa mongwe a lo botsa a re : ‘ Lo e gololelang ? ’ lo mo ree lo re : ‘ Morena o a e batla . ’ ”
42019032	Ba ba romilweng ba ya , ba fitlhela go ntse fela jaaka a ba boleletse .
42019033	Ya re ba golola eselana , beng ba yona ba ba botsa ba re : “ Lo gololelang eselana eo ? ”
42019034	Ba re : “ Morena o a e batla . ”
42019035	Jaanong ba e tsisa go Jesu , ba baya dikobo tsa bone mo eselaneng , ba mo palamisa .
42019036	Ya re a tsamaya ba ala diaparo tsa bone mo tseleng .
42019037	Jaanong ya re a setse a atamela fa mhapheng wa Thaba ya Diolefa , lesomo lotlhe la barutwa la simolola go baka Modimo ka boitumelo ka lentswe le legolo ka ntlha ya ditiro tsa nonofo tsotlhe tse ba di bonyeng
42019038	ba re : “ A go bakwe Kgosi e e tlang mo leineng la Morena ! Kagiso e nne kwa legodimong le kgalalelo kwa magodimodimong ! ”
42019039	Foo bangwe ba Bafarisai ba ba mo bontsing ba mo raya ba re : “ Moruti , kgalemela barutwa ba gago ! ”
42019040	Mme a araba a re : “ Ke a lo bolelela ka re : Fa ba , ba ka didimala , majwe a tla kua . ”
42019041	Ya re a atamela , mme a bona motse , a o lelela
42019042	a re : “ Ntlha le wena mo letsatsing leno la gago o ka bo o lemoga tse di go isang kagisong ! Mme jaanong di fitlhetswe matlho a gago ;
42019043	gonne malatsi a tla tla mo go wena , a baba ba gago ba tla kgobelang mmu tikologong ya gago ka ona , ba go dikanyetsa ka ntwa , ba go pitlaganya ntlheng tsotlhe :
42019044	Ba tla go gatakelela fa fatshe le bana ba gago ba ba mo teng ga gago , mme ga ba nke ba tlogela mo go wena lentswe lepe le tlhatlaganye le le lengwe , ka o se ka wa lemoga nako e Modimo o go etetseng ka yona . ”
42019045	Jaanong a tsena mo Tempeleng , a simolola go leleka ba ba rekisang le ba ba rekang mo go yona .
42019046	A ba raya a re : “ Go kwadilwe ga twe : ‘ Ntlo ya me e tla nna Ntlo ya thapelo . ’ Mme lona lo e dirile logaga lwa dinokwane . ”
42019047	Jaanong a ruta ka letsatsi lengwe le lengwe mo Tempeleng . Mme baperesiti ba bagolo le Baitsedikwalo le bagolo ba morafe ba batla go mmolaya ;
42019048	fela ba se ka ba bona se ba ka se dirang ; gonne batho botlhe ba ne ba mo kgomaretse , ba mo reetsa .
42020001	Ka lengwe la malatsi ao , ya re a ruta batho mo Tempeleng , a rera Efangele , baperesiti ba bagolo le Baitsedikwalo ba tla go ene , ba na le bagolo ba morafe ,
42020002	ba bua nae ba re : “ Re bolelele gore dilo tse o di dira ka thata efe ? Gongwe ke mang yo o go neileng thata eo ? ”
42020003	A ba araba a re : “ Le nna ke tla lo botsa lefoko lengwe ; mpolelelang :
42020004	Kolobetso ya ga Johane a e ne e tswa kwa legodimong gongwe mo bathong ? ”
42020005	Ba ikakanya ba re : “ Fa re ka re : ‘ Kwa legodimong , ’ o tla re : ‘ Lo ne lo sa mo dumeleleng ? ’
42020006	Mme fa re ka re : ‘ Mo bathong , ’ batho botlhe ba tla re kgobotletsa ; gonne ba dumetse ruri gore Johane e ne e le moporofeti . ”
42020007	Foo ba araba ba re : “ Ga re itse gore e ne e tswa kae . ”
42020008	Jesu a ba raya a re : “ Gona le nna ga ke lo bolelele thata e ke dirang dilo tse ka yona . ”
42020009	Jaanong a simolola go bolelela batho setshwantsho se a re : “ Motho mongwe o ne a lema tshimo ya moweine , a e neela balemi , a ba a eta sebaka se seleele .
42020010	Ya re ka nako ya teng a roma motlhanka kwa baleming gore ba mo nee mangwe a maungo a tshimo ya moweine . Mme balemi ba mo itaya , ba mmusa a iphotlhere .
42020011	A boa a roma motlhanka yo mongwe ; mme le ene ba mo itaya , ba mo dira mo go tlhabisang ditlhong , ba mmusa a iphotlhere .
42020012	A boa a roma wa boraro ; mme le yoo ba mo ntsha dintho , ba mo lelekela kwa ntle .
42020013	Foo mong wa tshimo ya moweine a ikakanya a re : ‘ Ke tla dirang ? Ke tla roma morwaake yo o rategang . E ka re gongwe ba mo tlotla . ’
42020014	Mme ya re balemi ba mmona , ba ikakanya ba re : ‘ Yo ke ene moja-boswa ; tlaang re mmolaeng gore boswa e nne jwa rona . ’
42020015	Mme ba mo kgarameletsa kwa ntle ga tshimo ya moweine , ba mmolaya . “ Jaanong mong wa tshimo ya moweine o tla ba dirang ?
42020016	O tla tla , a bolaya balemi bao ; mme tshimo ya moweine o tla e neela ba sele . ” Ya re ba utlwa , ba re : “ A go se nne jalo ! ”
42020017	Mme a ba leba a re : “ Go kaya eng fa go kwadilwe ga twe : “ ‘ Lentswe le baagi ba le latlhileng ke lone le le dirilweng letlapa la sekhutlo ’ ?
42020018	“ Mongwe le mongwe yo o welang mo letlapeng leo o tla thubagana ; mme yo le tla mo welang le tla mo tšhwetlakanya . ”
42020019	Ka yona nako eo Baitsedikwalo le baperesiti ba bagolo ba batla go mo tshwara , mme ba boifa batho , ka gonne ba ne ba lemoga gore o iteisa bone ka setshwantsho se .
42020020	Jaanong ba mo lepa , ba roma balaledi ba ba itimokanyang ka go ipaya basiami , gore ba mo tshware mo lefokong lengwe , ba be ba mo neele mmuso , e bong mo thateng ya molaodi .
42020021	Ba mmotsa ba re : “ Moruti , re itse gore o bua , o ruta ka tshiamo , o sa gobelelele ope , mme o ruta tsela ya Modimo ka boammaaruri .
42020022	A re letleletswe go neela Kaisara lekgetho gongwe nnyaya ? ”
42020023	Ya re ka a lemoga bolotsana jwa bone , a ba raya a re :
42020024	“ Ntshupetseng ledi la lekgetho ! Le na le setshwantsho le sekwalo sa ga mang ? ” Ba re : “ Sa Kaisara . ”
42020025	A ba raya a re : “ Ka moo he , ntshetsang Kaisara tse e leng tsa Kaisara , le Modimo tse e leng tsa Modimo . ”
42020026	Mme ba retelelwa ke go mo tshwara mo polelong ya gagwe fa pele ga batho , ba be ba gakgamalela karabo ya gagwe , ba didimala .
42020027	Jaanong ga tla go ene Basadukai bangwe ba ba latolang tsogo ya baswi , ba mmotsa ba re :
42020028	“ Moruti , Moše o re laetse go re : ‘ Fa motho a swa , a na le mosadi , mme a se na ngwana , a morwa-rraagwe a tsee mosadi yoo , a tsosetse morwa-rraagwe losika . ’
42020029	Jaanong go kile ga bo go le bomorwa monna ba ba supang . Wa ntlha a tsaya mosadi ; mme a swa a se na ngwana .
42020030	Le wa bobedi a tsaya mosadi yoo ,
42020031	le wa boraro a mo tsaya ; ga nna fela jalo mo go bone ka bosupa jwa bone ; ba se ka ba tlogela bana , mme ba swa .
42020032	La bofelo mosadi le ene a swa .
42020033	Mosadi yoo jaanong mo tsogong ya baswi e tla nna mosadi wa ga mang mo go bone ? Ka gonne ba ne ba mo nyetse ka bosupa jwa bone . ”
42020034	Jesu a ba araba a re : “ Bana ba lefatshe leno ba a nyala , ba a nyalwa ;
42020035	mme ba ba kaiwang ba siametse go abelwa lefatshe lele le tsogo ya baswi ga ba nyale , ga ba nyalwe ,
42020036	le gona ga ba ka ke ba tlhola ba a swa ; gonne ba tshwana le baengele , e bile ke bana ba Modimo , ka e le bana ba tsogo ya baswi .
42020037	Mme fa e le gore baswi ba a tsosiwa , Moše le ene o supile jalo fa setlhareng sa mitlwa , fa a bitsa ‘ Morena Modimo wa ga Aborahame , Modimo wa ga Isaka , Modimo wa ga Jakobe . ’
42020038	Ke go re , Modimo ga se wa baswi , ke wa baphedi ; gonne botlhe ba phelela ona . ”
42020039	Foo bangwe ba Baitsedikwalo ba mo raya ba re : “ Moruti , o buile sentle . ”
42020040	Gonne ba ne ba tshaba go mmotsa sengwe gape .
42020041	Jaanong a ba botsa a re : “ Ba raya jang , fa ba re : Keresete ke morwa Dafita ?
42020042	Kana Dafita ka esi o bua mo lokwalong lwa Dipesalome a re : “ ‘ Morena o reile Morena wa me a re : Dula ka fa letsogong la me le le jang ,
42020043	go ya ke be ke dire baba ba gago sebeo sa dinao tsa gago . ’
42020044	“ Jaanong he , fa Dafita a mmitsa ‘ Morena ’ , e ka nna morwawe jang ? ”
42020045	Ya re batho botlhe ba utlweletse , a raya barutwa a re :
42020046	“ Itiseng mo go Baitsedikwalo ba ba ratang go tsamaya ka dikobo tse di kgokgothang , ba bile ba rata ditumediso mo dipatlelong , le ditulo tse di kwa pele mo disenagogeng , le manno a a kwa pele mo meletlong ;
42020047	ba metsa matlo a batlholagadi , mme ba itimokanya ka go rapela go le goleele . Bone ba tla bona petso e kgolo bogolo mo katlholong . ”
42021001	Ya re Jesu a tsholetsa matlho , a bona bahumi ba latlhela dikabelo tsa bone mo letloleng la Modimo .
42021002	A ba a bona motlholagadi yo o humanegileng a latlhela madinyana a le mabedi teng .
42021003	Jaanong a re : “ Ammaaruri ke lo raya ke re : Motlholagadi yo o humanegileng yo , o latlhetse go feta botlhe ;
42021004	gonne botlhe ba , ba latlhetse tsa letlotlo la bone mo dikabelong tsa Modimo , mme ene o latlhetse tsa lehuma la gagwe , e bong tsotlhe tse a nang natso , a phelang ka tsona . ”
42021005	Ya re bangwe ba bua ka ga Tempele gore e kgabisitswe ka majwe a mantle le ka dineo tse di neetsweng Tempele , a bua a re :
42021006	“ Fa e le tse lo di bonang tseo , malatsi a tla tla a go se kitlang go lesiwa lentswe lepe ka ona le tlhatlaganye le le lengwe , le le se kitlang le digwa . ”
42021007	Ba mmotsa ba re : “ Moruti , kana dilo tse di tla nna leng ? Gape sesupo sa nako e di tla dirafalang ka yona ke sefe ? ”
42021008	Mme a re : “ Lo itise gore lo se timediwe ! Gonne ba bantsi ba tla tla ka leina la me , ba ipitsa ba re : ‘ Ke nna Keresete ’ ; gape ba re : ‘ Nako e atametse . ’ Lo se ka lwa ba sala morago .
42021009	Mme mogang lo utlwelang dintwa le dikhuduego , lo se ka lwa rerega ; gonne tseo di tshwanetse go dirafala pele . Mme bokhutlo ga bo nke bo tla ka pele . ”
42021010	Gape a ba raya a re : “ Morafe o tla tsogela morafe , le bogosi bo tla tsogela bogosi .
42021011	Go tla nna dithoromo tse dikgolo tsa lefatshe , le malwetse a leroborobo , le ditlala kwa le kwa . Go tla nna dipoitshego le ditshupo tse dikgolo di tswa mo legodimong .
42021012	Fela , pele ga dilo tsotlhe tseo ba tla lo tshwara , ba lo bogisa , ba lo neela mo disenagogeng le mo matlong a kgolegelo , ba lo gogela fa pele ga dikgosi le balaodi ka ntlha ya leina la me .
42021013	Mme moo go tla lo dirafalela gore go supege ka ga me .
42021014	Ka moo , elang tlhoko gore lo se ka lwa akanyetsa kwa pele ka fa lo tla ikarabelang ka teng ;
42021015	gonne nna ke tla lo naya molomo le botlhale o baganetsi botlhe ba lona ba se kitlang ba kgona go emelana najo , le fa e le go bo ganetsa .
42021016	Mme le gona lo tla tshwarisiwa ke bagolo ba lona le bomorwa-rraalona le ba ga lona le ditsala ; ba bile ba tla bolaya bangwe ba lona .
42021017	Lo tla nna ba ba ilegang mo go botlhe ka ntlha ya leina la me .
42021018	Mme le fa e le thiri e le nngwe ya ditlhogo tsa lona , ga e nke e nyelela .
42021019	Lo tla bona maphelo a lona ka tshwarelelo ya lona .
42021020	“ E re lo bona Jerusalema o dikanyeditswe ka ntwa ke mephato , lo be lo itse gore go senngwa ga ona go atametse .
42021021	Foo ba ba mo Jutea a ba tshabele kwa dithabeng ; ba ba mo teng ga motse a ba tswe ; ba ba kwa nageng a ba se tsene mo go ona .
42021022	Gonne ‘ ao ke Malatsi a Pusoloso ’ gore tsotlhe tse di kwadilweng di dirafale .
42021023	Go latlhega ba baimana le ba ba amusang mo malatsing ao ! Gonne go tla nna tlalelo e kgolo mo lefatsheng le petso e e bogale mo morafeng o .
42021024	Ba tla wa ka bogale jwa tšhaka , ba isiwa botshwarong kwa merafeng yotlhe ; Jerusalema o tla gatakwa ke baheitane go tle go tsamae metlha ya baheitane e tlale .
42021025	“ Foo go tla nna ditshupo mo letsatsing le mo ngweding le mo dinaleding ; le mo lefatsheng go tla nna tlalelo ya merafe e le mo tharaanong , go le mesumo ya lewatle le makhubu a lone .
42021026	Batho ba tla idibadiwa ke poifo le tebelelo ya dilo tse di tlang mo lefatsheng ; gonne dithata tsa magodimo di tla reketlisiwa .
42021027	Foo ba tla bona Morwa-Motho a tla ka leru ka thata le kgalalelo e kgolo .
42021028	Mme e re tseo di simolola go dirafala , lo inamologe , lo tsholetse ditlhogo , ka gonne kgololo ya lona e a atamela . ”
42021029	A ba a ba bolelela setshwantsho a re : “ Bonang mofeie le ditlhare tsotlhe ;
42021030	fa lo di bona di setse di tlhoga , lo be lo itse ka losi gore selemo se setse se le gaufi .
42021031	Le lona jalo , e re lo bona dilo tseo di dirafala , lo itse gore puso ya Modimo e gaufi .
42021032	“ Ammaaruri ke lo raya ke re : Losika lo ga lo nke lo fela ka gope , dilo tsotlhe di ise di dirafale .
42021033	Legodimo le tla feta le lefatshe , mme mafoko a me ga a nke a feta ka gope .
42021034	“ Lo itise , e se re gongwe dipelo tsa lona tsa imafadiwa ke bojabobe le botagwa le ditshwenyegelo tsa botshelo , mme letsatsi leo la lo wela ka tshoganyetso jaaka seru ;
42021035	gonne le tla wela botlhe ba ba agileng mo lefatsheng lotlhe .
42021036	Disang he , lo rapele ka nako nngwe le nngwe gore lo tle lo kgone go falola mo go tsotlhe tseo tse di tla dirafalang le go ema fa pele ga Morwa-Motho . ”
42021037	E ne ya re motshegare a tlhole a ruta mo Tempeleng , mme e re bosigo a tswele kwa ntle , a ye go lala kwa thabeng e e bidiwang ya Diolefa .
42021038	Mme batho botlhe ba phakelele kwa go ene mo Tempeleng go mo utlwa .
42022001	Jaanong moletlo wa Dinkgwe tse di sa bedisiwang o o bidiwang Tlolaganyo wa bo o atametse .
42022002	Mme baperesiti ba bagolo le Baitsedikwalo ba batla ka fa ba ka mmolayang ka teng ; gonne ba ne ba boifa morafe .
42022003	Jaanong Satane a tsena mo go Jutase yo o bidiwang Isekariote , e le mongwe wa ba ba 12 .
42022004	Yoo a ya a bua le baperesiti ba bagolo le balaodi ba Tempele ka fa a ka mo ba neelang ka teng .
42022005	Bone ba itumela , ba be ba dumelana go mo naya madi .
42022006	A ba a dumela . Jaanong a batla nako e e lebanyeng ya go mo ba neela , bontsi bo se yo .
42022007	Jaanong ga tla letsatsi la Dinkgwe tse di sa bedisiwang , le kwana ya Tlolaganyo e tshwanetseng go tlhajwa ka lone .
42022008	Jesu a roma Petoro le Johane a re : “ Yaang lo re baakanyetse Tlolaganyo gore re e je . ”
42022009	Ba mmotsa ba re : “ O rata gore re e baakanyetse kae ? ”
42022010	A ba raya a re : “ Bonang , e tla re lo sena go tsena mo motseng , lo kgatlhane le monna a rwele nkgwana ya metsi ; lo mo sale morago go ya mo ntlong e o tsenang mo go yona ,
42022011	lo ree mong wa ntlo lo re : ‘ Moruti o a go botsa a re : Ntlwana ya baeti e kae , kwa nka jelang Tlolaganyo teng le barutwa ba me ? ’
42022012	Ene o tla lo supetsa ntlwana e kgolo e e fa godimo , e e adilweng mesamo ; lo baakanyetse teng . ”
42022013	Ba ya ba fitlhela go ntse fela jaaka a ba boleletse , ba baakanyetsa Tlolaganyo .
42022014	Ya re nako e sena go fitlha , a rapama fa dijong , a na le baapostolo ba ba 12 .
42022015	Jaanong a ba raya a re : “ Ke eleditse thata go ja Tlolaganyo e le lona , ke ise ke boge ;
42022016	gonne ke lo raya ke re : Ga nke ke tlhola ke e ja ka gope , go tle go tsamae e dirafale ka botlalo mo pusong ya Modimo . ”
42022017	Ke fa a tsaya senwelo , a leboga a re : “ Se tseeng , lo se hupalane .
42022018	Gonne ke lo raya ke re : Go tloga jaanong ga nke ke tlhola ke nwa leungo la moweine , go tle go tsamae puso ya Modimo e tle . ”
42022019	A ba a tsaya senkgwe , a leboga , a se nathoganya , a se ba naya a re : “ Se ke mmele wa me o o neelwang lona ; dirang jalo gore e nne go nkgopola . ”
42022020	Fela jalo le sona senwelo a se tsaya morago ga selalelo a re : “ Senwelo se ke kgolagano e ntšhwa ka madi a me a lo a tshololelwang .
42022021	“ Mme itseng , seatla sa yo o ntswang se na le nna mo tafoleng .
42022022	Tota Morwa-Motho o tsamaya jaaka go laotswe ; fela go latlhega motho yoo yo o mo tswang . ”
42022023	Ke fa ba simolola go botsanya gore e ka nna ofe wa bone yo o tla dirang jalo .
42022024	Le gona ga tsoga kgang mo go bone ya gore ke ofe wa bone yo o ka kaiwang yo mogolo .
42022025	Jesu a ba raya a re : “ Dikgosi tsa merafe di a e busa , e bile ba ba setlhogo mo go bone ba bidiwa ‘ Bababaledi ba bone . ’
42022026	Fela lona lo se nne jalo , mme yo mogolo mo go lona a a nne jaaka yo mmotlana , le yo e leng moeteledipele a a nne jaaka modiredi .
42022027	Kana yo mogolo ke ofe ? A ke yo o ntseng fa dijong , gongwe yo o direlang ? A ga se yo o ntseng fa dijong ? Mme nna ke mo gare ga lona jaaka yo o direlang .
42022028	“ Ke lona ba lo itshokileng le nna mo dipitlaganong tsa me .
42022029	Mme ke lo abela puso fela jaaka Rre a e nkabetse ,
42022030	gore lo je lo nwe fa tafoleng ya me mo pusong ya me . Lo tla nna mo ditulong tsa bogosi , lo atlhola ditso tse di 12 tsa Iseraele . ”
42022031	Jaanong Morena a re : “ Simona , Simona , bona , Satane o lo ipatletse gore a lo olose jaaka mabele ;
42022032	mme nna ke go rapeletse gore tumelo ya gago e se khutle . Mme wena e re o sena go sokologa , o tiise bakaulengwe ba gago . ”
42022033	Ene a mo fetola a re : “ Morena , fa ke na nao , ke iketleeditse go ya le mo ntlong ya kgolegelo le mo losong . ”
42022034	Mme Jesu a re : “ Ke a go bolelela , Petoro , mokoko ga o nke o lela kajeno , wena o ise o intatole gararo o re , ga o nkitse . ”
42022035	A boa a ba raya a re : “ E rile ke lo roma , lo se na sekgwama le kgwatlha le ditlhako , a lo ne lwa tlhoka sengwe ? ” Ba re : “ Le e seng sepe . ”
42022036	A ba raya a re : “ A jaanong yo o nang le sekgwama , a se tsee , le kgwatlha jalo . Yo o tlhokang , a a rekise kobo ya gagwe , a reke tšhaka .
42022037	Gonne ke lo raya ke re : Se se kwadilweng se se reng : ‘ O baletswe le baikepi ’ se sa ntse se tshwanetse go wediwa mo go nna . Gonne tse di kwadilweng ka ga me di a dirafala . ”
42022038	Foo ba re : “ Morena , bona , ditšhaka tse pedi ke tse . ” A ba raya a re : “ Go lekanye . ”
42022039	Jaanong a tswa , a ya kwa Thabeng ya Diolefa ka fa a tlwaetseng ka teng , barutwa ba mo sala morago .
42022040	Ya re a sena go fitlha felong foo , a ba raya a re : “ Rapelang gore lo se tsene mo thaelong ! ”
42022041	A ba a katogana nabo , go ka nna kana ka makonopelo a lentswe , a khubama ka mangole , a rapela
42022042	a re : “ Rara , fa o rata , tlosa senwelo se mo go nna ; fela a go se dirafale thato ya me , mme go dirafale ya gago ! ”
42022043	Jaanong ga bonala moengele kwa go ene , a tswa legodimong , a mo thatafatsa .
42022044	Ya re a le mo tlalelong e kgolo , a rapela ka bojotlhe jwa gagwe ; mofufutso wa gagwe wa nna jaaka marothodi a madi a a rothelang fa fatshe .
42022045	Ya re a tsoga mo thapelong , a tla kwa barutweng , a fitlhela ba robetse ka ntlha ya bohutsana .
42022046	A ba raya a re : “ Lo robaletseng ? Tsogang lo rapele go re lo se tsene mo thaelong . ”
42022047	E rile a sa ntse a bua , ba bona go tla letshuti la batho , mme yo o bidiwang Jutase , mongwe wa ba 12 , a bo a ba eteletse pele , a ba a atamela Jesu go mo atla .
42022048	Ke fa Jesu a mo raya a re : “ Jutase , a o tshwarisa Morwa-Motho ka katlo ? ”
42022049	Ya re ba ba mo dikanyeditseng ba bona se se tla dirafalang , ba botsa ba re : “ Morena , a ke re reme ka tšhaka ? ”
42022050	Mme mongwe wa bone a rema motlhanka wa moperesiti yo mogolo , a mo kgaola tsebe ya le le jang .
42022051	Mme Jesu a araba a re : “ Lesang , go lekanye . ” A ba a ama tsebe ya gagwe , a mo fodisa .
42022052	Jaanong Jesu a raya baperesiti ba bagolo le balaodi ba Tempele le bagolo ba morafe ba ba tsileng go ene a re : “ A lo bolotse ka ditšhaka le melamu , jaaka e kete lo tsoma senokwane ?
42022053	E rile ke ntse ke na le lona ka malatsi otlhe mo Tempeleng , lwa se ka lwa ntshetsa diatla ; mme nako eno ke nako ya lona le thata ya lefifi . ”
42022054	Foo ba mo tshwara , ba tsamaya ka ene , ba mo isa kwa ntlong ya moperesiti yo mogolo . Petoro a ba latela a le kgakala .
42022055	Ya re ba sena go gotsa molelo fa gare ga lelapa , ba ntse mmogo , Petoro a nna mo gare ga bone .
42022056	Jaanong ya re lelata lengwe le mmona a dutse fa molelong , la tlhoma matlho mo go ene , la bua la re : “ Yo le ene o ne a na nae . ”
42022057	Mme a mo itatola a re : “ Mosadi , ga ke mo itse . ”
42022058	Morago ga sebakanyana yo mongwe a mmona a re : “ Le wena o mongwe wa bone . ” Mme Petoro a re : “ Monna , ga ke ene . ”
42022059	Ya re go sena go feta e ka nna nako e le nngwe fela , yo mongwe a tlhomamisa a re : “ Ammaaruri , yo le ene o ne a na nae , gonne le ene ke Mogalelea . ”
42022060	Mme Petoro a re : “ Monna , ga ke itse se o se buang . ” Mme ka bonako , ya re a sa ntse a bua , mokoko wa lela .
42022061	Ke fa Morena a retologa , a leba Petoro , mme Petoro a gakologelwa lefoko la Morena ka fa a mo reileng ka teng a re : “ E tla re mokoko o ise o lele kajeno , o intatole gararo . ”
42022062	Petoro a tswela kwa ntle , a lela mo go botlhoko .
42022063	Jaanong banna ba ba tshwereng Jesu ba mo sotla , ba mo itaaka ,
42022064	ba be ba mo fapa matlho , ba mo faphola sefatlhegong , ba mmotsa ba re : “ Bolela gore ke mang yo o go iteileng ? ”
42022065	Le dilo tse dingwe tse dintsi ba mo kgoba ka tsona , ba mo kgala .
42022066	E rile bo sena go sa , ga phuthega bagolo ba morafe , e bong baperesiti ba bagolo le Baitsedikwalo , ba mo isa kwa lekgotleng la bone ,
42022067	ba re : “ Fa o le Keresete , re bolelele . ” A ba raya a re : “ Le fa nka lo bolelela , ga lo nke lo dumela ;
42022068	mme fa nka botsa , ga lo nke lo nkaraba , le fa e le go nkgolola .
42022069	Mme go tlogeng fano Morwa-Motho o tla nna ka fa letsogong le le jang la thata ya Modimo . ”
42022070	Botlhe ba re : “ Mme a o Morwa Modimo ? ” A ba araba a re : “ Lo a bolela , ke nna ene . ”
42022071	Bone ba re : “ Re sa batlelang tshupo ? Gonne re e utlwile ka rosi ka molomo wa gagwe . ”
42023001	Jaanong lekoko lotlhe la bone la nanoga , la mo isa go Pilato .
42023002	Ba simolola go mo latofatsa ba re : “ Re bonye yo , a timetsa morafe wa rona , a o iletsa go ntshetsa Kaisara lekgetho , a ipolela , fa e le ene Keresete , kgosi . ”
42023003	Pilato a mmotsa a re : “ A ke wena Kgosi ya Bajuta ? ” A mo araba a re : “ O bolela jalo . ”
42023004	Foo Pilato a raya baperesiti ba bagolo le matshutitshuti a batho a re : “ Ga ke bone molato ope mo mothong yo . ”
42023005	Mme bone ba tatalala ba re : “ O hudua batho ka go rutaruta mo Jutea yotlhe ; o simolotse kwa Galelea go fitlha fano . ”
42023006	Ya re Pilato a utlwa ka ga Galelea , a botsa gore a motho yo ke Mogalelea .
42023007	Ya re a sena go tlhaloganya gore ke wa taolo ya ga Herote , a mo romela go Herote , yo le ene o ne a le mo Jerusalema ka malatsi ao .
42023008	E rile Herote a bona Jesu , a itumela thata ; gonne o ne a sa bolo go eletsa go mmona , ka a ne a utlwile ka ga gagwe ; mme a solofela gore o tla bona sesupo sengwe se dirwa ke ene .
42023009	A mmotsa mafoko a mantsi ; mme ene a se ka a mo araba sepe .
42023010	Baperesiti ba bagolo le Baitsedikwalo ba ema ba mo latofatsa ka kgakalo .
42023011	Herote a mo nyatsa mmogo le badiredi ba gagwe , a mo sotla ; a ba a mo apesa seaparo se se phatsimang , a mmusetsa kwa go Pilato .
42023012	Mme Herote le Pilato ba tsalana ka letsatsi leo ; gonne e rile pele ba bo ba tlhoanye .
42023013	E rile Pilato a sena go phutha baperesiti ba bagolo le banna ba lekgotla le legolo le morafe ,
42023014	a ba raya a re : “ Lo tsisitse motho yo kwano go nna , jaaka mongwe yo o faposang batho . Kana ke mmotsoloditse fa pele ga lona , mme ka se ka ka bona molato ope mo go ene wa tse lo mo latofatsang ka tsona .
42023015	Nnyaya , le e seng Herote ; gonne o mmuseditse kwano go rona ; mme bonang , ga go sepe se a se dirileng se se tshwanetseng loso .
42023016	Ka moo ke tla mo watlhaya ke be ke mo golola . ”
42023017	Kana o ne a tshwanetse go ba gololela mongwe ka moletlo .
42023018	Jaanong ba goela gongwe ba re : “ Tlosa yo , mme o re gololele Barabase . ”
42023019	Yoo o ne a tsentswe mo ntlong ya kgolegelo ka ntlha ya pheretlho nngwe e e dirilweng mo motseng , le ka ntlha ya polao .
42023020	Mme Pilato a bua nabo gape , ka a rata go golola Jesu .
42023021	Fela ba goa gape ba re : “ Mmapole , mmapole ! ”
42023022	A boa a ba raya lwa boraro a re : “ Kana yo , o dirile bosula bofe ? Ga ke a bona molato ope o o tshwanetseng loso mo go ene ; ka moo ke tla mo watlhaya ke be ke mo golola . ”
42023023	Mme ba mo emelela ka mantswe a magolo , ba mo pateletsa gore a bapolwe , mme mantswe a bone le a baperesiti ba bagolo a fenya .
42023024	Ke fa Pilato a atlhola gore go dirwe ka fa ba batlang ka teng .
42023025	A ba a golola yo o ne a tsentswe mo ntlong ya kgolegelo ka ntlha ya pheretlho le polao , yo ba mo lopileng ; mme Jesu ene a mo neela mo thatong ya bone .
42023026	E rile ba mo isa polaong , ba tshwara mongwe , e bong Simone wa Kirene , a tswa kwa tshimong , ba mmelesa sefapaano gore a se sikare fa morago ga Jesu .
42023027	Jaanong lekoko le legolo la batho la mo sala morago , le la basadi ba ba bileng ba ithwele megono , ba mo lelela .
42023028	Foo Jesu a retologela kwa go bone a re : “ Bomorwadia Jerusalema , se nteleleng , bogolo lo itelele , lo be lo lelele bana ba lona ;
42023029	gonne itseng , malatsi a e tla , a ba tla buang ka ona ba re : ‘ Go sego meopa le mebele e e iseng e ke e belege le mabele a a iseng a ke a amuse . ’
42023030	Foo ba tla simolola go raya dithaba ba re : ‘ Re weleng godimo ! ’ le makgabana ba re : ‘ Re khurumetseng ! ’
42023031	Gonne fa ba dira dilo tse mo setlhareng se setala , go tla dirafalang mo go se se omeletseng ? ”
42023032	Ga ba ga isiwa basenyi bangwe ba le babedi go bolawa nae .
42023033	E rile ba fitlha mo felong fa go bidiwang “ Logata ” , ba mmapolela teng le basenyi bao , mongwe ka fa letsogong le le jang , yo mongwe ka fa go la molema .
42023034	Jesu a bua a re : “ Rara , ba itshwarele ; gonne ga ba itse se ba se dirang . ” Mme ba kgaogana diaparo tsa gagwe ka go tlhama tengwa .
42023035	Batho ba eme ba lebile . Mme banna ba lekgotla le legolo ba nna ba mo kgoba ba re : “ O pholositse ba bangwe , a a ipholose , fa e le ene Keresete , Motlhaolwi wa Modimo . ”
42023036	Le batlhabani ba mo sotla , ba tla go ene , ba mo tsisetsa motatsa
42023037	ba re : “ Fa o le Kgosi ya Bajuta , ipholose . ”
42023038	Mme ga bo go le sekwalo fa godimo ga gagwe , se se kwadilweng ka ditlhaka tsa Segerika le Seroma le Sehebere se re : “ YO KE KGOSI YA BAJUTA . ”
42023039	Mongwe wa basenyi ba ba pegilweng a mo kgala a re : “ A ga o Keresete ne ? Ipholose , le rona o re pholose . ”
42023040	Yo mongwe a fetola , a mo kgalemela a re : “ A le wena ga o boife Modimo , etswe o atlhotswe fela jaaka ene ?
42023041	Kana , fa e le rona , go re siametse ; gonne re bona tse di tshwanetseng tse re di dirileng ; mme yo , ene ga a dira sepe se se sokameng . ”
42023042	A ba a raya Jesu a re : “ Morena , o nkgopole motlhang o tsenang mo bogosing jwa gago . ”
42023043	Jesu a mo raya a re : “ Ammaaruri ke go raya ke re : Kajeno o tla nna le nna mo Parateiseng . ”
42023044	Jaanong e ne e setse e ka nna nako ya motshegare ; mme ga nna lefifi mo lefatsheng lotlhe go ya nakong ya boraro thapama ,
42023045	letsatsi la fifala ; lesire la Tempele la gagoga ka bogare .
42023046	Foo Jesu a goa ka lentswe le legolo a re : “ Rara , ke neela mowa wa me mo diatleng tsa gago ! ” Ya re a sena go bua jalo , a ntsha mowa .
42023047	E rile molaodi-wa-lekgolo a bona se se dirafetseng , a galaletsa Modimo a re : “ Ruri , motho yo e ne e le mosiami . ”
42023048	Mme batho botlhe ba ba neng ba phuthegetse go bona pono e , ya re ba bona tse di dirafetseng , ba itshôla , ba boa .
42023049	Botlhe ba ba itsanyeng nae , le basadi ba ba neng ba mo setse morago ba tswa Galelea , ba ne ba emetse kgakala , ba lebile dilo tseo .
42023050	Jaanong go ne go le monna mongwe , leina la gagwe e le Josefa yo e leng monna wa lekgotla , e le monna yo o molemo , yo o siameng
42023051	— ene o ne a sa dumelana le katlholo ya bona le tiro ya bona — e le wa Arimathea , motse wa Bajuta , yo o neng a letetse puso ya Modimo .
42023052	Yoo a ya kwa go Pilato , a kopa setoto sa ga Jesu .
42023053	Ya re a sena go se pagolola , a se phuthela ka lesela le lesweu , a se baya mo lebitleng le le gabilweng mo lefikeng , le go iseng go ke go ladiwe ope mo go lone .
42023054	E ne e le letsatsi la Iketleetso , mme Sabata o ne a atametse .
42023055	Basadi ba ba neng ba dule nae kwa Galelea , ba bo ba mo setse morago , ba bona phupu le ka fa serepa sa gagwe se laditsweng ka teng .
42023056	Ya re ba sena go boa , ba baakanya makga le ditlolo ; mme ba ikhutsa ka Sabata ka fa molaong .
42024001	E rile ka letsatsi la ntlha la beke , e sa le phakela , ba tla kwa phupung , ba tshotse makga a ba a baakantseng .
42024002	Ba fitlhela lentswe le pitikolotswe mo phupung .
42024003	Ya re ba tsena mo teng , ba se ka ba fitlhela setoto sa Morena Jesu .
42024004	Ya re ba sa ntse ba akabetse ka ntlha ya moo , ba bona banna ba le babedi ba eme fa go bone , ba apere diaparo tse di phatsimang .
42024005	Mme ya re ka ba boifa , mme ba obela difatlhego fa fatshe , banna bao ba ba raya ba re : “ Lo batlelang mophedi mo baswing ?
42024006	Ga a yo fa , mme o tsositswe . Gakologelwang ka fa a buileng le lona ka teng , a sa ntse a le kwa Galelea
42024007	a re : ‘ Morwa-Motho o tshwanetse go neelwa mo diatleng tsa batho ba ba boleo , le go bapolwa le go tsoga ka letsatsi la boraro . ’ ”
42024008	Foo ba gakologelwa dipolelo tsa gagwe .
42024009	Ya re ba sena go boa kwa phupung , dilo tsotlhe tseo ba di bolelela ba ba 11 le ba bangwe botlhe .
42024010	E ne e le Maria Magtalena le Johana le Maria mma Jakobo le ba bangwe ba ba nang nabo , ba ba boleletseng baapostolo dilo tseo .
42024011	Mme dipolelo tse tsa utlwala mo go bone jaaka e kete ke ditlotlo fela mme ba se ka ba dumela basadi .
42024012	Petoro a nanoga , a sianela kwa phupung . Ya re a okomela mo teng , a bona masela a masweu a beilwe a le osi , a ba a boela kwa gae , a gakgamaletse se se dirafetseng .
42024013	Jaanong ka lone letsatsi leo ba babedi ba bone ba ya kwa motsaneng wa Emause , o bokgakala jwa ona go tswa Jerusalema e neng e le dimaele tse di le robedi .
42024014	Ba buisanya ka ga dilo tsotlhe tseo tse di dirafetseng .
42024015	Ya re ba ntse ba buisanya , ba botsanya , Jesu ka esi a atamela , a tsamaya nabo .
42024016	Mme matlho a bone a bo a siregile , mo ba se kang ba mo itse .
42024017	A ba raya a re : “ Mafoko a ke afe a lo a buisanyang lo ntse lo tsamaya ? ” Mme ba ema , ba hutsafetse .
42024018	Yo mongwe wa bone , e bong Keleopa , a mo araba a re : “ A ke wena moeng o le wesi mo Jerusalema yo o sa itseng tse di dirafetseng teng mo malatsing ano ? ”
42024019	A ba raya a re : “ Dilo dife ? ” Ba mo raya ba re : “ Tsa ga Jesu wa Nasaretha , yo e neng e le monna wa moporofeti yo o thata mo tirong le mo lefokong fa pele ga Modimo le batho botlhe ,
42024020	ka fa baperesiti ba bagolo le ba lekgotla le legolo ba rona ba mo neetseng ka teng go atlholelwa loso , ba mmapola .
42024021	Mme rona re ne re solofetse gore ke ene yo o tla gololang Iseraele . Le gona , kwa ntle ga dilo tsotlhe tse , kajeno e setse e le letsatsi la boraro , dilo tse di ntse di dirafetse .
42024022	E bile basadi bangwe ba ga rona ba re gakgamaditse , ba ba neng ba phaketse , ba ya kwa phupung .
42024023	Mme e rile ba sa fitlhele setoto sa gagwe , ba boa ba re , ba bonye pono ya baengele ba ba reng : ‘ O phedile . ’
42024024	Mme bangwe ba bone ba ba nang le rona ba ya kwa phupung , ba fitlhela go ntse fela jaaka basadi ba boletse ; mme ene ba se ka ba mmona . ”
42024025	Foo Jesu a ba raya a re : “ Ao , basena-tlhaloganyo ke lona , ba lo pelo di bonya go dumela tsotlhe tse baporofeti ba di buileng !
42024026	A Keresete o ne a sa tshwanela go boga dilo tseo le go tsena mo kgalalelong ya gagwe . ”
42024027	Jaanong a simolola ka Moše le ka baporofeti botlhe , a ba rarabololela tse di builweng ka ga gagwe mo Dikwalong tsotlhe .
42024028	Jaanong ya re ba atamela motsana o ba yang go ona , mme ene a dira jaaka e kete o fetela pele ,
42024029	ba mo emelela ba re : “ Lala le rona ; gonne go maitsiboa , letsatsi le setse le fetile . ” Foo a tsena , a nna nabo .
42024030	Ya re a ntse nabo fa dijong , a tsaya senkgwe , a leboga , a se nathoganya , a se ba abela .
42024031	Ke fa matlho a bone a sirologa , mme ba mo itse ; a ba a nyelela mo ponong ya bone .
42024032	Jaanong ba raana ba re : “ A dipelo tsa rona ga di a ka tsa tuka mo teng ga rona , fa a ntse a bua le rona mo tseleng , a re tlhalosetsa Dikwalo ? ”
42024033	Mme ba nanoga ka yona nako eo , ba boela kwa Jerusalema , ba fitlhela ba ba 11 ba phuthegile le ba ba nang nabo ,
42024034	ba ba reng : “ Ruri , Morena o tsogile , o bonywe ke Simone ! ”
42024035	Jaanong bone ba babedi ba bolela tse di dirafetseng mo tseleng le ka fa ba mo itsileng ka teng ka go nathoganya senkgwe .
42024036	E rile ba ntse ba bua dilo tseo , ene ka esi a ema mo gare ga bone , a ba raya a re : “ A kagiso e nne le lona ! ”
42024037	Mme ba tshoga , ba boifa , ba itlhoma ba bona sedimo .
42024038	A ba a ba raya a re : “ Lo huduegelang ? Dipelaelo di tsogelang mo dipelong tsa lona ?
42024039	Lebang diatla tsa me le dinao tse me ; gonne ke nna ka nosi ; mphopholeng lo bone . Sedimo ga se na nama le marapo , jaaka lo mpona ke na le tsona . ”
42024040	Ya re a sena go bua jalo , a ba bontsha diatla le dinao .
42024041	Ya re ba ise ba dumele ka ntlha ya boitumelo , mme ba gakgametse , a ba raya a re : “ A lo na le se se jewang fano ? ”
42024042	Ba mo naya lenatho la tlhapi e e besitsweng le la lomepe lwa dinotshe .
42024043	A di tsaya , a di ja fa pele ga bone .
42024044	A ba a ba raya a re : “ Mafoko a me a ke a buileng le lona , fa ke sa na le lona , ke a go re : Tsotlhe tse di kwadilweng ka ga me mo molaong wa ga Moše le mo baporofeting le mo dipesalomeng di tshwanetse go dirafala . ”
42024045	Ya baa gona o sedimosang tlhaloganyo ya bone gore ba tlhaloganye Dikwalo .
42024046	A ba raya a re : “ Go kwadilwe jalo , mme go ne go tshwanetse gore Keresete a boge , a be a tsoge mo baswing ka letsatsi la boraro ,
42024047	le gore go rerelwe merafe yotlhe boikwatlhao jo bo isang boitshwarelong jwa dibe ka leina la gagwe , go simolola mo Jerusalema .
42024048	Lona lo basupi ba dilo tse .
42024049	Mme itseng , ke lo romela mpho e lo e solofeditsweng ke Rre . Lona lo nne mo motseng wa Jerusalema go tle go tsamae lo newe nonofo e e tswang kwa bogodimong . ”
42024050	Jaanong a ba gogela kwa ntle go fitlha go lebagana le Bethania ; a tsholetsa mabogo a gagwe , a ba tshegofatsa .
42024051	Ya re a ntse a ba tshegofatsa , a kgaogana nabo , a tlhatlosediwa kwa legodimong .
42024052	Foo ba mo obamela , ba be ba boela kwa Jerusalema ka boitumelo jo bogolo ;
42024053	ba nna mo Tempeleng ka gale , ba leboga Modimo , ba o baka .
43001001	E rile mo tshimologong Lefoko la bo le ntse le le teng ; Lefoko le ne le na le Modimo , mme Lefoko e ne e le Modimo .
43001002	Le ne le na le Modimo mo tshimologong .
43001003	Dilo tsotlhe di dirilwe ka lone , mme kwa ntle ga lone ga go a dirwa sepe sa tse di dirilweng .
43001004	Bophelo bo ne bo le mo go lone ; mme bophelo e ne e le lesedi la batho .
43001005	Lesedi le ntse le phatsima mo lefifing mme lefifi ga le a ka la le amogela .
43001006	Go ne ga tla motho , a romilwe ke Modimo , leina la gagwe e le Johane .
43001007	Yoo o ne a tla go supa gore a supe ka ga lesedi , gore botlhe ba tle ba dumele ka ene .
43001008	E ne e se ene lesedi , mme a tla go supa ka ga lesedi .
43001009	Lesedi la boammaaruri le le bonegelang motho mongwe le mongwe e ne e le ene yo o tlang mo lefatsheng .
43001010	O ne a le mo lefatsheng , mme lefatshe le dirilwe ka ene ; fela lefatshe ga le a ka la mo itse .
43001011	O ne a tla kwa ga gagwe , mme ba gagwe ba se ka ba mo tshola .
43001012	Le gale , botlhe ba ba neng ba mo tshola , a ba naya tshiamelo ya go nna bana ba Modimo , e bong ba ba dumelang mo leineng la gagwe ;
43001013	ke ba ba sa tsalwang ka madi , le e seng ka thato ya nama , le e seng ka thato ya monna , mme ba tsetswe ke Modimo .
43001014	Lefoko leo la nna nama , la aga mo go rona , ra ba ra bona kgalalelo ya lone , e le kgalalelo e e lebanyeng yo o tsetsweng a le esi , e tswa mo go Rara , a tletse bopelotlhomogi le boammaaruri .
43001015	Johane o ne a supa ka ga gagwe , a kua a re : “ Yo ke ene ke buileng ka ga gagwe ka re : ‘ Yo o tlang morago ga me o a mpheta ; gonne o ne a le teng , ke ise ke nne teng . ’ ”
43001016	Gonne rona rotlhe re bonye bopelotlhomogi godimo ga bopelothomogi mo botlalong jwa gagwe .
43001017	Kana molao o neilwe ka Moše , mme bopelotlhomogi le boammaaruri di tsile ka Jesu Keresete .
43001018	Ga go ope yo o kileng a bona Modimo ka motlha ope ; Morwa yo o tsetsweng a le esi , yo o fa sehubeng sa ga Rara , ke ene yo o o boletseng .
43001019	Tshupo ya ga Johane ke e : E rile Bajuta ba roma baperesiti le Balefi go ene , ba tswa Jerusalema go mmotsa gore : “ O mang ? ”
43001020	A ipolela , a se ka a itatola , a ipolela a re : “ Ga ke Keresete . ”
43001021	Ba mmotsa ba re : “ Mme o eng ? A o Elia ? ” A re : “ Ga ke ene . ” “ A ke wena moporofeti yole ? ” A araba a re : “ Nnyaya . ”
43001022	Ke fa ba mo raya ba re : “ O mang ne ? Gore re tle re ba fe karabo ba ba re romileng . O a reng ka ga gago ? ”
43001023	A re : “ ‘ Ke nna lentswe la mongwe yo o kuang mo sekakeng la re : Siamisang tsela ya Morena ! ’ ”
43001024	Ba ba neng ba romilwe e ne e le ba Bafarisai .
43001025	Jaanong ba mmotsa ba re : “ O kolobeletsang , fa o se Keresete , le e seng Elia le e seng moporofeti yole ? ”
43001026	Johane a ba araba a re : “ Nna ke kolobetsa ka metsi ; mme go eme mongwe mo gare ga lona yo lo sa mo lemogeng .
43001027	Ke ene yo o tlang morago ga me , yo ke sa tshwanelang go funolola kgole ya setlhako sa gagwe . ”
43001028	Dilo tseo di dirafetse kwa Bethania kwa moseja ga Joretane , kwa Johane o neng a le teng , a kolobetsa .
43001029	E rile ka letsatsi le le latelang a bona Jesu a tla go ene a re : “ Bonang , Kwana ya Modimo e e tlosang boleo jwa lefatshe !
43001030	Yo ke ene ke buileng ka ga gagwe ka re : ‘ Monna o e tla morago ga me , yo o mphetang ; gonne o ne a le teng , ke ise ke nne teng . ’
43001031	Le nna ke ne ke sa mo lemoge , mme ke tlile go kolobetsa ka metsi gore ene a tle a senolelwe Iseraele . ”
43001032	Johane a ba a supa a re : “ Ke bonye Mowa o fologa jaaka lephoi , o tswa legodimong , wa nna mo go ene .
43001033	Le nna ke ne ke sa mo lemoge ; mme ene yo o nthomileng go kolobetsa ka metsi a nthaya a re : ‘ Ene yo ò tla bonang Mowa o fologela go ene , o nna mo go ene , ke ene yo o kolobetsang ka Mowa o o Boitshepo . ’
43001034	Ke bonye , ka ba ka supa gore yo ke Morwa Modimo . ”
43001035	Ya re ka moso Johane a bo a eme gape , a na le barutwa ba gagwe ba le babedi ;
43001036	a leba Jesu a ntse a tsamaya , a ba a re : “ Bonang , Kwana ya Modimo ! ”
43001037	Barutwa ba babedi bao ba mo utlwa a bua , ba be ba sala Jesu morago .
43001038	Jesu a retologa , a ba bona ba mo setse morago , a ba raya a re : “ Lo batlang ? ” Ba mo raya ba re : “ Rabbi , ” ( mo phetolelong ke go re : Moruti ) “ o nna kae ? ”
43001039	A ba raya a re : “ Tlaang lo bone . ” Ba tla , ba bona fa a nnang teng , ba be ba tlhola nae letsatsi leo . Nako e ne e ka nna ya bone thapama .
43001040	Andrea , morwa-rraagwe Simone Petoro , e ne e le mongwe wa ba babedi ba ba neng ba utlwile Johane , ba mo sala morago .
43001041	Yo a bona Simone morwa-rraagwe pele , a mo raya a re : “ Re bonye Mesia , ” mo phetolelong ke go re : Motlodiwa ( Keresete ) .
43001042	A ba a mo isa go Jesu . Jesu a mo leba a re : “ O Simone , morwa Jona ; o tla bidiwa Kefa , ” mo phetolelong ke go re : Lefika ( Petoro ) .
43001043	Ya re ka moso Jesu a rata go ya kwa Galelea , a bona Filipo , a mo raya a re : “ Ntshale morago ! ”
43001044	Filipo e ne e le wa kwa Betsaita , motse wa ga gabo Andrea le Petoro .
43001045	Filipo a bona Nathanaele , a mo raya a re : “ Re bonye yo Moše a kwadileng ka ga gagwe mo molaong , le bone baporofeti , e bong Jesu , morwa Josefa wa Nasaretha . ”
43001046	Nathanaele a mo raya a re : “ A sengwe se se molemo se ka tswa kwa Nasaretha ? ” Filipo a mo raya a re : “ Tlaa o bone ! ”
43001047	Jesu a bona Nathanaele a tla go ene , a bua ka ga gagwe a re : “ Bonang , Moiseraele wa nnete yo go se nang boferefere mo go ene ! ”
43001048	Nathanaele a mo raya a re : “ O nkitse jang ? ” Jesu a mo araba a re : “ Ke go bonye o le fa tlase ga setlhare sa mofeie , Filipo a ise a go bitse . ”
43001049	Nathanaele a mo fetola a re : “ Moruti , ke wena Morwa Modimo , ke wena kgosi ya Iseraele . ”
43001050	Jesu a mo fetola a re : “ A o dumela ka gonne ke go reile ka re : ‘ Ke go bonye fa tlase ga mofeie ’ ? O tla bona dilo tse dikgolo bogolo go tse . ”
43001051	A ba a mo raya a re : “ Ammaaruri , ammaaruri ke lo raya ke re : Go tloga jaanong lo tla bona legodimo le bulegile , le baengele ba Modimo ba tlhatloga , ba be ba fologela mo go Morwa-Motho . ”
43002001	Ka letsatsi la boraro go ne go le lenyalo kwa Kana wa Galelea , mma Jesu a le teng .
43002002	Jesu le ene a lalelediwa lenyalo le barutwa ba gagwe .
43002003	Jaanong ya re weine e tlhaela , mma Jesu a mo raya a re : “ Ga ba na weine . ”
43002004	Jesu a mo raya a re : “ Mosadi , ke tlhakanetseng nao ? Nako ya me ga e ise e tle . ”
43002005	Mmaagwe a raya badiredi a re : “ Se a ka se lo rayang , lo se dire . ”
43002006	Jaanong ga bo go le ditsaga tsa majwe di le thataro , tse di beilweng ka fa mokgweng wa Bajuta wa go tlhapa , nngwe le nngwe e ka tshola dikgamelo di le tlhano gongwe di supa .
43002007	Jesu a ba raya a re : “ Tlatsang ditsaga tseo metsi ! ” Ba di tshela , tsa ba tsa tlala .
43002008	Jaanong a ba raya a re : “ Gayang jaanong , lo ise kwa go morulaganyi wa modiro . ” Ba a isa .
43002009	Ya re morulaganyi wa modiro a utlwa metsi a a fetogileng weine , a sa itse kwa e tswang teng , go itse badiredi fela ba ba gileng metsi , a bitsa monyadi ,
43002010	a mo raya a re : “ Motho mongwe le mongwe o a tle a ntshe weine e e monate pele , mme fa ba sena go kgora , go ntshiwe e e seng monate . Wena o bolokile weine e e monate go fitlha jaanong . ”
43002011	Sesupo seo sa ntlha Jesu o se dirile kwa Kana wa Galelea , a bonatsa kgalalelo ya gagwe , mme barutwa ba gagwe ba dumela mo go ene .
43002012	Morago ga moo a ya kwa Kaperenaume , ene le mmaagwe le bomonnawe le barutwa ba gagwe , ba tlhola teng malatsi a se kae .
43002013	Jaanong Tlolaganyo ya Bajuta ya bo e le gaufi , mme Jesu a ya kwa Jerusalema .
43002014	A fitlhela ba ba rekisang dikgomo le dinku le maeba le baananyi ba madi ba ntse mo Tempeleng .
43002015	Ya re a sena go dira seitei ka megala , a ba kobela kwa ntle ga Tempele botlhe , le tsona dinku le dikgomo ; madi a baananyi a a tshololela fa fatshe , le dipati a di menola .
43002016	A raya bone ba ba bapatsang maeba a re : “ Tlosang dilo tse fa ! Se direng Ntlo ya ga Rre ntlo ya thekelo . ”
43002017	Foo barutwa ba gagwe ba gakologelwa gore go kwadilwe ga twe : “ Go tlhoafalela Ntlo ya gago go tla nja . ”
43002018	Ke fa Bajuta ba mmotsa ba re : “ O ka re bontsha sesupo sefe gore ò ka dira dilo tseo ? ”
43002019	Jesu a ba araba a re : “ Digang Tempele e , nna ke tla e tsosa ka malatsi a le mararo . ”
43002020	Foo Bajuta ba re : “ Tempele e , e agilwe dinyaga di le 46 , mme ke eng fa wena o re , o tla e tsosa ka malatsi a le mararo ? ”
43002021	Mme ene o ne a bua ka ga Tempele ya mmele wa gagwe .
43002022	Jaanong e rile a sena go tsosiwa mo baswing , barutwa ba gagwe ba gakologelwa gore o kile a bua jalo , ba be ba dumela Lokwalo le lefoko le Jesu a le buileng .
43002023	E rile a le mo Jerusalema ka moletlo wa Tlolaganyo , batho ba bantsi ba dumela mo leineng la gagwe , ka ba bona ditshupo tsa gagwe tse a ntseng a di dira .
43002024	Mme Jesu ka esi a se ka a ba ikanya , mo a ka ba ipolelelang , ka a ba itse botlhe ,
43002025	a sa tlhoke go bolelelwa sepe ka ga motho ; gonne ene ka esi o ne a itse se se mo mothong .
43003001	Go ne go le motho wa Bafarisai yo o bidiwang Nikotemo , mongwe wa lekgotla la Bajuta .
43003002	Yoo a tla go Jesu bosigo , a mo raya a re : “ Moruti , re itse gore o moruti yo o tswang kwa Modimong ; gonne ga go ope yo o ka dirang ditshupo tse wena o di dirang , fa Modimo o se na nae . ”
43003003	Jesu a mo araba a re : “ Ammaaruri , ammaaruri ke go raya ke re : Fa motho a sa tsalwe go tswa godimo , ga a ka ke a lemoga puso ya Modimo . ”
43003004	Nikotemo a mo fetola a re : “ Motho yo o godileng a ka tsalwa jang ? A a ka ba a tsena la bobedi mo mmeleng wa ga mmaagwe , a boa a tsalwa ? ”
43003005	Jesu a araba a re : “ Ammaaruri , ammaaruri ke go raya ke re : Fa motho a sa tsalwe ka metsi le Mowa , ga a ka ke a tsena mo pusong ya Modimo .
43003006	Se se tsetsweng ke nama , ke nama ; mme se se tsetsweng ke Mowa , ke mowa .
43003007	O se gakgamale , fa ke go reile ka re : Lo tshwanetse go tsalwa go tswa godimo .
43003008	Phefo e fokela kwa e ratang teng , o utlwa mosumo wa yona , mme ga o itse kwa e tswang teng le kwa e yang teng . Mongwe le mongwe yo o tsetsweng ke Mowa o ntse jalo . ”
43003009	Nikotemo a mo fetola a re : “ Dilo tse , di ka dirafala jang ? ”
43003010	Jesu a mo araba a re : “ O moruti wa Iseraele , mme dilo tse ke eng , fa o sa di tlhaloganye ?
43003011	Ammaaruri , ammaaruri ke go raya ke re : Re bolela se re se itseng , re bile re supa se re se bonyeng ; mme lona ga lo tshole tshupo ya rona .
43003012	Fa ke lo boleletse dilo tsa lefatshe , mme lo sa dumele , lo ka dumela jang , fa ke lo bolelela tsa legodimo ?
43003013	Ga go ope yo o kileng a tlhatlogela kwa legodimong , fa e se ene yo o fologileng kwa legodimong , e bong Morwa-Motho yo o mo legodimong .
43003014	“ Mme Morwa-Motho o tshwanetse go tlhatlosiwa , jaaka Moše a kile a tlhatlosa noga kwa sekakeng ,
43003015	gore mongwe le mongwe yo o dumelang mo go ene , a se latlhege , mme a nne le bophelo jo bo sa khutleng .
43003016	Gonne Modimo o ratile lefatshe mo go kalo , mo o bileng wa le neela Morwaa-ona yo o tsetsweng a le esi , gore mongwe le mongwe yo o dumelang mo go ene a se ka a latlhega , mme a nne le bophelo jo bo sa khutleng .
43003017	Kana Modimo ga o a roma Morwaa-ona mo lefatsheng gore a atlhole lefatshe , mme e le gore lefatshe le pholosiwe ka ene .
43003018	“ Yo o dumelang mo go ene ga a atlholwe . Yo o sa dumeleng o setse a atlhotswe , ka a se ka a dumela mo leineng la Morwa Modimo yo o tsetsweng a le esi .
43003019	Mme katlholo ke e : Lesedi le tsile mo lefatsheng , mme batho ba ratile lefifi bogolo go lesedi ; gonne ditiro tsa bone di ne di le bosula .
43003020	Gonne mongwe le mongwe yo o dirang bosula o ila lesedi , le gona ga a tle mo leseding , gore ditiro tsa gagwe di se ka tsa kgalemelwa .
43003021	Mme yo o dirang boammaaruri o tla kwa leseding gore ditiro tsa gagwe di bonatsege gore di dirilwe ka Modimo . ”
43003022	Morago ga dilo tse Jesu le barutwa ba gagwe ba fitlha mo lefatsheng la Jutea ; a nna nabo teng , a ba a kolobetsa .
43003023	Johane le ene o ne a kolobetsa kwa Enone , gaufi le Salime ; gonne metsi a ne a le mantsi teng , mme batho ba ya teng , ba kolobediwa .
43003024	Gonne Johane o ne a ise a tsenngwe mo ntlong ya kgolegelo .
43003025	Jaanong ga tsoga kganetsanyo fa gare ga barutwa ba ga Johane le Mojuta mongwe ka ga phepafatso .
43003026	Ba ya kwa go Johane , ba mo raya ba re : “ Moruti , yo o neng a na nao kwa moseja ga Joretane , yo ò supileng ka ga gagwe , bona , o a kolobetsa , mme botlhe ba ya go ene . ”
43003027	Johane a araba a re : “ Motho ga a ka ke a amogela sepe , fa a sa se newa ke Modimo .
43003028	Lona ka losi lo basupi ba me ba gore ke boletse ka re : ‘ Nna ga ke Keresete , mme ke romilwe go mo etelela pela fela . ’
43003029	Yo o nang le monyalwa ke monyadi ; mme tsala ya monyadi e e mo direlang e a mo utlwa , e itumelela lentswe la monyadi thata . Boitumelo joo jwa me bo tletse jaanong .
43003030	Ene o tshwanetse go gola , mme nna ka ngotlafala .
43003031	“ Yo o tswang kwa godimo o godimo ga botlhe . Yo o tswang mo lefatsheng ke wa lefatshe , o bile o bua ka ga lefatshe . Yo o tswang kwa legodimong o godimo ga botlhe .
43003032	Se o se bonyeng , a ba a se utlwa , ke sona se a se supang ; mme tshupo ya gagwe ga e amogelwe ke ope .
43003033	Yo o amogetseng tshupo ya gagwe o tlhomamisitse gore Modimo o boammaaruri .
43003034	Gonne yo Modimo o mo romileng o bua mafoko a Modimo ; gonne o aba Mowa kwa ntle ga selekanyo .
43003035	Rara o rata Morwa , mme dilo tsotlhe o di tsentse mo seatleng sa gagwe .
43003036	Yo o dumelang mo go Morwa o na le bophelo jo bo sa khutleng ; yo o sa utlweng Morwa ga a ka ke a bona bophelo , mme bogale jwa Modimo bo mo okame . ”
43004001	E rile Morena a lemoga gore Bafarisai ba utlwile go twe , Jesu o dira barutwa ba le bantsi , e bile o kolobetsa bogolo go Johane ,
43004002	— le fa Jesu ka esi a ne a sa kolobetse , mme e le barutwa ba gagwe —
43004003	a tloga mo Jutea , a ba a boela kwa Galelea .
43004004	Mme o ne a tshwanetse go ralala Samaria .
43004005	Jaanong a fitlha kwa motseng mongwe wa Samaria o o bidiwang Sigare , gaufi le tshimo e Jakobe a neng a e file Josefa morwawe .
43004006	Foo ga bo go le sediba sa ga Jakobe . Jaanong ya re ka Jesu a lapisitswe ke leeto , a nna fa sedibeng , e ne e ka nna ka nako ya motshegare .
43004007	Ga tla mosadi wa Samaria go ga metsi . Jesu a mo raya a re : “ Mphe ke nwe ! ”
43004008	Gonne barutwa ba gagwe ba ne ba ile kwa motseng go reka dijo .
43004009	Jaanong mosadi wa Mosamaria a mo raya a re : “ Wena yo o leng Mojuta o ka kopa jang metsi mo go nna ke le mosadi wa Mosamaria ? ” A re jalo ka gonne Bajuta ba ne ba sa tsalane le Basamaria .
43004010	Jesu a mo araba a re : “ Fa ò ka bo o itse neo ya Modimo le gore ke mang yo o go rayang a re : Mphe ke nwe ! ke wena o ka bong o mo kopile , mme a ka bo a go naya metsi a a phelang . ”
43004011	Mosadi a mo raya a re : “ Morena , ga o na segelelo , mme sediba se boteng ; metsi a a phelang o ka a tsaya kae ?
43004012	A o mogolo go rraetsho Jakobe yo o re neileng sediba se , yo o neng a nwa mo go sona ka esi le bomorwawe le diruiwa tsa gagwe ? ”
43004013	Jesu a mo fetola a re : “ Mongwe le mongwe yo o nwang metse a , o tla nyorwa gape ;
43004014	mme yo o ka nwang metsi a nna ke tla a mo nayang , ga a ka ke a tlhola a nyorwa ka bosenabokhutlo ; mme metsi a ke tla a mo nayang a tla nna motswedi mo go ene o o elelang go isa bophelong jo bo sa khutleng . ”
43004015	Mosadi a mo raya a re : “ Morena , a o ko o mphe metsi ao , gore ke se tlhole ke nyorwa , le e seng go tla kwano go ga . ”
43004016	Jesu a mo raya a re : “ Yaa o bitse monna wa gago , lo tle kwano ! ”
43004017	Mosadi a fetola a re : “ Ga ke na monna . ” Jesu a mo raya a re : “ O buile sentle , fa o re , ga o na monna ;
43004018	gonne ke banna ba batlhano ba ba neng ba go nyala , mme yo ò nang nae kajeno ga se monna wa gago ; moo o buile nnete . ”
43004019	Mosadi a mo raya a re : “ Morena , ke lemoga gore o moporofeti .
43004020	Borraetsho ba ne ba obamela mo thabeng e , mme lona lo a re : Jerusalema ke felogosi fa go tshwanetseng ga obamelwa teng . ”
43004021	Jesu a mo raya a re : “ Mosadi , o ntumele , nako e e tla e lo se kitlang lo obamela Rara ka yona mo thabeng e , le fa e le kwa Jerusalema .
43004022	Lona lo obamela se lo sa se itseng ; rona re obamela se re se itseng ; gonne pholoso e tswa mo Bajuteng .
43004023	Mme nako e e tla , le jaanong e setse e tsile , e baobamedi ba nnete ba tla obamelang Rara ka yona ka Mowa le ka boammaaruri ; gonne Rara o batla baobamedi ba ba ntseng jalo .
43004024	Modimo ke Mowa ; mme ba ba o obamelang ba tshwanetse go o obamela ka Mowa le ka boammaaruri . ”
43004025	Mosadi a mo raya a re : “ Ke itse gore Mesia yo o bidiwang Keresete o e tla ; e tla re a sena go tla , a re bolelele dilo tsotlhe . ”
43004026	Jesu a mo raya a re : “ Ke nna yo ke buang nao . ”
43004027	Ke fa barutwa ba gagwe ba tla ; mme ba gakgamala , ka a bua le mosadi . Le fa go ntse jalo ga se ka ga nna ope yo o reng : “ Ò batlang ? ” gongwe go Jesu : “ O buelang nae ? ”
43004028	Jaanong mosadi a tlogela nkgwana ya gagwe , a ya kwa motseng , a raya batho a re :
43004029	“ Tlaang lo bone motho yo o mpoleletseng tsotlhe tse ke di dirileng ; a jaana ga se ene Keresete ? ”
43004030	Ba tswa mo motseng , ba tla go ene .
43004031	Barutwa ba sala ba mo rapela ba re : “ Moruti , a o ko o je ! ”
43004032	Ene a ba raya a re : “ Ke na le sejo se ke se jang , se lo sa se itseng . ”
43004033	Jaanong barutwa ba botsanya ba re : “ A mongwe o mo tsiseditse dijo ? ”
43004034	Jesu a ba raya a re : “ Sejo sa me ke go dira thato ya yo o nthomileng le go wetsa tiro ya gagwe .
43004035	A ga lo re : ‘ Go setse dikgwedi tse nne go ya thobong ’ ? Bonang , ke lo raya ke re : Tsholetsang matlho , lo lebe masimo ; gonne a setse a sweufaletse thobo .
43004036	Yo o robang o amogela tuelo , mme leungo o le phuthela bophelo jo bo sa khutleng , gore yo o jwalang a itumele mmogo le yo o robang .
43004037	Gonne fano lefoko le le reng : ‘ Mongwe o a jwala , yo mongwe o a roba , ’ ke la nnete .
43004038	Ke lo romile go roba fa lo ne lo sa dira teng ; go dirile ba bangwe , mme lona lo tsenye mo tirong tsa bone . ”
43004039	Basamaria ba bantsi ba motse oo ba dumela mo go ene ka ntlha ya lefoko la mosadi yo o supileng a re : “ O mpoleletse tsotlhe tse ke di dirileng . ”
43004040	E rile jaanong Basamaria ba tla go ene , ba mo rapela gore a tlhole nabo . A tlhola teng malatsi a le mabedi .
43004041	Ga ba ga dumela ba bantsi go feta ba pele ka ntlha ya lefoko la gagwe .
43004042	Ba raya mosadi ba re : “ Jaanong ga re tlhole re dumela ka ntlha ya polelo ya gago ; gonne rona ka rosi re mo ikutlwetse , mme re itse gore ke ene Keresete tota , Mopholosi wa lefatshe . ”
43004043	Morago ga malatsi a mabedi a tswa teng , a ya kwa Galelea ;
43004044	gonne Jesu ka esi o ne a supile gore moporofeti ga a na tlotlo epe mo lefatsheng la ga gabo .
43004045	E rile jaanong a fitlha kwa Galelea , Bagalelea ba mo tshola , ka ba bonye tsotlhe tse a di dirileng kwa Jerusalema mo moletlong ; gonne le bone ba ne ba ile moletlong .
43004046	Jaanong Jesu a fitlha gape kwa Kana wa Galelea , kwa a kileng a fetola metsi weine teng . Ga bo go le tona ya kgosi , e morwaa-yona a neng a lwala kwa Kaperenaume .
43004047	E rile ene a utlwa gore Jesu o dule kwa Jutea , mme o tsile kwa Galelea , a ya go ene , a mo rapela gore a tle go fodisa morwawe ; gonne o ne a le gaufi le go swa .
43004048	Jaanong Jesu a mo raya a re : “ Fa lo sa bone ditshupo le dikgakgamatso , ga lo dumele ka gope . ”
43004049	Tona ya mo raya ya re : “ Morena , a o ko o tle , ngwanake a ise a swe . ”
43004050	Jesu a mo raya a re : “ Tsamaya , morwao o phedile . ” Motho yoo a dumela lefoko le Jesu a le mo rayang , a ba a tsamaya .
43004051	Ya re a sa ntse a le mo tseleng , batlhanka ba gagwe ba mo kgatlhantsha , ba mmolelela gore morwawe o phedile .
43004052	Foo a ba botsa nako e o fodileng ka yona . Ke fa ba mo raya ba re : “ E rile maabane ka nako ya motshegare go fisa ga mo tlogela . ”
43004053	Jaanong rraagwe a lemoga gore ke yona nako e Jesu a mo reileng ka yona a re : “ Morwao o phedile . ” Mme a dumela le ba lapa la gagwe botlhe .
43004054	Sesupo seo ke sa bobedi se Jesu o se dirileng , a sena go tswa kwa Jutea , a ya kwa Galelea .
43005001	Morago ga tseo ga nna moletlo mongwe wa Bajuta , mme Jesu a ya Jerusalema .
43005002	Jaanong go na le bodiba mo Jerusalema fa Kgorong ya Dinku jo bo bidiwang Bethesta ka Sehebere , bo na le maobo a le matlhano .
43005003	Mo go ona go ne go letse balwetse ba bantsi le difofu le batlhotsi le baomeledi , ba ntse ba letetse kgobero ya metsi .
43005004	Gonne moengele o ne a tle a fologele mo bodibeng ka dinako tse dingwe , a hudue metsi ; yo jaanong a tsenang pele , metsi a sena go huduiwa , a fole , le fa e ka nna bolwetse bofe jo bo mo tshwereng .
43005005	Jaanong go ne go le motho mongwe teng yo e setseng e le dinyaga di le 38 a ntse a lwala .
43005006	E rile Jesu a mmona a letse , mme a utlwa gore ga a bolo go nna jalo , a mo raya a re : “ A o rata go fola ? ”
43005007	Molwetse a mo araba a re : “ Morena , ga ke na motho ope yo o ka ntsenyang mo bodibeng , fa metsi a huduiwa ; e a re ke sa ntse ke tla , go fologele yo mongwe pele ga me . ”
43005008	Jesu a mo raya a re : “ Tsoga o tsee bolao jwa gago , o tsamae ! ”
43005009	Ke fa motho yoo a fola e sa le ka nako eo , a tsaya bolao jwa gagwe , a tsamaya . Mme letsatsi leo e le la Sabata .
43005010	Ya baa gona Bajuta ba rayang yo o fodisitsweng ba re : “ Ke Sabata ; ga go a letlelelwa gore o rwale bolao . ”
43005011	Yoo a ba fetola a re : “ Yo o mphodisitseng ke ene yo o ntheileng a re : ‘ Tsaya bolao jwa gago , o tsamae . ’ ”
43005012	Ba mmotsa ba re : “ Motho yoo ke mang yo o go reileng a re : ‘ Bo tsee o tsamae ’ ? ”
43005013	Mme yo o fodisitsweng o ne a sa mo itse ; gonne Jesu o ne a ngwangwaetse , go le batho ba bantsi mo felong foo .
43005014	Morago ga moo Jesu a mmona mo Tempeleng , a mo raya a re : “ Bona , o fodile ; o se tlhole o leofa , gore se se bosula bogolo se se go dirafalele . ”
43005015	Motho yoo a ya a bolelela Bajuta gore ke Jesu yo o mo fodisitseng .
43005016	Ka ntlha ya moo Bajuta ba tlhomara Jesu , ba batla go mmolaya , ka a dirile dilo tseo ka Sabata .
43005017	Jesu a ba fetola a re : “ Rre o sa dira le ka nako eno , le nna ke a dira . ”
43005018	Ke ka ntlha ya moo Bajuta ba ne ba batla bogolo go mmolaya , e seng fela ka a sentse Sabata , mme le gona e le ka a rile , Modimo ke rraagwe , a itekanya le Modimo .
43005019	Ya baa gona Jesu a ba fetolang a re : “ Ammaaruri , ammaaruri ke lo raya ke re : Morwa o palelwa ke go dira sengwe ka bogagagwe , fa a sa bone Rara a se dira ; gonne tse ene o di dirang , Morwa le ene o di dira jalo .
43005020	Kana Rara o rata Morwa , o mmontsha tsotlhe tse o di dirang , e bile o tla mmontsha ditiro tse dikgolo bogolo go tse gore lo gakgamale .
43005021	Gonne Morwa o phedisa ba o ratang go ba phedisa , jaaka Rara a tsosa baswi , a ba phedisa .
43005022	Le gona Rara ga a atlhole ope , mme katlholo yotlhe o e neetse Morwa
43005023	gore botlhe ba tlotle Morwa , fela jaaka ba tlotla Rara . Yo o sa tlotleng Morwa , ga a tlotle Rara yo o mo romileng .
43005024	“ Ammaaruri , ammaaruri ke lo raya ke re : Yo o utlwang lefoko la me , a dumela ene yo o nthomileng , o na le bophelo jo bo sa khutleng , mme ga a tsene mo katlholong ; o dule mo losong , a tshelela botshelong .
43005025	Ammaaruri , ammaaruri ke lo raya ke re : Nako e e tla , le jaanong e setse e tsile , e baswi ba tla utlwang lentswe la Morwa Modimo ka yona , mme ba ba le utlwang ba tla phela .
43005026	Gonne Rara o neile Morwa go nna le bophelo mo go ene ka esi , jaaka ene a na le botshelo mo go ene ka esi .
43005027	O bile o mo neetse thata ya go atlhola , ka e le ene Morwa-Motho .
43005028	Se gakgamaleleng moo ; gonne nako e e tla e botlhe ba ba mo diphupung ba tla utlwang lentswe la gagwe ka yona .
43005029	Ba tla tswa , ba ba dirileng tse di molemo go ya tsogong ya bophelo , ba ba dirileng tse di bosula bone go ya tsogong ya katlholo .
43005030	“ Ga nka ke ka dira sepe ka bogame . Ke atlhola ka fa ke utlwang ka teng , mme katlholo ya me ke ya tshiamo ; gonne ga ke batle thato ya me , ke batla thato ya yo o nthomileng .
43005031	“ Fa ke supa ka ga me , tshupo ya me e ka se nne nnete .
43005032	Ke o sele yo o supang ka ga me , mme ke itse gore tshupo e o e supang ka ga me ke nnete .
43005033	Lo romile batho kwa go Johane , mme o supile boammaaruri .
43005034	Nna ga ke amogele tshupo mo mothong , mme dilo tse ke di bua gore lo pholosiwe .
43005035	Ene e ne e le lobone lo lo tukang , lo lo phatsimang , mme lona lo ne lwa rata go itumelela lesedi la gagwe ka nakonyana fela .
43005036	“ Nna ke na le tshupo e e fetang ya ga Johane ; gonne ditiro tse Rara o di nneetseng go di wetsa , e bong tsona ditiro tse ke di dirang , di supa ka ga me gore Rara o nthomile .
43005037	Rara yo o nthomileng le ene o supile ka ga me . Ga lo ise lo utlwe lentswe la gagwe ka motlha ope , le fa e le go bona gore o ntse jang .
43005038	Le Lefoko la gagwe ga le nne mo go lona ; gonne ga lo dumele yo a mo romileng .
43005039	Lo batlisisa Dikwalo ; gonne lo itlhoma lo ka nna le botshelo jo bo sa khutleng ka tsona , e tswe e le tsona tse di supang ka ga me .
43005040	Mme lo gana go tla kwa go nna , gore lo tle lo nne le bophelo .
43005041	“ Ga ke newe tlotlo ke batho .
43005042	Mme ke itse gore ga lo na lorato lwa Modimo mo go lona .
43005043	Nna ke tsile mo leineng la ga Rre , mme ga lo ntshole ; fa o sele a ka itlela ka leina la gagwe , ene lo tla mo tshola .
43005044	Lo ka dumela jang lona ba lo tlotlanang , mme tlotlo e e tswang mo Modimong o le osi yona lo sa e batle ?
43005045	Lo se ka lwa gopola gore nna ke tla lo baya molato mo go Rara . Moše ke ene yo o lo bayang molato , yo lo solofetseng mo go ene .
43005046	Gonne fa lo ka bo lo dumetse Moše , le nna lo ka bo lo ntumetse ; gonne ene o kwadile ka ga me .
43005047	Mme fa lo sa dumele dikwalo tsa gagwe , mafoko a me lo ka a dumela jang ? ”
43006001	E rile morago ga tseo Jesu a tshelela kwa moseja ga letsha la Galelea , le e leng la Tiberia .
43006002	Bontsi jo bogolo jwa batho jwa mo latela , ka ba bonye ditshupo tse a di dirileng mo balwetseng .
43006003	Jaanong Jesu a tlhatlogela mo thabeng , a nna teng le barutwa ba gagwe .
43006004	Mme Tlolaganyo , moletlo wa Bajuta , ya bo e le gaufi .
43006005	Ya re Jesu a tsholetsa matlho , mme a bona bontsi jo bogolo bo tla go ene , a raya Filipo a re : “ Re tla reka dinkgwe kae , gore bao ba je ? ”
43006006	Mme a bo a bua jalo , e le go mo leka fela ; gonne ene ka esi o ne a itse se a tla se dirang .
43006007	Filipo a mo araba a re : “ Dinkgwe tsa diranta di le 40 ga di ka ke tsa ba lekana , gore mongwe le mongwe a amogele go le gonnye . ”
43006008	Mongwe wa barutwa ba gagwe , e bong Andrea , morwa-rraagwe Simone Petoro , a mo raya a re :
43006009	“ Mosimane ke yo , o na le dinkgwe tse tlhano tsa garase le ditlhatswana tse pedi ; mme tse e ka nna eng mo bontsing jo bo kana ? ”
43006010	Ke fa Jesu a re : “ Nnisang batho fa fatshe ! ” Gona foo go ne go le bojang jo bontsi . Jaanong banna ba nna fa fatshe , palo ya bone e ka ne e le dikete tse tlhano .
43006011	Jesu a ba a tsaya dinkgwe , a leboga , a di abela barutwa , mme barutwa ba di abela ba ba ntseng fa fatshe ; le tsona ditlhatswana fela jalo , ka fa ba ratang ka teng .
43006012	Ya re ba sena go kgora , a raya barutwa ba gagwe a re : “ Selang masadisa gore go se latlhege sepe . ”
43006013	Ba a sela , ba tlatsa ditlatlana di le 12 ka masadisa a dinkgwe tse tlhano tsa garase a a setseng mo go ba ba jeleng .
43006014	Jaanong ya re batho ba bona sesupo se o se dirileng , ba re : “ Ammaaruri , ke ene moporofeti yo go tilweng o tla tla mo lefatsheng . ”
43006015	Ya re ka Jesu a lemoga gore ba tla tla go mo tsaya ka thata go mo dira kgosi , a ngwega , a boela gape kwa thabeng a le esi .
43006016	E rile go tshwara letlatlana , barutwa ba gagwe ba fologela kwa letsheng ,
43006017	ba ya ba palama mokoro , ba tshela letsha go ya kwa Kaperenaume . Mme ga nna lefifi , Jesu a ise a be a tle go bone .
43006018	Jaanong letsha la huduiwa ke go foka ga phefo e kgolo .
43006019	Ya re ba tsweletse pele e ka nna dimaele tse tharo gongwe tse nne , ba bona Jesu a tsamaya mo godimo ga letsha , a atamela mokoro ; mme ba boifa .
43006020	Foo a ba raya a re : “ Ke nna , se boifeng ! ”
43006021	Ke fa ba rata gore a palame mokoro , mme mokoro wa akofa wa fitlha kwa lefatsheng le ba yang go lone .
43006022	Ka moso batho ba ba emeng kwa moseja ga letsha ba lemoga gore go ne go se na mokoro ope o sele , fa e se o le mongwe fela o barutwa ba ga Jesu ba neng ba o palama , le gore Jesu ga a ka a o palama le barutwa ba gagwe , mme barutwa ba gagwe ba tsamaile ba le bosi fela .
43006023	Mekoro e mengwe e e tswang Tiberia ya atamela felong fa ba jetseng senkgwe teng , Morena a sena go leboga .
43006024	Ya re jaanong batho ba bona fa Jesu a se teng le e seng barutwa ba gagwe , le bone ba palama mekoro , ba ya kwa Kaperenaume , go batla Jesu .
43006025	Ya re ba mo fitlhela kwa moseja ga letsha , ba mmotsa ba re : “ Moruti , o tlile leng kwano ? ”
43006026	Jesu a ba araba a re : “ Ammaaruri , ammaaruri ke lo raya ke re : Ga lo mpatle ka gonne lo bonye ditshupo , mme ke ka gonne lo jele dinkgwe , lwa kgora .
43006027	Se tlhoafaleleng sejo se se nyelelang , mme lo tlhoafalele sejo se se nnelang go ya go fitlha bophelong jo bo sa khutleng , se Morwa-Motho o tla se lo nayang ; gonne ke ene yo Rara , e bong Modimo , o mo kanneng . ”
43006028	Ba mo raya ba re : “ Re ka itheng gore re tlhoafalele ditiro tsa Modimo ? ”
43006029	Jesu a ba araba a re : “ Tiro ya Modimo ke gore lo dumele mo go ene yo o romilweng ke ona . ”
43006030	Ba mo raya ba re : “ Kana o dira sesupo sefe gore re bone , re go dumele ? O itshupa ka tiro efe ?
43006031	Borraetsho ba jele Mmana kwa sekakeng , jaaka go kwadilwe ga twe : ‘ O ba file senkgwe se se tswang kwa legodimong go se ja . ’ ”
43006032	Jesu a ba raya a re : “ Ammaaruri , ammaaruri ke lo raya ke re : Ga se Moše yo o lo fileng senkgwe se se tswang kwa legodimong , ke Rre yo o lo fang senkgwe sa nnete se se tswang kwa legodimong .
43006033	Gonne senkgwe sa Modimo ke sona se se fologang kwa legodimong , se se nayang lefatshe bophelo . ”
43006034	Ba mo raya ba re : “ Morena , re fe senkgwe seo ka metlha yotlhe . ”
43006035	Jesu a ba raya a re : “ Ke nna senkgwe sa bophelo ; yo o tlang go nna ga a ka ke a tlhola a utlwa tlala . Yo o dumelang mo go nna ga a ka ke a tlhola a nyorwa .
43006036	Mme ke lo boleletse ka re : Go mpona lo mponye , mme ga lo dumele .
43006037	Botlhe ba Rara o ba nnayang ba tla tla go nna , mme yo o tlang go nna , ga nka ke ka mo kgarameletsa ntle .
43006038	Gonne ke fologile kwa legodimong , e seng go dira thato ya me , fa e se go dira thato ya yo o nthomileng .
43006039	Mme thato ya yo o nthomileng ke go re , botlhe ba o ba nneileng ke se ka ka latlhegelwa ke ope wa bone , mme bogolo ke be ke ba tsose ka letsatsi la bofelo .
43006040	Gonne thato ya ga Rre ke go re , mongwe le mongwe yo o lebang Morwa , a ba a dumela mo go ene , a nne le bophelo jo bo sa khutleng , mme nna ke tle ke mo tsose ka letsatsi la bofelo . ”
43006041	Jaanong Bajuta ba mo ngongoregela , ka a rile : “ Ke nna senkgwe se se fologileng kwa legodimong , ”
43006042	ba re : “ Yo a ga se Jesu , morwa Josefa , yo rraagwe le mmaagwe re ba itseng ? O bua jang jaanong fa a re : ‘ Ke fologile kwa legodimong ’ ? ”
43006043	Jesu a ba fetola a re : “ Se tlhotlheletsaneng go ngongorega .
43006044	Ga go ope yo o ka kgonang go tla go nna fa e se yo o gogwang ke Rara yo o nthomileng ; mme nna ke tla mo tsosa ka letsatsi la bofelo .
43006045	Gonne go kwadilwe mo baporofeting ga twe : ‘ Botlhe ba tla bo ba rutilwe ke Modimo . ’ Mongwe le mongwe yo o utlwileng mo go Rara , a ithuta , o tla go nna .
43006046	Ga se go re motho mongwe o kile a bona Rara , fa e se yo o tswang kwa Modimong ; ke ene yo o bonyeng Rara .
43006047	Ammaaruri , ammaaruri ke lo raya ke re : Yo o dumelang mo go nna o na le bophelo jo bo sa khutleng .
43006048	Ke nna senkgwe sa bophelo .
43006049	Borraeno ba ne ba ja Mmana kwa sekakeng , mme ba sule .
43006050	Se ke sona senkgwe se se fologang kwa legodimong , gore motho a se je , mme a se ka a swa .
43006051	Ke nna senkgwe se se phelang se se fologileng kwa legodimong . Fa mongwe a ka ja senkgwe se , o tla phela ka bosenabokhutlo ; mme senkgwe se ke tla se abang ke nama ya me e ke tla e neelang losong gore lefatshe le tle le phele . ”
43006052	Ya baa gona Bajuta ba ganetsanyang ba re : “ Yo a ka re naya nama ya gagwe jang go e ja ? ”
43006053	Jesu a ba raya a re : “ Ammaaruri , ammaaruri ke lo raya ke re : Fa lo sa je nama ya Morwa-Motho , lwa ba lwa nwa madi a gagwe , ga lo na bophelo mo teng ga lona .
43006054	Yo o jang nama ya me , a ba a nwa madi a me , o na le bophelo jo bo sa khutleng , mme nna ke tla mo tsosa ka letsatsi la bofelo ;
43006055	gonne nama ya me ke sejo tota , le madi a me ke seno tota .
43006056	Yo o jang nama ya me , a ba a nwa madi a me , o ntse mo go nna , le nna ke ntse mo go ene .
43006057	Yo o njang o tla phela ka ntlha ya me , jaaka Rara yo o phelang a nthomile , mme le nna ke phela ka ntlha ya ga Rara .
43006058	Se ke sona senkgwe se se fologileng kwa legodimong , e seng jaaka borraeno ba ne ba ja , mme ba swa . Yo o jang senkgwe se o tla phela ka bosakhutleng . ”
43006059	Dilo tse o di buile , fa a ruta mo senagogeng kwa Kaperenaume .
43006060	E rile jaanong ba bantsi ba barutwa ba gagwe ba utlwa , ba re : “ Lefoko le , le thata ; ke mang yo o ka le utlwelelang ? ”
43006061	Ya re ka Jesu a itse ka bogagagwe gore barutwa ba gagwe ba ngongoregela seo , a ba raya a re : “ A seo se a lo kgopisa ?
43006062	Jaanong lo tla reng fa lo bona Morwa-Motho a tlhatlogela kwa a neng a le teng pele ?
43006063	Mowa ke ona o o phedisang ; nama ga e na thuso epe . Mafoko a nna ke a buileng le lona ke mowa , e bile ke bophelo .
43006064	Mme go na le bangwe mo go lona ba ba sa dumeleng . ” Jesu o ne a itse go tloga tshimologong gore ba ba sa dumeleng ke bomang , le gore yo o tla mo tshwarisang ke mang .
43006065	A boa a re : “ Ke gona ka moo ke lo reileng ka re : Ga go ope yo o ka kgonang go tla go nna , fa e se yo o go newang ke Rara . ”
43006066	Go tloga foo ba bantsi ba barutwa ba gagwe ba boela kwa morago , ba se ka ba tlhola ba tsamaya nae .
43006067	Jaanong Jesu a raya ba ba 12 a re : “ A le lona lo rata go tsamaya ? ”
43006068	Simone Petoro a mo araba a re : “ Morena , re tla ya go mang ? Wena o na le mafoko a bophelo jo bo sa khutleng ;
43006069	mme re dumetse , re bile re itse gore ke wena Moitshepi wa Modimo . ”
43006070	Jesu a ba araba a re : “ A ga ke a lo itlhaolela lo le 12 ? Mme mongwe wa lona ke Diabolo . ”
43006071	O ne a raya Jutase Isekariote , morwa Simone ; gonne e ne e le ene yo o tla mo tshwarisang , e le mongwe wa ba ba 12 .
43007001	Morago ga tseo Jesu a nna a tsamaya mo Galelea ; gonne o ne a sa rate go tsamaya mo Jutea , ka Bajuta ba batla go mmolaya .
43007002	Jaanong moletlo wa Bajuta wa Metlaagana o ne o le gaufi .
43007003	Ke fa bomonnawe ba mo raya ba re : “ Tloga mono , o ye kwa Jutea gore le barutwa ba gago ba bone ditiro tsa gago tse o di dirang .
43007004	Gonne ga go ope yo o dirang sengwe mo sephiring , fa ene ka esi a batla go nna mo ponatshegong . Fa o dira dilo tse , iponatse mo lefatsheng . ”
43007005	Gonne le bone bomonnawe ba ne ba sa dumele mo go ene ka sebaka sele .
43007006	Jesu a ba raya a re : “ Nako ya me ga e ise e tle , mme lona lo ka dira ka nako tsotlhe .
43007007	Lefatshe ga le ka ke la lo tlhoa , mme nna le ntlhoile ; gonne nna ke ntse ke supa ka ga lone gore ditiro tsa lone di bosula .
43007008	A go ye lona kwa moletlong , nna ga ke ye kwa go ona jaanong ; gonne nako ya me ga e ise e tlale . ”
43007009	E rile a sena go bua dilo tseo nabo , a sala mo Galelea .
43007010	Ya re bomonnawe ba sena go ya , le ene a ya kwa moletlong , e se mo pepeneneng , mme e le mo sephiring .
43007011	Ke fa Bajuta ba mmatla mo moletlong ba re : “ Yole o kae ? ”
43007012	Mme go ne go le phapaano e kgolo mo bathong ka ntlha ya gagwe ; gonne bangwe ba ne ba re : “ O molemo ; ” ba bangwe ba re : “ Nnyaya , kana o timetsa batho . ”
43007013	Le fa go ntse jalo ga bo go se ope yo o buang ka ga gagwe ka phuthologo ka ntlha ya go boifa Bajuta .
43007014	E rile e setse e le fa gare ga moletlo , Jesu a ya kwa Tempeleng , a ruta .
43007015	Ke fa Bajuta ba gakgamala ba re : “ Monna yo , o itse Dikwalo jang , etswe a sa rutwa ? ”
43007016	Jesu a ba araba a re : “ Thuto ya me ga se ya me , ke ya yo o nthomileng .
43007017	Fa motho a rata go dira thato ya Modimo , o tla itse ka ga thuto gore a e tswa go ona , kampo ke bua se se tswang mo go nna fela .
43007018	Yo o buang se se tswang mo go ene fela o ipatlela tlotlo ; mme yo o batlang tlotlo ya yo o mo romileng , yoo ke ene wa nnete , ga go na tshiamololo epe mo go ene .
43007019	A Moše ga a a lo naya molao ? Mme le fa go ntse jalo ga go ope wa lona yo o tshegetsang molao . Lo batlelang go mpolaya ? ”
43007020	Batho ba araba ba re : “ O a tsenwa ; ke mang yo o batlang go go bolaya ? ”
43007021	Jesu a ba araba a re : “ Ke dirile tiro e le nngwe fela , mme lo gakgametse lotlhe .
43007022	Moše o lo neile bogwera ; — e se gore bo tswa mo go Moše , bo tswa mo go borraeno — mme lo a tle lo rupise motho ka letsatsi la Sabata .
43007023	Fa motho a rupisiwa ka Sabata , gore molao wa ga Moše o se dirololwe , ke eng fa lo nkgalefetse , fa ke fodisitse motho yotlhe ka Sabata ?
43007024	Se atlholeng ka fa lo bonang ; atlholang ka katlholo e e siameng . ”
43007025	Jaanong bangwe ba Jerusalema ba re : “ Yoo a ga se ene yo ba batlang go mmolaya ?
43007026	Kana o bua ka phuthologo , mme ga ba mo ree sepe . A jaana ruri balaodi ga ba a lemoga , fa e le ene Keresete ?
43007027	Mme re itse kwa monna yo a tlhagang teng ; mme motlhang Keresete a tlang , ga go ope yo o tla itseng kwa a tlhagang teng . ”
43007028	Foo Jesu a tsholetsa lentswe mo Tempeleng , a ruta a re : “ A lo a nkitse , a lo itse kwa ke tswang teng ? Kana ga ke a itlisa , mme yo o nthomileng ke wa nnete , yo lo sa mo itseng .
43007029	Nna ke a mo itse ; gonne ke fa go ene , e bile o nthomile . ”
43007030	Jaanong ba batla go mo tshwara ; mme ga se ka ga nna ope yo o mo ntshetsang letsogo , ka nako ya gagwe e ne e ise e tle .
43007031	Mme ba bantsi ba morafe ba dumela mo go ene , ba be ba re : “ A fa Keresete a tla , o tla dira ditshupo tse dintsi bogolo go tse monna yo a di dirileng ? ”
43007032	Ya re Bafarisai ba utlwa gore batho ba seba jalo ka ga gagwe , bone baperesiti ba bagolo le Bafarisai ba roma batlhanka go mo tshwara .
43007033	Jaanong Jesu a re : “ Ke sa na le lona ka bokhutshwanyane fela , mme ke ya go ene yo o nthomileng .
43007034	Lo tla mpatla , mme ga lo kitla lo mpona ; le gona kwa ke leng teng lona ga lo kgone go fitlha teng . ”
43007035	Foo Bajuta ba raana ba re : “ Yoo o tla ya kae , fa a re , ga re ka ke ra mmona ? A o tla ya kwa go ba ba falaletseng kwa Bagerikeng , a ya go ruta Bagerika ?
43007036	Lefoko la reng , le a le buileng a re : ‘ Lo tla mpatla , mme lo se ke lo mpone , le gona fa ke leng teng , lona ga lo kgone go fitlha teng ’ ? ”
43007037	Ka letsatsi la bofelo , e le le legolo la moletlo , Jesu a bo a eme , a tsholetsa lentswe a re : “ Fa mongwe a nyorilwe , a a tle go nna , a nwe !
43007038	Yo o dumelang mo go nna , ‘ dinoka tsa metsi a a phelang di tla ela di tswa mo mmeleng wa gagwe , ’ jaaka Dikwalo di buile . ”
43007039	Mme o ne a bua jalo ka ga Mowa o ba ba dumelang mo go ene ba tla o amogelang ; gonne Mowa o o Boitshepo o ne o ise o nne teng , ka Jesu a ne a ise a galalediwe .
43007040	Jaanong e rile bangwe mo bathong ba sena go utlwa mafoko ao , ba bua ba re : “ Ammaaruri , ke ene moporofeti yole . ”
43007041	Ba bangwe ba re : “ Ke ene Keresete . ” Ba bangwe ba re : “ A Keresete a ka tswa kwa Galelea ?
43007042	A Lokwalo ga lo a ka lwa re : Keresete o tla tswa mo losikeng lwa ga Dafita le mo motsaneng wa Betleheme , mo Dafita a neng a le teng ? ”
43007043	Ga ba ga nna kgaogano mo bathong ka ga gagwe .
43007044	Bangwe ba bone ba batla go mo tshwara , mme ga bo go se ope yo o mo ntshetsang letsogo .
43007045	Ke fa batlhanka ba boela kwa baperesiting ba bagolo le Bafarisaing ; mme bone ba ba raya ba re : “ Lo ne lo sa mo tsisetseng ? ”
43007046	Batlhanka ba araba ba re : “ Ga go ise go ko go bue motho ope jaaka motho yole . ”
43007047	Bafarisai ba ba fetola ba re : “ A le lona lo timeditswe ?
43007048	A mongwe wa balaodi gongwe wa Bafarisai o dumetse mo go ene ?
43007049	Kana morafe o , o o sa itseng molao , o hutsitswe ! ”
43007050	Nikotemo , mongwe wa bone yo o kileng a tla go ene , a ba raya a re :
43007051	“ A molao wa rona o ka atlhola motho , a ise a sekisiwe , go ise go itsiwe se a se dirileng ? ”
43007052	Ba mo araba ba re : “ A le wena o wa kwa Galelea ? Tlhotlhomisa o bone gore ga go na moporofeti ope yo o ka tswang kwa Galelea . ”
43007053	Jaanong ba tsamaya , mongwe le mongwe a ya kwa ga gagwe .
43008001	Jaanong Jesu a ya kwa Thabeng ya Diolefa .
43008002	A ba a boela gape kwa Tempeleng ka moso go sa le phakela , mme batho botlhe ba tla kwa go ene , a dula , a ba ruta .
43008003	Foo Baitsedikwalo le Bafarisai ba tsisa go ene mosadi yo o tshwerweng mo boakeng . Ya re ba sena go mo emisa mo gare ga bone ,
43008004	ba mo raya ba re : “ Moruti , mosadi yo , o tshwerwe , a akafala .
43008005	Mme Moše o re laetse mo molaong gore ba ba ntseng jalo ba kgobotlediwe ka majwe . Jaanong wena o a reng ? ”
43008006	Ba ne ba bua jalo , e le go mo lalela gore ba baane le se ba ka mmayang molato ka sona . Mme Jesu a inama , a kwala ka monwana fa fatshe .
43008007	Ya re ba tsweletse go mmotsa , a inamologa , a ba raya a re : “ Yo o se nang sebe mo go lona , a e nne ene wa ntlha yo o mo konopang ka lentswe . ”
43008008	A boa a inama , a kwala fa fatshe .
43008009	Ya re ba utlwa , mme ba latofadiwa ke digakolodi tsa bone , ba tswa ka monokela go simolola ka bagolo go ya go wa bofelo , Jesu a tlogelwa a le esi , le mosadi a ntse a eme fa gare .
43008010	Ya re Jesu a inamologa , mme a sa bone ope , fa e se mosadi fela , a mo raya a re : “ Mosadi , balatofatsi bale ba gago ba kae ? A ga go ope yo o go atlhotseng ? ”
43008011	Yoo a re : “ Ga go ope , Morena . ” Jesu a mo raya a re : “ Le nna ga ke go atlhole . Tloga o tsamae , mme o se tlhole o leofa . ”
43008012	Jesu a ba a bua nabo gape a re : “ Ke nna lesedi la lefatshe ; yo o ntshalang morago ga a ka ke a tsamaya mo lefifing , mme o tla nna le lesedi la bophelo . ”
43008013	Ke fa Bafarisai ba mo raya ba re : “ O supa ka ga gago fela , tshupo ya gago ga se ya nnete . ”
43008014	Jesu a ba fetola a re : “ Le fa ke supa ka ga me , tshupo ya me ke ya nnete ; gonne ke itse kwa ke tswang teng le kwa ke yang teng , mme lona ga lo itse kwa ke tswang teng le kwa ke yang teng .
43008015	Lona lo atlhola ka fa nameng ; nna ga ke atlhole ope .
43008016	Le fa nna nka atlhola , katlholo ya me e tla bo e le ya nnete ; gonne ga ke nosi , ke nna le yo o nthomileng .
43008017	Le gona go kwadilwe mo molaong wa lona gore tshupo ya batho ba le babedi ke ya nnete .
43008018	Ke nna yo ke supang ka ga me , le Rara yo o nthomileng o supa ka ga me . ”
43008019	Foo ba mo raya ba re : “ Rraago o kae ? ” Jesu a araba a re : “ Ga lo nkitse le fa e le Rre . Fa lo ka bo lo nkitse , le ene Rre lo ka bo lo mo itse . ”
43008020	Mafoko a , o ne a a buela fa letloleng la dineo , a ruta mo Tempeleng ; mme ga se ka ga nna ope yo o mo tshwarang , ka nako ya gagwe e ne e ise e tle .
43008021	Jesu a boa a ba raya a re : “ Ke a tsamaya ; lo tla mpatla , mme lo tla swela mo dibeng tsa lona . Kwa ke yang teng , lo ka se kgone go fitlha teng . ”
43008022	Bajuta ba re : “ A o tla ipolaya , fa a re : ‘ Kwa ke yang teng , lo ka se kgone go fitlha teng ’ ? ”
43008023	Jesu a ba raya a re : “ Lona lo ba tlase , nna ke wa godimo ; lona lo ba lefatshe leno , nna ga ke wa lefatshe leno .
43008024	Ke ka moo ke lo reileng ka re : Lo tla swela mo dibeng tsa lona ; gonne fa lo sa dumele gore ke nna ena , lo tla swela mo dibeng tsa lona . ”
43008025	Ba mo raya ba re : “ Wena o mang ? ” Jesu a ba raya a re : “ Ke sa le ene yo ke lo ipoleletseng mo tshimologong .
43008026	Ke na le dilo tse dintsi go di bolela ka ga lona le go di atlhola . Mme yo o nthomileng ke wa nnete , mme dilo tse ke di utlwileng mo go ene ke tsona tse ke di bolelelang lefatshe . ”
43008027	Ga ba a ka ba lemoga gore o bua nabo ka ga Rara .
43008028	Jaanong Jesu a ba raya a re : “ E tla re lo sena go tlhatlosa Morwa-Motho , gona lo tla itse gore ke nna ena , le gore ga ke dire sepe ka bogame , mme ke bua dilo tse , jaaka Rre a nthutile .
43008029	Yo o nthomileng o na le nna , ga a a ntlogela ke le nosi ; gonne ke dira ka gale tse di mo kgatlhang . ”
43008030	Ya re a bua dilo tse , ba bantsi ba dumela mo go ene .
43008031	Jaanong Jesu a raya Bajuta ba ba mo dumetseng a re : “ Fa lo nna mo lefokong la me , lo bo lo le barutwa ba me ruri .
43008032	Lo tla itse boammaaruri , mme boammaaruri bo tla lo golola . ”
43008033	Ba mo fetola ba re : “ Re bana ba ga Aborahame , ga re ise re ke re nne batlhanka ba ga ope . O bua jang , fa o re : ‘ Lo tla gololesega ’ ? ”
43008034	Jesu a ba araba a re : “ Ammaaruri , ammaaruri ke lo raya ke re : Mongwe le mongwe yo o dirang boleo ke motlhanka wa boleo .
43008035	Mme motlhanka ga a nne mo ntlong ka gale , mme Morwa ene o nna ka gale .
43008036	Fa jaanong Morwa a ka lo golola , lo tla bo lo gololesegile tota .
43008037	Ke itse gore lo bana ba ga Aborahame , mme lo batla go mpolaya , ka lefoko la me le se na bonno mo go lona .
43008038	Nna ke bua tse ke di bonyeng mo go Rre , le lona lo dira tse lo di utlwileng mo go rraeno . ”
43008039	Ba mo araba ba re : “ Rraetsho ke Aborahame . ” Jesu a ba raya a re : “ Fa lo ka bo lo le bana ba ga Aborahame , lo ka bo lo dira ditiro tsa ga Aborahame .
43008040	Mme jaanong lo batla go mpolaya , nna motho yo ke lo boleletseng boammaaruri jo ke bo utlwileng mo Modimong ; Aborahame ga a a ka a dira jalo .
43008041	Lona lo dira ditiro tsa ga rraeno . ” Ba mo raya ba re : “ Ga re a tsalwa ka boaka , re na le rraetsho a le mongwe fela , e bong Modimo . ”
43008042	Jesu a ba raya a re : “ Fa Modimo e ka bo e le rraeno , lo ka bo lo nthata ; gonne ke tswa kwa Modimong , ka tla . Ga ke a tla ka bogame , mme ke ona o o nthomileng .
43008043	Ke go reng , fa lo sa tlhaloganye puo ya me ? Ke ka gonne lo palelwa ke go reetsa lefoko la me .
43008044	Lona lo tswa mo go rraeno Diabolo , lo bile lo rata go dira dikeletso tsa ga rraeno . Ene e ne e le mmolai wa batho go tswa tshimologong , ga a a ka a tlhomama mo boammaaruring ; ka gonne ga go na boammaaruri bope mo go ene . Fa a bua maaka , o bua se ene a leng sona ; gonne ke ene moaki le rraa-maaka .
43008045	Mme nna , e re ka ke bolela boammaaruri , ga lo ntumele .
43008046	Ke ofe wa lona yo o ka supang boleo mo go nna ? Mme fa ke bua boammaaruri , ke eng lo sa ntumele ?
43008047	Yo e leng wa Modimo o utlwa mafoko a Modimo ; lona ga lo ba Modimo , ke ka moo lo sa a utlweng . ”
43008048	Bajuta ba mo araba ba re : “ A ga re bue nnete , fa re re , o Mosamaria , o bile o na le modemone ? ”
43008049	Jesu a fetola a re : “ Nna ga ke na modemone , ke tlotla Rre , mme lona lo a ntlotlolola .
43008050	Nna ga ke ipatlele tlotlo , mme mongwe o teng yo o e batlang , yo o atlholang .
43008051	Ammaaruri , ammaaruri ke lo raya ke re : Fa mongwe a ka dirisa lefoko la me , ga a ka ke a bona loso ka bosakhutleng . ”
43008052	Bajuta ba mo raya ba re : “ Jaanong re itse gore o na le modemone . Aborahame o sule , le baporofeti , mme wena o a re : ‘ Fa motho a ka tshegetsa lefoko la me , ga a ka ke a utlwa loso ka bosakhutleng . ’
43008053	A wena o mogolo go Aborahame , rraetsho yo o suleng , le baporofeti ba sule ? O itshema mang ? ”
43008054	Jesu a araba a re : “ Fa nna ke ikgalaletsa , kgalalelo ya me ga se sepe ; Rre ke ene yo o nkgalaletsang , yo lo reng , ke Modimo wa lona .
43008055	Fela , ga lo mo itse ; mme nna ke a mo itse . Fa nka bo ke re : Ga ke mo itse , nka bo ke tshwana le lona , ke le moaki ; mme ke a mo itse , ke bile ke dirisa lefoko la gagwe .
43008056	Aborahame rraeno o ne a ipelela go tla bona letsatsi la me , a le bona , a ba a itumela . ”
43008057	Ke fa Bajuta ba mo raya ba re : “ Ga o ise o nne le dinyaga di le 50 , o bonye Aborahame jang ? ”
43008058	Jesu a ba raya a re : “ Ammaaruri , ammaaruri ke lo raya ke re : Pele Aborahame a ise a tsalwe , nna ke ntse ke le teng . ”
43008059	Foo ba sela majwe go mo konopa ka ona ; mme Jesu a iphitlha , a tswa mo Tempeleng , a ba raletse , a tsamaya .
43009001	E rile Jesu a feta , a bona monna yo o tsetsweng e le sefofu .
43009002	Barutwa ba gagwe ba mmotsa ba re : “ Moruti , go leofile mang , a ke ene gongwe batsadi ba gagwe , fa a tsetswe e le sefofu jaana ? ”
43009003	Jesu a araba a re : “ Ga a a leofa , le e seng batsadi ba gagwe . Go dirafetse jalo gore ditiro tsa Modimo di bonadiwe mo go ene .
43009004	Re tshwanetse go dira ditiro tsa yo o nthomileng , go sa le motshegare . Bosigo bo e tla jo go seng ope yo o ka kgonang go dira ka jona .
43009005	Fa ke sa le mo lefatsheng , ke lesedi la lefatshe . ”
43009006	Ya re a sena go bua jalo , a kgwela fa fatshe , a duba seretse ka mathe , a tshasa matlho a sona ka seretse seo ,
43009007	a se raya a re : “ Yaa o tlhape mo bodibeng jwa Siloame ! ” ( Mo phetolelong ke go re : Morongwa ) . A ya , a tlhapa , a boa a bona .
43009008	Jaanong ba ba agileng nae le ba ba mmonyeng pele e le mokopi ba re : “ Yo a ga se ene yo o neng a tlhola a nnetse go kopa ? ”
43009009	Ba bangwe ba re : “ Ke ene ; ” ba bangwe ba re : “ Nnyaya , o tshwana le ene . ” Mme ene a re : “ Ke nna . ”
43009010	Jaanong ba mmotsa ba re : “ Matlho a gago a foufolotswe jang ? ”
43009011	A araba a re : “ Motho yo o bidiwang Jesu o dubile seretse , a se ntshasa mo matlhong , a nthaya a re : ‘ Yaa kwa bodibeng jwa Siloame , o tlhape . ’ Jaanong ka ya , mme ya re ke tlhapa , ka foufologa . ”
43009012	Ba mo raya ba re : “ O kae , yoo ? ” Ene a re : “ Ga ke itse . ”
43009013	Ba mo isa kwa Bafarisaing , ene yo o neng a foufetse pele .
43009014	Letsatsi le Jesu a dirileng seretse , a foufolola matlho a gagwe ka lone , e ne e le la Sabata .
43009015	Jaanong Bafarisai le bone ba mmotsa jalo ka fa a bonyeng pono ya gagwe ka teng . A ba raya a re : “ O mpeile seretse mo matlhong , ka tlhapa , mme jaanong ke a bona . ”
43009016	Ke fa bangwe ba Bafarisai ba re : “ Monna yoo ga se wa Modimo ; gonne ga a tshegetse Sabata . ” Ba bangwe ba re : “ Monna wa moleofi o ka kgona jang go dira ditshupo tse di ntseng jalo ? ” Ga nna kgaogano gare ga bone .
43009017	Ba be ba raya monna wa sefofu ba re : “ Wena o a reng ka ga gagwe , ka e le foo o foufolotse matlho a gago ? ” Ene a re : “ Ké moporofeti . ”
43009018	Bajuta ba se ka ba dumela gore o ne a foufetse , mme o bonye pono ya gagwe , go fitlhelela ba bitse bagolo ba yo o foufologileng ,
43009019	ba ba botsa ba re : “ A yo ke morwaa-lona yo go tweng o tsetswe a foufetse ? Jaanong o bona jang kajeno ? ”
43009020	Bagolo ba gagwe ba araba ba re : “ Re itse fela gore yo ke morwaa-rona le gore o tsetswe a foufetse .
43009021	Mme ga re itse ka fa jaanong a bonang ka teng ; le ene yo o mo foufolotseng matlho ga re mo itse . Mo ipoletseng , o godile , o tla ikarabela . ”
43009022	Bagolo ba gagwe ba ne ba bua jalo , ka ba ne ba boifa Bajuta ; gonne Bajuta ba ne ba setse ba dumalanye gore fa mongwe a ka mo ipolela gore ke Keresete , a kgaolwe mo senagogeng .
43009023	Ke gona ka moo bagolo ba gagwe ba rileng : “ O godile , mo ipoletseng . ”
43009024	Ba boa ba bitsa motho gape yo o neng a foufetse , ba mo raya ba re : “ Tlotla Modimo fela . Rona re itse gore motho yoo ke moleofi . ”
43009025	Ene a fetola a re : “ Fa e le moleofi , ga ke itse ; ke itse se le sengwe fela gore ke ne ke le sefofu , mme jaanong ke a bona . ”
43009026	Ba boa ba mmotsa gape ba re : “ O go dirileng ? O go foufolotse matlho jang ? ”
43009027	A ba araba a re : “ Kana ke setse ke lo boleletse , mme ga lo a ka lwa utlwa . Lo batlelang go utlwa gape ? A kampo le lona lo batla go nna barutwa ba gagwe ? ”
43009028	Ke fa ba mo kgoba ba re : “ Ke wena morutwa wa gagwe ; rona re barutwa ba ga Moše .
43009029	Re itse gore Modimo o buile le Moše ; mme yoo , ga re itse gore o tswa kae . ”
43009030	Monna yoo a ba araba a re : “ Ke se se gakgamatsang , fa lo sa itse gore o tswa kae , etswe a mphoufolotse matlho .
43009031	Kana re itse gore Modimo ga o utlwe baleofi ; mme fa mongwe a boifa Modimo , a dira ka fa thatong ya ona , Modimo o a mo utlwa .
43009032	Go tswa tlholegong ga go ise go ke go utlwiwe ka gope gore mongwe o foufolotse matlho a yo o tsetsweng e le sefofu .
43009033	Fa yoo e ka bo e se wa Modimo , o ka bo a sa kgone go dira sepe . ”
43009034	Ba mo araba ba re : “ O tsaletswe mo dibeng gotlhe fela , mme a o a re ruta ? ” Ba be ba mo kgarameletsa kwa ntle .
43009035	Jesu a utlwela gore ba mo kgaotse senagogeng . Ya re a mmona , a mo raya a re : “ A o dumela mo go Morwa Modimo ? ”
43009036	A araba a re : “ Morena , ke mang , gore ke tle ke dumele mo go ene ? ”
43009037	Jesu a mo raya a re : “ O mmonye , e bile ke ene yo o buang nao . ”
43009038	Yoo a re : “ Morena , ke a dumela . ” A ba a mo obamela .
43009039	Foo Jesu a re : “ Ke tletse katlholo mo lefatsheng gore ba ba sa boneng ba bone , mme ba ba bonang ba foufale . ”
43009040	Bangwe ba Bafarisai ba ba nang nae , ya re ba utlwa dilo tseo , ba mo raya ba re : “ A le rona re difofu ? ”
43009041	Jesu a ba raya a re : “ Fa lo ka bo lo le difofu , lo ka bo lo se na boleo ; jaanong ka lo re : ‘ Lo a bona ! ’ boleo jwa lona ga bo tloge .
43010001	“ Ammaaruri , ammaaruri ke lo raya ke re : Yo o sa tseneng ka kgoro ya lesaka la dinku , mme a tlolela go sele , ke legodu le senokwane .
43010002	Mme yo o tsenang ka kgoro ke modisa wa dinku .
43010003	Modisa wa kgoro o a mmulela , dinku di utlwa lentswe la gagwe , o bitsa dinku tse e leng tsa gagwe ka maina , a di bolotse .
43010004	Fa a sena go bolotsa dinku tsotlhe tse e leng tsa gagwe , a di etelele pele , dinku di mo sale morago ; gonne di itse lentswe la gagwe .
43010005	Moeng ga di ka ke tsa mo sala morago , mme di tla mo tshaba , ka di sa itse mantswe a baeng . ”
43010006	Jesu a bua nabo ka setshwantsho seo ; mme bone ba se ka ba tlhaloganya gore ke eng se a se buang nabo .
43010007	Foo Jesu a bua gape nabo a re : “ Ammaaruri , ammaaruri ke lo raya ke re : Ke nna kgoro ya dinku .
43010008	Botlhe ba ba tlileng pele ga me ke magodu le dinokwane , mme dinku ga di a ka tsa ba utlwa .
43010009	Ke nna kgoro . Fa mongwe a tsena ka nna , o tla pholosiwa ; o tla tsena , a tswa , e bile o tla bona mafulo .
43010010	Legodu le tla fela go utswa le go bolaya le go senya . Nna ke tsile gore di baane le bophelo , di be di nne le letlotlo .
43010011	“ Ke nna modisa yo o molemo ; modisa yo o molemo o beela dinku bophelo jwa gagwe .
43010012	Yo e leng morapiwa , e se modisa , yo dinku e seng tsa gagwe , fa a bona phiri e tla , o tlogela dinku , a tshabe , phiri e di tshware , e di falatse .
43010013	Yo o rapilweng o a tshaba , ka e le morapiwa , mme a sa kgathalele dinku .
43010014	Ke nna modisa yo o molemo ; ke itse tsa me , e bile ke itsiwe ke tsa me ,
43010015	jaaka Rara a nkitse , le nna ke itse Rara ; ke bile ke beela dinku bophelo jwa me .
43010016	Ke na le dinku di sele , tse e seng tsa lesaka le ; le tsona ke tshwanetse go di tsisa ; di tla utlwa lentswe la me , mme e tla nna letsomane le le lengwe fela le modisa a le mongwe fela .
43010017	“ E re ka nna ke neela botshelo jwa me gore ke be ke bo tsee gape , ke ka moo Rara a nthatang .
43010018	Ga go ope yo o ka bo nkamogang , ke nna ke bo neelang ka bogame . Ke na le thata go bo neela , ke bile ke na le thata go bo tsaya gape . Taolo e ke e amogetse mo go Rre . ”
43010019	Phapaano ya nna teng gape mo gare ga Bajuta ka ntlha ya mafoko ao .
43010020	Ba bantsi ba bone ba re : “ O na le modemone , o tlhakanye tlhogo ; lo mo reeletsang ? ”
43010021	Ba bangwe ba re : “ Mafoko a ga se a motho yo o nang le modemone . A modemone o ka kgona go foufolola matlho a difofu ? ”
43010022	Jaanong ga bo go le moletlo wa Ntšhwafatso ya Tempele mo Jerusalema , go le mariga .
43010023	Jesu a tsamaya mo lapeng la Tempele , mo leobong la ga Salomo .
43010024	Foo Bajuta ba mo dikanyetsa , ba mo raya ba re : “ O tla belaetsa mewa ya rona goleele go le kae ? Fa o le Keresete , re bolelele ka thanolo . ”
43010025	Jesu a ba fetola a re : “ Ke lo boleletse , mme lona ga lo dumele . Ditiro tse ke di dirang mo leineng la ga Rre ke tsona tse di supang ka ga me .
43010026	Mme lona ga lo dumele , ka gonne ga lo dinku tsa me , jaaka ke lo boleletse .
43010027	Dinku tsa me di utlwa lentswe la me , ke a di itse , mme di ntshala morago .
43010028	Ke di naya bophelo jo bo sa khutleng . Ga di ka ke tsa latlhega , le fa e le ka motlha ope ; le gona ga go ope yo o ka di phamolang mo seatleng sa me .
43010029	Rre yo o di nneileng o mogolo go botlhe , mme ga go ope yo o ka di phamolang mo seatleng sa ga Rre .
43010030	“ Nna le Rara re bongwefela . ”
43010031	Jaanong Bajuta ba sela majwe gape gore ba mo kgobotletse .
43010032	Jesu a ba fetola a re : “ Ke lo bontshitse ditiro tse di molemo di le dintsi tse di tswang go Rara ; lo nkgobotleletsa tiro efe ya tsona ? ”
43010033	Bajuta ba mo araba ba re : “ Ga re go kgobotleletse tiro e e molemo ; mme ke ka ntlha ya kgalo , ka e re ò le motho , ò itshema Modimo . ”
43010034	Jesu a ba araba a re : “ A ga go a kwalwa mo molaong wa lona ga twe : ‘ Ke rile , lo medimo ’ ?
43010035	Fa molao o biditse bone medimo ba Lefoko la Modimo le tlileng kwa go bone — mme Lokwalo lo sa ka ke lwa dirololwa —
43010036	a lo bolela ka ga gagwe yo Rara a mo itshepisitseng , a mo romela mo lefatsheng , lo re : ‘ O a kgala , ’ ka ke buile ka re : ‘ Ke Morwa Modimo ’ ?
43010037	Fa ke sa dire ditiro tsa ga Rre , lo se ka lwa ntumela .
43010038	Mme fa ke di dira , dumelang ditiro , le fa nna lo sa ntumele , gore lo lemoge le go itse gore Rara o mo go nna , le nna ke mo go Rara . ”
43010039	Ba fela ba batla go mo tshwara , mme a falola mo diatleng tsa bone .
43010040	A ba a boela kwa moseja ga Joretane , kwa Johane a neng a kolobetsa teng pele , a nna teng .
43010041	Mme ba bantsi ba tla go ene ba re : “ Johane ga a a ka a dira sesupo sepe , mme tsotlhe tse Johane o di buileng ka ga yo , e ne e le tsa nnete . ”
43010042	Teng ba bantsi ba dumela mo go ene .
43011001	Go ne go le motho yo o lwalang , e bong Lasaro wa Bethania , motsana wa ga gabo Maria le Maretha mogolowe .
43011002	Maria yo ke ene yo o kileng a tlotsa Morena setlolo , a mo phimola dinao ka moriri . Kgaitsadie Lasaro ke ene yo o neng a lwala .
43011003	Jaanong bokgaitsadie ba roma go ene ba re : “ Morena , bona , yo ò mo ratang o a lwala . ”
43011004	E rile Jesu a utlwa , a bua a re : “ Bolwetse joo ga se jwa loso , ke jwa kgalaletso ya Modimo gore Morwa Modimo a galalediwe ka jona . ”
43011005	Jesu a bo a rata Maretha le monnawe le Lasaro .
43011006	Jaanong ya re a sena go utlwa gore o a lwala , a nama a sa tlhotse malatsi a mabedi kwa a neng a le teng .
43011007	Morago ga moo a raya barutwa a re : “ A re yeng gape kwa Jutea . ”
43011008	Barutwa ba mo raya ba re : “ Moruti , maloba Bajuta ba ne ba batla go go kgobotletsa , mme a ò boa o ya teng gape ? ”
43011009	Jesu a araba a re : “ A dinako ga di 12 mo letsatsing ? Fa motho a tsamaya motshegare , ga a ka ke a kgotšwa ; gonne o bona lesedi la lefatshe leno .
43011010	Mme fa motho a tsamaya bosigo , o a kgotšwa , ka lesedi le se teng fa go ene . ”
43011011	A bua jalo , mme morago ga moo a ba raya a re : “ Lasaro , tsala ya rona , o robetse ; mme ke ya teng go mo tsosa mo borokong . ”
43011012	Foo barutwa ba mo raya ba re : “ Morena , fa a robetse , o tla fola . ”
43011013	Mme Jesu o ne a bua ka ga loso lwa gagwe ; bone ba gopola gore o bua ka ga thobalo ya boroko .
43011014	Jaanong Jesu a ba bolelela ka thanolo a re : “ Lasaro o sule .
43011015	Mme ke itumela ka ntlha ya lona , fa ke ne ke se teng , gore lo tle lo dumele . Fela a re yeng go ene . ”
43011016	Thomase yo o bidiwang Lefatlha a raya barutwa-ka-ene a re : “ Le rona a re tsamaeng , re ye go swa nae . ”
43011017	E rile Jesu a goroga , a fitlhela a setse a na le malatsi a le mane mo phupung .
43011018	Bethania o ne a le gaufi le Jerusalema , e ka nna dimaele di le pedi .
43011019	Bajuta ba bantsi ba ne ba tsile go Maretha le Maria go ba gomotsa ka ntlha ya loso lwa ga kgaitsadia-bone .
43011020	Ya re Maretha a utlwa gore Jesu o e tla , a ya a mo kgatlhantsha ; Maria ene a sala a ntse mo ntlong .
43011021	Ke fa Maretha a raya Jesu a re : “ Morena , fa o ka bo o ne o le teng , kgaitsadiake o ka bo a se ka a swa .
43011022	Le jaanong ke itse gore tsotlhe tse o tla di kopang Modimo , Modimo o tla di go naya . ”
43011023	Jesu a mo raya a re : “ Kgaitsadio o tla tsoga . ”
43011024	Maretha a mo raya a re : “ Ke itse gore o tla tsoga ka letsatsi la bofelo motlhang botlhe ba tsogang . ”
43011025	Jesu a mo raya a re : “ Ke nna tsogo le bophelo ; yo o dumelang mo go nna o tla phela , le fa a ka swa .
43011026	Mongwe le mongwe yo o phelang , a dumela mo go nna , ga a ka ke a swa ka motlha ope . A o dumela jalo ? ”
43011027	Ene a mo raya a re : “ Ee , Morena , ke dumetse gore o Keresete , Morwa Modimo , yo o tlang mo lefatsheng . ”
43011028	Ya re a sena go bua jalo , a ya a bitsa monnawe Maria ka sephiri a re : “ Moruti o fale , o a go bitsa . ”
43011029	Yoo e rile a utlwa , a nanoga ka pele , a ya go ene .
43011030	Jesu o ne a ise a fitlhe mo motsaneng , mme a sa le fa Maretha a mo kgatlhantshitseng teng .
43011031	Bajuta ba ba neng ba na nae mo ntlong , ba mo gomotsa , ya re ba bona Maria a nanoga ka pele , a tswela kwa ntle , ba mo sala morago , ka ba gopola gore o ya kwa phupung gore a lelele teng .
43011032	Ya re Maria a fitlha kwa Jesu a leng teng , mme a mmona , a wela fa dinaong tsa gagwe a re : “ Morena , fa o ka bo o ne o le teng , kgaitsadiake o ka bo a se ka a swa . ”
43011033	Jaanong ya re Jesu a mmona a lela , le Bajuta ba ba tsileng nae ba lela , a tlhabega mo moweng , a huduega
43011034	a re : “ Lo mo laditse kae ? ” Ba mo raya ba re : “ Morena , tlaa o bone . ”
43011035	Jesu a tsholola dikeledi .
43011036	Ke fa Bajuta ba re : “ Bonang , o ne a mo rata jang ne ! ”
43011037	Mme ba bangwe ba bone ba re : “ A yo o foufolotseng matlho a sefofu o paletswe ke go dira gore ene yo a se ka a swa ? ”
43011038	Jaanong Jesu a ba a tlhabega , a tla fa phupung ; mme ya bo e le legaga , le thibilwe ka letlapa .
43011039	Jesu a re : “ Tlosang letlapa ! ” Mme Maretha , kgaitsadia yo o suleng , a mo raya a re : “ Morena , o setse a na le monkgo ; gonne e setse e le malatsi a mane a ntse a sule . ”
43011040	Jesu a mo raya a re : “ A ga ke a ka ka go bolelela gore fa o ka dumela , o tla bona kgalalelo ya Modimo ? ”
43011041	Jaanong ba tlosa letlapa fa moswi a letseng teng . Jesu a lelala godimo a re : “ Rara , ke a go leboga , ka o nkutlwile ;
43011042	mme ke ntse ke itse gore o nkutlwa ka gale . Ke buile jalo ka ntlha ya batho ba ba ntikanyeditseng gore ba dumele fa o nthomile . ”
43011043	Ya re a sena go bua jalo , a goa ka lentswe le legolo a re : “ Lasaro , tswela kwano ! ”
43011044	Ke fa yo o neng a sule a tswa , a fapakilwe diatla le dinao ka masela a phupu , le sefatlhego sa gagwe se fapilwe ka lesela . Jesu a ba raya a re : “ Mmofololeng , lo nte a tsamae . ”
43011045	Jaanong Bajuta ba bantsi ba ba neng ba tlile go Maria , ya re ba bona se Jesu o se dirileng , ba dumela mo go ene .
43011046	Mme bangwe ba bone ba ya kwa Bafarisaing , ba ba bolelela tse Jesu a di dirileng .
43011047	Jaanong baperesiti ba bagolo le Bafarisai ba tsenya lekgotla le legolo ba re : “ Re ka dirang , ka monna yoo a dira ditshupo tse dintsi ?
43011048	Fa re ka mo leseletsa jalo , botlhe ba tla dumela mo go ene , mme Baroma ba tla tla , ba re amoga lefatshe le morafe . ”
43011049	Mongwe wa bone , e bong Kaifase yo e neng e le moperesiti yo mogolo ka ngwaga oo , a ba raya a re : “ Lona ga lo itse sepe ,
43011050	le gona ga lo akanye , fa go le molemo mo go lona gore motho a le mongwe fela a swele morafe , mme go se ka ga latlhega morafe otlhe . ”
43011051	Fela a se ka a bua jalo ka bogagagwe , mme e rile ka e ne e le moperesiti yo mogolo ka ngwaga oo , a bolelela pele gore Jesu o tla swela morafe ;
43011052	e seng morafe oo fela , mme le gona e le gore a phuthe bana ba Modimo ba ba faladitsweng , a ba kopanye .
43011053	Go tloga ka letsatsi leo ba bo ba dumelanye gore ba mmolae .
43011054	Ka lebaka leo Jesu a se ka a tlhola a tsamaya mo ponong ya Bajuta ; a tloga teng a ya kwa nageng e e gaufi le sekaka , kwa motseng o o bidiwang Eferaime , a nna teng le barutwa ba gagwe .
43011055	Tlolaganyo ya Bajuta ya bo e le gaufi , mme ba bantsi ba tswa kwa nageng , ba ya kwa Jerusalema pele ga Tlolaganyo gore ba iphepafatse .
43011056	Jaanong ba batla Jesu , ba botsanya ba eme mo Tempeleng ba re : “ Lo gopolang ? A ga a nke a tla moletlong ? ”
43011057	Mme baperesiti ba bagolo le Bafarisai ba bo ba laetse gore e re fa mongwe a itse kwa a leng teng , a bolele , gore ba ye go mo tshwara .
43012001	E rile go sa le malatsi a marataro pele ga Tlolaganyo , Jesu a ya kwa Bethania , kwa Lasaro a neng a le teng , yo Jesu a mo tsositseng mo baswing .
43012002	Teng ba mo direla moletlo wa dijo , mme Maretha a ba tsholela , Lasaro e le mongwe wa ba ba ntseng nae fa dijong .
43012003	Jaanong Maria a tsaya setlolo sa lookwane lwa narete lo lo sa tswakwang , sa tlhwatlhwa e kgolo sa bokete jwa ponto , a tlotsa dinao tsa ga Jesu , a ba a di phimola ka moriri ; mme ntlo ya tlala monko wa setlolo seo .
43012004	Ke fa mongwe wa barutwa ba gagwe , e bong Jutase Isekariote , morwa Simone , yo o tla mo tshwarisang , a re :
43012005	“ Naare setlolo se , se ne se sa rekisediweng ka diranta di le 100 , tsa tla tsa newa bahumanegi ? ”
43012006	A bua jalo , e se ka gonne a bapalela bahumanegi , mme e le ka e le legodu , a tshola sekgwama , mme a itseela tse di tsenngwang mo go sona .
43012007	Ke fa Jesu a re : “ Mo lese ; o ne a se boloketse letsatsi la phitlho ya me .
43012008	Kana bahumanegi bone lo na nabo ka gale , mme nna ga lo na le nna ka gale . ”
43012009	Ya baa gona Bajuta ba bantsi thata ba itseng gore o teng ; mme ba tla , e seng ka ntlha ya ga Jesu fela , mme le gona e le gore ba bone Lasaro yo o mo tsositseng mo baswing .
43012010	Foo baperesiti ba bagolo ba rera mmogo gore ba bolae le ene Lasaro ;
43012011	gonne Bajuta ba bantsi ba ne ba ba tlogela ka ntlha ya gagwe , ba dumela mo go Jesu .
43012012	Kamoso ya re batho ba bantsi ba ba neng ba tsile moletlong ba utlwa gore Jesu o tla kwano Jerusalema ,
43012013	ba tsaya dikala tsa mekolane , ba tswela go mo kgatlhantsha , ba tlhaba mokgosi ba re : “ Hosana ! Go tshegofaditswe yo o tlang ka leina la Morena , yo e leng Kgosi ya Iseraele ! ”
43012014	Ya re Jesu a bona eselana , a e palama , jaaka go kwadilwe ga twe :
43012015	“ Morwadia Sione , o se ka wa boifa ; bona , Kgosi ya gago e e tla , e palame eselana ya esele . ”
43012016	Dilo tseo barutwa ba gagwe ga ba a ka ba di tlhaloganya pele , mme ya re Jesu a sena go galalediwa , ya baa gona ba gakologelwang gore dilo tseo di kwadilwe ka ga gagwe , le gore ba di mo diretse .
43012017	Jaanong batho ba ba neng ba na nae , fa a bitsa Lasaro go tswa phupung , a mo tsosa baswing , ba ne ba ntse ba supa ka ga moo .
43012018	Ke ka ntlha ya moo batho ba ileng go mo kgatlhantsha , ka ba ne ba utlwile gore ke ene yo o dirileng sesupo seo .
43012019	Jaanong Bafarisai ba raana ba re : “ Lemogang tlhe gore ga lo kgone sepe ; kana lefatshe lotlhe le mo setse morago . ”
43012020	Ga bo go le Bagerika bangwe mo go bone ba ba neng ba tlile go obamela mo moletlong .
43012021	Bao ba tla go Filipo wa Betsaita wa Galelea , ba mo kopa ba re : “ Morena , re batla go bona Jesu . ”
43012022	Filipo a ya a bolelela Andrea , mme Andrea le Filipo ba ya ba bolelela Jesu .
43012023	Jesu a ba araba a re : “ Nako e tsile ya gore Morwa-Motho a galalediwe .
43012024	Ammaaruri , ammaaruri ke lo raya ke re : Fa tlhaka ya mabele e sa wele mo mmung ya swa , e tla nna e le yosi ; mme fa e swa , e ungwa leungo le legolo .
43012025	Yo o ratang bophelo jwa gagwe o bo isa tatlhegong , mme yo o tlhoileng bophelo jwa gagwe mo lefatsheng leno o tla bo bolokela bophelo jo bo se nang bokhutlo .
43012026	Fa motho a ntirela , a a ntshale morago , mme kwa ke leng teng , modiredi wa me le ene o tla nna teng . Fa motho a ntirela , Rara o tla mo tlotla .
43012027	“ Jaanong mowa wa me o huduegile , mme ke tla reng ? ‘ Rara , nkgolole mo nakong e ’ ? Mme kana ke tlile mo nakong e ka ntlha ya moo .
43012028	‘ Rara , galaletsa leina la gago . ’ ” Foo ga utlwala lentswe le tswa mo legodimong le re : “ Ke le galaleditse , le gona ke tla boa ke le galaletsa . ”
43012029	Ya re batho ba ba emeng teng ba utlwa , ba re : “ Ke tumo ya maru . ” Ba bangwe ba re : “ Moengele o buile nae . ”
43012030	Jesu a fetola a re : “ Lentswe le ga le a tla ka ntlha ya me , mme le tlile ka ntlha ya lona .
43012031	Ka nako e lefatshe leno le a atlholwa ; molaodi wa lefatshe leno o tla lelekelwa kwa ntle ka nako e .
43012032	Mme nna , e tla re fa ke sena go tlhatlosiwa mo lefatsheng , ke ikgogele batho botlhe . ”
43012033	A bua jalo go supa mokgwa wa loso lo o tla lo swang .
43012034	Batho ba mo fetola ba re : “ Re utlwile mo molaong gore Keresete o tla nna ka bosakhutleng ; mme o raya jang fa o re : ‘ Morwa-Motho o tshwanetse go tlhatlosiwa ’ ? Morwa-Motho yoo ke mang ? ”
43012035	Jesu a ba araba a re : “ Lesedi le sa ntse le na le lona ka sebaka se sekhutshwane . Tsamayang , ka lo sa ntse lo na le lesedi , gore lefifi le se ka la lo tshwara ; kana yo o tsamayang mo lefifing ga o itse kwa a yang teng .
43012036	A e re ka lo sa ntse lo na le lesedi , dumelang mo leseding gore lo nne bana ba lesedi . ” Jesu a bua dilo tseo , a ba a ya a ba iphitlhela .
43012037	Le fa a ne a dira ditshupo tse dintsi fa pele ga bone , ga ba a ka ba dumela mo go ene ,
43012038	gore go dirafale lefoko la moporofeti Jesaya le a le buileng a re : “ Morena , ke mang yo o dumetseng thero ya rona , letsogo la Morena le senoletswe mang ? ”
43012039	Ka ntlha ya moo ba paletswe ke go dumela ; gonne Jesaya o buile gape a re :
43012040	“ O foufaditse matlho a bone , a thatafatsa dipelo tsa bone gore ba se bone ka matlho le e seng go tlhaloganya ka pelo , ba tloga ba sokologa , mme ka ba fodisa . ”
43012041	Dilo tse Jesaya o ne a di bua , ka a bona kgalalelo ya gagwe , mme a bua ka ga gagwe .
43012042	Le fa go ntse jalo ba bantsi ba balaodi le bone ba dumela mo go ene ; fela ba ne ba sa ipolele ka ntlha ya Bafarisai gore e se re gongwe ba kgaolwa mo senagogeng .
43012043	Gonne ba ne ba rata go tlotlwa ke batho bogolo go go tlotlwa ke Modimo .
43012044	Foo Jesu a bua ka lentswe le legolo a re : “ Yo o dumelang mo go nna ga a dumele mo go nna , o dumela mo go yo o nthomileng .
43012045	Yo o mponang o bona ene yo o nthomileng .
43012046	Nna lesedi , ke tlile mo lefatsheng gore mongwe le mongwe yo o dumelang mo go nna a se ka a nna mo lefifing .
43012047	Fa mongwe a utlwa mafoko a me , a sa a tshegetse , nna ga ke mo atlhole ; gonne ga ke a tla go atlhola lefatshe , ke tsile go le pholosa .
43012048	Yo o nnyatsang , a sa amogele mafoko a me , o na le se se tla mo atlholang : Lefoko le ke le buileng ke lone le le tla mo atlholang ka letsatsi la bofelo .
43012049	Gonne nna ga ke a ka ka bua ka bogame , mme Rara yo o nthomileng ke ene yo o nneileng taolo ya gore ke bue eng , ke bolele eng .
43012050	Ke itse gore taolo ya gagwe ke bophelo jo bo sa khutleng ; jaanong tse ke di buang ke di bua fela , jaaka Rara a mpoleletse . ”
43013001	E rile Jesu a itse pele ga moletlo wa Tlolaganyo gore nako ya gagwe e tsile ya go tloga mo lefatsheng leno le go ya kwa go Rara , a rata ba gagwe ba ba mo lefatsheng ka botlalo , ba a ne a ntse a ba rata .
43013002	Ya re go nna selalelo , Diabolo a bo a setse a tsentse mo pelong ya ga Jutase Isekariote , morwa Simone , gore a mo tshwarise ;
43013003	Jesu ene o ne a itse gore Rara o mo neetse dilo tsotlhe diatleng le gore o dule Modimong , e bile o ya kwa Modimong :
43013004	Ke fa a nanoga mo selalelong , a apola kobo , a tsaya sephimolo , a ikgatlha ka sona .
43013005	Morago ga moo a tshela metsi mo mogopong , a simolola go tlhapisa barutwa dinao le go di phimola ka lesela le a ikgatlhileng ka lone .
43013006	Jaanong ya re a tla kwa go Simone Petoro , ene a mo raya a re : “ Morena , a ke wena o ka ntlhapisang dinao ? ”
43013007	Jesu a mo araba a re : “ Se ke se dirang wena ga o se tlhaloganye jaanong , mme o tla se lemoga morago . ”
43013008	Petoro a mo raya a re : “ Ga o ka ke wa ntlhapisa dinao ka gope . ” Jesu a mo fetola a re : “ Fa ke sa go tlhapise , ga o na kabelo le nna . ”
43013009	Simone Petoro a mo raya a re : “ Morena , a e se nne dinao tsa me fela , mme e nne le tsona diatla le tlhogo ! ”
43013010	Jesu a mo raya a re : “ Yo o tlhapisitsweng mmele otlhe , ga go batlege gore a tlhapisiwe fa e se dinao fela , gonne o itshekile gotlhe ; lona lo itshekile , fela e seng lotlhe . ”
43013011	Ke go re , o ne a itse yo o tla mo tshwarisang ; ke ka moo a rileng : “ Ga lo a itsheka lotlhe . ”
43013012	Jaanong e rile a sena go ba tlhapisa dinao le go apara kobo le go rapama fa dijong gape , a ba raya a re : “ A lo lemogile se ke se lo diretseng ?
43013013	Lo mpitsa Moruti le Morena , mme lo bua sentle ; gonne ke se ke leng sona .
43013014	Jaanong he , fa nna yo ke leng Morena le Moruti ke lo tlhapisitse dinao , le lona lo tshwanetse lwa ne lo tlhapisanya dinao .
43013015	Kana ke ne ke lo beela sekao gore le lona lo dire jaaka ke lo diretse .
43013016	Ammaaruri , ammaaruri ke lo raya ke re : Motlhanka ga a mogolo go morena wa gagwe , le ene morongwi ga a mogolo go yo o mo romileng .
43013017	Fa lo itse dilo tse , lo sego fa lo di dira .
43013018	“ Ga ke bue ka ga lona lotlhe ; ke itse ba ke ba itlhaoletseng . Mme Lokwalo lo tshwanetse go dirafala lo lo reng : ‘ Yo o jang senkgwe sa me o ntsholeleditse serethe . ’
43013019	Ke lo bolelela jaanong pele go ise go dirafale gore mogang go dirafalang lo dumele gore ke nna ena .
43013020	Ammaaruri , ammaaruri ke lo raya ke re : Yo o tsholang yo ke mo romang o tshola nna , mme yo o ntsholang o tshola ene yo o nthomileng . ”
43013021	E rile Jesu a sena go bua dilo tse , a huduega mo moweng , a supa a re : “ Ammaaruri , ammaaruri ke lo raya ke re : Mongwe wa lona o tla ntswa . ”
43013022	Barutwa ba kôbana , ba akabala gore o raya mang .
43013023	Mongwe wa barutwa ba gagwe yo Jesu a mo ratang , o ne a rapame fa sehubeng sa ga Jesu .
43013024	Jaanong Simone Petoro a mo getla gore a botse gore o raya mang .
43013025	Yoo a ba a ikaega ka sehuba sa ga Jesu , a mmotsa a re : “ Morena , ke mang ? ”
43013026	Jesu a araba a re : “ Ke ene yo ke tla inang thathana , ke e mo naya . ” Jaanong ya re a sena go ina thathana , a e naya Jutase Isekariote , morwa Simone .
43013027	Morago ga thathana gone Satane a tsena mo go ene . Jaanong Jesu a mo raya a re : “ Se o se dirang o se dire ka pele . ”
43013028	Mme ga se ka ga nna ope wa bone ba ba rapameng fa dijong yo o neng a tlhaloganya gore o buelang nae jalo .
43013029	Gonne e re ka Jutase a ne a tshola sekgwama , bangwe ba ne ba itlhoma gore Jesu o mo raya a re : “ Reka tse re di batlelang moletlo ; ” gongwe a abele bahumanegi sengwe .
43013030	Jaanong ya re a sena go tsaya thathana , a tswa ka pele ; mme go ne go le bosigo .
43013031	E rile a sena go tswa , Jesu a re : “ Jaanong Morwa-Motho o galaleditswe , le Modimo o galaleditswe mo go ene .
43013032	Fa Modimo o galaleditswe mo go ene , le ene Modimo o tla mo galaletsa mo go ona , o tla akofa o mo galaletsa .
43013033	Banaka , ke sa na le lona sebakanyana . Lo tla mpatla , mme jaanong le lona ke lo raya jaaka ke reile Bajuta ka re : ‘ Kwa ke yang teng , lona lo palelwa ke go fitlha teng . ’
43013034	Ke lo naya taolo e ntšhwa ya gore lo ratane , ka e le fa ke lo ratile gore le lona lo ratane .
43013035	Fa lo ratana , batho botlhe ba tla lemoga ka gona moo gore lo barutwa ba me . ”
43013036	Simone Petoro a mo raya a re : “ Morena , o ya kae ? ” Jesu a mo araba a re : “ Kwa ke yang teng , o palelwa ke go ntatela jaanong , mme o tla ntatela morago . ”
43013037	Petoro a mo raya a re : “ Morena , ke ka ntlha ya eng , fa nka palelwa ke go go latela jaanong ? Le bophelo jwa me nka bo go ntshetsa . ”
43013038	Jesu a araba a re : “ A o ka nntshetsa bophelo jwa gago ? Ammaaruri , ammaaruri ke go raya ke re : Mokoko ga o nke o lela , o ise o intatole gararo .
43014001	“ A dipelo tsa lona di se huduege ; dumelang mo Modimong , le nna , dumelang mo go nna !
43014002	Mo ntlong ya ga Rre go na le maago a le mantsi . Go seng jalo , nka bo ke lo boleletse ; gonne ke ya go lo baakanyetsa manno .
43014003	Mme e tla re ke sena go ya le go lo baakanyetsa manno , ke boe , ke lo itseele gore kwa ke leng teng , le lona lo nne teng .
43014004	Mme kwa ke yang teng , lo a go itse , le tsela lo a e itse . ”
43014005	Thomase a mo raya a re : “ Morena , ga re itse kwa o yang teng ; mme tsela re ka e itse jang ? ”
43014006	Jesu a mo araba a re : “ Ke nna tsela le boammaaruri le bophelo ; ga go ope yo o ka fitlhang kwa go Rara fa e se ka nna .
43014007	Fa lo ka bo lo nkitse , lo ka bo lo itse le ene Rre . Mme go tloga jaanong lo a mo itse , lo bile lo mmonye . ”
43014008	Filipo a mo raya a re : “ Morena , re supetse Rara , foo go tla bo go re lekanye . ”
43014009	Jesu a mo raya a re : “ Ga ke bolo go nna le lona , mme a ga o ise o nkitse , Filipo ? Yo o mponyeng o bonye Rara . O bua jang fa o re : ‘ Re supetse Rara ’ ?
43014010	A ga o dumele gore nna ke mo go Rara , le Rara o mo go nna ? Mafoko a ke a buang le lona ga ke a bue ka bogame ; mme Rara yo o nnang mo go nna ke ene yo o dirang ditiro tsa gagwe .
43014011	Ntumeleng gore ke mo go Rara , le Rara o mo go nna ; mme fa go sa nne jalo , ntumeleng ka ntlha ya tsona ditiro .
43014012	Ammaaruri , ammaaruri ke lo raya ke re : Yo o dumelang mo go nna , le ene o tla dira ditiro tse ke di dirang , e bile o tla dira tse dikgolo bogolo go tse ; gonne ke ya kwa go Rara .
43014013	Mme le fa e ka nna eng se lo ka se kopang mo leineng la me , ke tla se dira gore Rara a galalediwe mo go Morwa .
43014014	Fa lo kopa sengwe mo leineng la me , ke tla se dira .
43014015	“ Fa lo nthata , lo tla dirisa ditaelo tsa me .
43014016	Nna ke tla rapela Rara , mme o tla lo naya Mogomotsi yo mongwe gore a nne le lona ka bosakhutleng ,
43014017	e bong Mowa wa nnete , o lefatshe le palelwang ke go o amogela ; gonne ga le o bone le e seng go o itse . Lona lo a o itse ; gonne o na le lona , e bile o tla nna mo teng ga lona .
43014018	“ Ga nke ke lo tlogela lo le masiela . Ke tla tla go lona .
43014019	Morago ga sebakanyana lefatshe ga le nke le tlhola le mpona ; mme lona lo tla mpona ; e re ka ke phela , le lona lo tla phela .
43014020	Tsatsing leo lo tla lemoga gore ke mo go Rre , le lona lo mo go nna , le nna ke mo go lona .
43014021	“ Yo o tshotseng ditaolo tsa me , a di dirisa , ke ene yo o nthatang ; mme yo o nthatang o tla ratwa ke Rre , le nna ke tla mo rata , ke be ke mo itshenolela . ”
43014022	Jutase , e seng Isekariote , a mo raya a re : “ Morena , ke go reng , fa o tla itshenolela rona , e seng lefatshe ? ”
43014023	Jesu a mo araba a re : “ Fa mongwe a nthata , o tla tlhokomela lefoko la me , le Rre o tla mo rata ; mme re tla tla go ene , re aga mo go ene .
43014024	Yo o sa nthateng ga a tlhokomele mafoko a me ; mme kana lefoko le lo le utlwang ga se la me ; ke la ga Rara yo o nthomileng .
43014025	“ Dilo tse ke di buile le lona , ke sa ntse ke na le lona .
43014026	Mme Mogomotsi , e bong Mowa o o Boitshepo , o Rara o tla o romelang mo leineng la me , o tla lo ruta dilo tsotlhe , o bo o lo gakolola tsotlhe tse ke di lo boleletseng .
43014027	“ Ke lo tlogelela kagiso , ke lo naya kagiso ya me . Ga ke lo nee jaaka lefatshe le naya . A dipelo tsa lona di se huduege , le gona di se boife .
43014028	Lo utlwile jaaka ke lo reile ka re : ‘ Ke a tsamaya , e bile ke boela go lona . ’ Fa lo ka bo lo nthata , lo ka bo lo itumela , fa ke rile : Ke ya go Rara ; gonne Rara o mogolo go nna .
43014029	Ke lo boleletse jaanong , go ise go dirafale gore e re fa go dirafala , lo dumele .
43014030	Ga nkitla ke tlhola ke bua tse dintsi le lona ; gonne molaodi wa lefatshe leno o e tla , mme ga a na thata epe mo go nna ;
43014031	fela lefatshe le na le go itse gore ke rata Rara , ke bile ke dira ka fa a ntaetseng ka teng . “ Ka moo a re nanogeng , re tlogeng fano .
43015001	“ Ke nna setlhare sa moweine sa nnete ; Rre ke molemi wa moweine .
43015002	Kala nngwe le nngwe e e mo go nna e e sa ungweng leungo , o a e tlosa ; mme nngwe le nngwe e e ungwang leungo , o a e tlôkôtla gore e tle e ungwe segolo .
43015003	Lona lo setse lo tlokotlilwe ka ntlha ya lefoko le ke le buileng le lona .
43015004	Nnang mo go nna , le nna ke nne mo go lona ; gonne ga lo ka ke lwa ungwa , fa lo sa nne mo go nna , jaaka kala e sa ka ke ya ungwa ka boyona , fa e sa nne mo moweineng .
43015005	“ Ke nna setlhare sa moweine , lona lo dikala . Yo o nnang mo go nna le nna ke le mo go ene , o ungwa maungo a mantsi ; gonne kwa ntle ga me ga lo ka ke lwa dira sepe .
43015006	Fa motho a sa nne mo go nna , o latlhelwa kwa ntle , jaaka kala e latlhelwa kwa ntle , e omelele , mme di kokwanngwe , di latlhelwe mo molelong , di fisiwe .
43015007	Fa lo nna mo go nna , le mafoko a me a nna mo go lona , lo ka kopa se lo se ratang , se tla lo dirafalela .
43015008	Se Rre a ka galalediwang ka sona ke fa lo ungwa maungo a mantsi , lo nna barutwa ba me .
43015009	Ke lo ratile , fela jaaka Rara a nthatile ; nnelang ruri mo loratong lwa me .
43015010	Fa lo utlwa ditaolo tsa me , lo tla nna mo loratong lwa me , fela jaaka nna ke utlwile ditaolo tsa ga Rre , mme ke ntse mo loratong lwa gagwe .
43015011	“ Dilo tse ke di buile le lona gore boitumelo jwa me bo nne mo go lona , le gore boitumelo jwa lona bo tlale .
43015012	Taolo ya me ke ya gore lo ratane , fela jaaka ke lo ratile .
43015013	Ga go ope yo o nang le lorato lo lo fetang lo lwa gore motho a ntshetse ditsala tsa gagwe bophelo jwa gagwe .
43015014	Lona lo ka nna ditsala tsa me , fa lo dira tsotlhe tse ke di lo laelang .
43015015	Ga ke tlhole ke lo bitsa batlhanka ; gonne motlhanka ga a itse se morena wa gagwe a se dirang . Lona ke lo biditse ditsala ; gonne tsotlhe tse ke di utlwileng mo go Rre ke di lo begetse .
43015016	Ga se lona lo intlhaoletseng , ke nna ke itlhaoletseng lona , ke bile ke lo beile gore lo ye lo ungwe leungo , mme leungo la lona le nnele ruri , gore se lo ka se kopang Rara mo leineng la me , a se lo nee , le fa e ka nna eng .
43015017	Ke lo laela dilo tse , e le gore lo ratane .
43015018	“ Fa lefatshe le lo tlhoa , itseng gore le ntlhoile pele ga lona .
43015019	Fa lo ka bo lo le ba lefatshe , lefatshe le ka bo le rata se e leng sa lone ; mme ka lo se ba lefatshe , mme nna ke lo itlhaoletse mo lefatsheng , ke ka moo lefatshe le lo tlhoileng .
43015020	Gopolang lefoko le ke le lo reileng ka re : ‘ Motlhanka ga a mogolo go morena wa gagwe . ’ Fa ba mpogisitse , le lona ba tla lo bogisa ; fa ba tlhokometse lefoko la me , le la lona ba tla le tlhokomela .
43015021	Mme dilo tsotlhe tseo ba tla di lo dira ka ntlha ya leina la me , ka ba sa itse yo o nthomileng .
43015022	Fa nka bo ke se ka ka tla ka bua nabo , ba ka bo ba se na sebe ; mme jaanong ga ba na sepe se ba tla itatolang boleo jwa bone ka sona .
43015023	Yo o ntlhoileng o tlhoile le ene Rre .
43015024	Fa nka bo ke sa dira ditiro mo gare ga bone tse di sa dirwang ke ope o sele , ba ka bo ba se na sebe ; mme le fa ba di bonye , ba tlhoile nna le Rre ,
43015025	e le gore lefoko le le kwadilweng mo molaong wa bone le dirafale le le reng : ‘ Ba ntlhoile ka bomo . ’
43015026	“ E tla re Mogomotsi a sena go tla , yo ke tla mo lo romelang , a tswa mo go Rara , e bong Mowa wa boammaaruri o o tswang kwa go Rara , o supe ka ga me .
43015027	Mme le lona lo tla supa ; gonne lo ne lo ntse lo na le nna go tloga tshimologong .
43016001	“ Dilo tse ke di buile le lona gore lo se ka lwa kgopega .
43016002	Ba tla lo kgaola mo disenagogeng ; ee , nako e e tla e mongwe le mongwe yo o lo bolayang o tla itlhomang e le go direla Modimo .
43016003	Ee , dilo tse ba tla di dira , ka gonne ga ba itse Rara le e seng nna .
43016004	Dilo tse ke di lo boleletse gore motlhang nako e tlang , lo gakologelwe gore ke di lo boleletse . “ Ga ke a ka ka di lo bolelela go tloga tshimologong , ka gonne ke ne ke ntse ke na le lona .
43016005	“ Jaanong ke ya go ene yo o nthomileng , mme ga go ope wa lona yo o mpotsang a re : ‘ O ya kae ? ’
43016006	Mme bohutsana bo tletse mo dipelong tsa lona , ka ke lo boleletse dilo tseo .
43016007	Mme ke lo bolelela boammaaruri , fa ke re : Go molemo go lona , fa ke tsamaya ; gonne fa ke sa tsamae , Mogomotsi ga a ka ke a tla go lona . Mme fa ke tsamaya , ke tla mo romela go lona .
43016008	Fa a sena go tla , o tla lemosa lefatshe boleo le tshiamo le katlholo ;
43016009	boleo , e le go sa dumeleng ga bone mo go nna ;
43016010	tshiamo , e le fa ke ya kwa go Rre , mme lo se ne lo tlhola lo mpona ;
43016011	katlholo , e le fa molaodi wa lefatshe leno a atlhotswe .
43016012	“ Ke sa na le dilo tse dintsi go di lo bolelela , mme lo palelwa ke go di itshokela jaanong .
43016013	Fela e tla re Mowa wa boammaaruri o sena go tla , o lo gogele mo boammaaruring jotlhe ; gonne ga o nke o bua ka bogaona , mme o tla bua tsotlhe tse o di utlwang ; o bile o tla lo itsise dilo tse di tlang .
43016014	Ona o tla nkgalaletsa ; gonne o tla tsaya mo go tse e leng tsa me , o di lo itsise .
43016015	Tsotlhe tse Rara o nang natso ke tsa me , ke ka moo ke rileng : ‘ O tla tsaya mo go tse e leng tsa me , o di lo itsise . ’
43016016	“ Morago ga sebakanyana ga lo nke lo tlhola lo mpona , mme morago ga sebakanyana gape lo tla mpona ; gonne ke ya kwa go Rara . ”
43016017	Ke fa bangwe ba barutwa ba gagwe ba raana ba re : “ Ke eng se o se re bolelelang , fa a re : ‘ Morago ga sebakanyana ga lo nke lo mpona , mme morago ga sebakanyana gape lo tla mpona ; ’ le fa a re : ‘ Ke ya kwa go Rara ’ ? ”
43016018	Ba boa ba re : “ Ke go reng , fa a re : ‘ Morago ga sebakanyana ’ ? Ga re itse se a se buang . ”
43016019	Jesu a lemoga gore ba rata go mmotsa ; a ba raya a re : “ A lo botsanya ka ga se ke se buileng , fa ke re : ‘ Morago ga sebakanyana ga lo nke lo mpona , mme morago ga sebakanyana gape lo tla mpona ’ ?
43016020	Ammaaruri , ammaaruri ke lo raya ke re : Lo tla lela , lo tlhokofala , lefatshe lone le tla itumela . Lo tla hutsafala ; mme khutsafalo ya lona e tla fetoga boitumelo .
43016021	Mosadi , fa a belega , o na le bohutsana , ka nako ya gagwe e tlile . Mme e a re a sena go belega ngwana , a se ke a tlhole a gopola tlalelo ka ntlha ya boitumelo jwa gore motho o tsaletswe mo lefatsheng .
43016022	Jalo le lona lo na le bohutsana jaanong , mme ke tla boa ke lo bona ; dipelo tsa lona di tla itumela , mme ga go ope yo o tla lo amogang boitumelo jwa lona .
43016023	“ Motsing oo ga lo nke lo mpotsa sepe . Ammaaruri , ammaaruri ke lo raya ke re : Fa lo kopa Rara sengwe mo leineng la me , o tla se lo naya .
43016024	Go fitlha nakong eno ga lo ise lo ke lo kope sepe mo leineng la me ; kopang , mme lo tla amogela gore boitumelo jwa lona bo tlale .
43016025	“ Dilo tse ke di buile le lona ka diane ; nako e e tla e ke se kitlang ke tlhola ke bua le lona ka yona ka diane , mme ke tla lo begela tsa ga Rara ka thanolo .
43016026	Ka motlha oo lo tla kopa mo leineng la me , mme ga ke lo ree ke re , ke tla lo rapelela Rara ;
43016027	gonne Rara ka esi o a lo rata , ka lo nthatile , lo bile lo dumetse gore ke tswa mo Modimong .
43016028	Ke dule kwa go Rara , ka tla mo lefatsheng ; ke bile ke tlogela lefatshe , ke ya kwa go Rara . ”
43016029	Barutwa ba gagwe ba re : “ Bona , jaanong ò bua ka thanolo , ga o bue seane sepe .
43016030	Jaanong re itse gore o itse dilo tsotlhe , mme ga go batlege gore motho a go botse . Ke ka moo re dumelang gore o tswa mo Modimong . ”
43016031	Jesu a ba fetola a re : “ A jaanong lo a dumela ?
43016032	Itseng , nako e e tla , e bile e setse e tsile , e lo tla faladiwang ka yona , mongwe le mongwe a ya ga gabo , lo ntlogela ke le nosi . Fela ga ke nosi ; gonne Rara o na le nna .
43016033	Dilo tse ke di buile le lona gore lo nne le kagiso mo go nna . Lo tla nna le pitlagano mo lefatsheng , mme namatshegang , ke fentse lefatshe . ”
43017001	Dilo tseo Jesu o ne a di bua . Jaanong a tsholeletsa matlho kwa legodimong a re : “ Rara , nako e tsile ; galaletsa Morwao gore Morwao a go galaletse ,
43017002	jaaka o mo neile thata mo nameng yotlhe gore mongwe le mongwe yo ò mo mo neileng a mo nee bophelo jo bo sa khutleng .
43017003	Mme botshelo jo bo sa khutleng ke fa ba go itse o le Modimo wa boammaaruri o le wesi , le Jesu Keresete yo ò mo romileng .
43017004	Ke go galaleditse mo lefatsheng ka go fetsa tiro e o e nneetseng go e dira .
43017005	Jaanong , wena Rara , nkgalaletse mo go wena ka wesi ka kgalalelo e ke neng ke na le yona fa go wena , lefatshe le ise le nne teng .
43017006	“ Leina la gago ke le senoletse batho ba o ba nneileng , ba tswa mo lefatsheng ; e ne e le ba gago , o ba nneile , e bile ba tlhokometse lefoko la gago .
43017007	Jaanong ba itse gore tsotlhe tse o di nneileng di tswa go wena .
43017008	Gonne ke ba neile mafoko a o a nneileng , mme ba a amogetse , ba bile ba itse ruri gore ke tswa go wena , ba dumetse gore o nthomile .
43017009	“ Ke a ba rapelela ; ga ke rapelele lefatshe , mme ke rapelela ba o ba nneileng ; gonne ke ba gago .
43017010	Tsotlhe tse e leng tsa me ke tsa gago , mme tse e leng tsa gago ke tsa me , mme ke galaleditswe ka bone .
43017011	Nna ga ke tlhole ke le mo lefatsheng , mme bone ba mo lefatsheng . Nna ke tla koo go wena . Rara yo o Boitshepo , ba femele , ba nne mo leineng la gago le o le nneileng , gore ba nne bongwefela jaaka rona .
43017012	E rile ke sa ntse ke na nabo mo lefatsheng , ka ba femela ka leina la gago ; ba o ba nneileng ka ba disa . Ga go ope wa bone yo o latlhegileng , fa e se morwa-tatlhego , gore Lokwalo lo dirafale .
43017013	Jaanong ke tla koo go wena , mme ke bua dilo tse mo lefatsheng gore ba nne le boitumelo jwa me , bo tlale mo go bone .
43017014	Ke ba neile lefoko la gago , mme lefatshe le ba tlhoile ; gonne ga se ba lefatshe , jaaka le nna ke se wa lefatshe .
43017015	Ga ke kope gore o ba tlose mo lefatsheng , mme e le gore o ba femele mo go yo-o-bosula .
43017016	Bone ga se ba lefatshe , jaaka nna ke se wa lefatshe .
43017017	Ba itshepise ka boammaaruri ; lefoko la gago ke lone boammaaruri .
43017018	Ke ba romile mo lefatsheng , fela jaaka o nthomile mo lefatsheng .
43017019	Ke iitshepisa ka ntlha ya bone gore le bone e nne ba ba itshepisitsweng ka boammaaruri .
43017020	“ Ga ke rapelele bone fela , mme ke rapelela le ba ba tla dumelang mo go nna ka lefoko la bone ,
43017021	gore ba nne bongwefela botlhe jaaka wena Rara o le mo go nna , le nna ke le mo go wena ; a le bone ba nne bongwefela mo go rona , mo lefatshe le ka dumelang , fa o nthomile .
43017022	Ke ba neile kgalalelo e o e nneileng gore ba nne bongwefela jaaka rona re le bongwefela ;
43017023	nna ke le mo go bone , le wena o le mo go nna , gore ba nne bongwefela ka botlalo , mo lefatshe le ka itseng , fa o nthomile ; o bile o ba ratile jaaka o nthatile .
43017024	“ Rara , ke rata gore ba o ba nneileng le bone ba nne le nna kwa ke leng teng , gore ba bone kgalalelo ya me e o e nneileng , ka o nthatile lefatshe le ise le thaiwe .
43017025	Rara wa tshiamo , lefatshe ga le a ka la go itse , mme nna ke go itsile ; le bone ba , ba lemogile , fa o nthomile .
43017026	Leina la gago ke le ba itsisitse , mme ke tla fela ke le ba itsise gore lorato lo o nthatileng ka lone lo nne mo go bone , le nna ke nne mo go bone . ”
43018001	E rile Jesu a sena go bua dilo tseo , a tswa le barutwa ba gagwe , a tshela molatswana wa Kiterone ; teng go ne go le tshimo , a tsena mo go yona le barutwa ba gagwe .
43018002	Jutase yo o neng a mo tshwarisa le ene a itse felo foo ; gonne Jesu le barutwa ba gagwe ba ne ba atisitse go phuthegela teng .
43018003	Jaanong Jutase a tsaya lesomo la batlhabani le batlhanka ba baperesiti ba bagolo le ba Bafarisai , ba fitlha teng ka dirumola le dipone le dibolai .
43018004	Ya re ka Jesu a itse tsotlhe tse di tla mo tlelang , a tswa , a ba raya a re : “ Lo batla mang ? ”
43018005	Ba mo araba ba re : “ Re batla Jesu wa Nasaretha . ” Jesu a ba raya a re : “ Ke nna . ” Le Jutase yo o mo tshwarisang a bo a eme nabo .
43018006	E rile jaanong a ba raya a re : “ Ke nna , ” ba kata ka morago , ba wela fa fatshe .
43018007	A ba botsa gape a re : “ Lo batla mang ? ” Ba re : “ Jesu wa Nasaretha . ”
43018008	Jesu a fetola a re : “ Ke lo boleletse gore ke nna . Fa e fela lo batla nna , lesang ba , ba tsamae ; ”
43018009	e le gore go dirafale lefoko le a le buileng a re : “ Ga ke a latlhegelwa ke ope wa bone ba ò ba nneileng . ”
43018010	Jaanong Simone Petoro o ne a tshotse tšhaka , a e somola , a rema motlhanka wa moperesiti yo mogolo , a mo kgaola tsebe ya le le jang ; leina la motlhanka yoo e le Malego .
43018011	Foo Jesu a raya Petoro a re : “ Somela tšhaka mo kgatleng . A ga ke a tshwanela go nwa senwelo se Rara a se nneileng ? ”
43018012	Ya baa gona lesomo la batlhabani le molaodi-wa-sekete le batlhanka ba Bajuta ba tshwarang Jesu , ba mo golega ,
43018013	ba mo isa go Hanase pele ; gonne e ne e le mogwagwadia Kaifase yo e neng e le moperesiti yo mogolo ka ngwaga oo .
43018014	Kaifase e ne e le ene yo o gakolotseng Bajuta a re : “ Go molemo bogolo gore motho a le mongwe a swele morafe . ”
43018015	Simone Petoro le morutwa yo mongwe ba sala Jesu morago . Morutwa yoo o ne a itsiwe ke moperesiti yo mogolo , a tsena le Jesu mo lapeng la moperesiti yo mogolo .
43018016	Petoro ene a eme fa kgorong kwa ntle . Jaanong morutwa yo mongwe yo o itsiweng ke moperesiti yo mogolo , a tswa , a bua le mosadi yo o disitseng kgoro , a tsenya Petoro mo teng .
43018017	Foo lelata le e leng modisa wa kgoro la raya Petoro la re : “ A ga ke re le wena o mongwe wa barutwa ba monna yole ? ” A re : “ Ga ke ene . ”
43018018	Batlhanka le badiredi ba ne ba eme , ba ikomosa fa molelong wa magala o ba o gotsitseng ; gonne go ne go le tsididi . Petoro a bo a eme fa go bone , a ikomosa .
43018019	Jaanong moperesiti yo mogolo a botsa Jesu ka ga barutwa ba gagwe le ka ga thuto ya gagwe .
43018020	Jesu a mo araba a re : “ Ke buile le batho phatlalatsa , ka ruta ka gale mo senagogeng le mo Tempeleng , kwa Bajuta botlhe ba phuthegelang teng , ga ke a ka ka bua sepe mo sephiring .
43018021	O mpoletsang ? Botsa ba ba utlwileng se ke se buileng nabo ; kana ba itse tse ke di buileng . ”
43018022	Ya re a bua jalo , motlhanka mongwe yo o emeng teng a faphola Jesu a re : “ A o araba moperesiti yo mogolo jalo ? ”
43018023	Jesu a mo fetola a re : “ Fa ke buile ka tshokamo , supa ka ga tshokamo ; mme fa ke buile ka tshiamo , o mpeletsang ? ”
43018024	Jaanong Hanase a mo romela a go Kaifase , moperesiti yo mogolo .
43018025	Simone Petoro o ne a ntse a eme a ikomosa . Ke fa ba mo raya ba re : “ A le wena ga o mongwe wa barutwa ba gagwe ? ” A latola a re : “ Ga ke ene . ”
43018026	Motlhanka mongwe wa moperesiti yo mogolo , yo e neng e le wa losika la yo Petoro a mo kgaotseng tsebe , a re : “ A ga ke a ka ka go bona kwa tshimong , o na nae ? ”
43018027	Ke fa Petoro a latola gape , mme mokoko wa akofa wa lela .
43018028	Jaanong ba ntsha Jesu mo ntlong ya ga Kaifase , ba mo isa kwa kagong ya molaodi , e sa le phakela . Fela bone ba se ka ba tsena mo kagong ya molaodi , gore e se re gongwe ba kgotlelega , mme ba itse go ja Tlolaganyo .
43018029	Jaanong Pilato a tswela go bone a re : “ Molato o lo o bonang mo mothong yo ke ofe ? ”
43018030	Ba mo araba ba re : “ Fa monna yo e ka bo e se mosenyi , re ka bo re sa mo go neela . ”
43018031	Pilato a ba raya a re : “ Mo tseeng , lo mo atlhole ka fa molaong wa lona . ” Bajuta ba mo raya ba re : “ Ga re a letlelelwa go bolaya motho . ”
43018032	E ne e le gore lefoko la ga Jesu le dirafale , le a kaileng ka lone mokgwa wa loso lo a tla lo swang .
43018033	Ke fa Pilato a tsena mo kagong ya molaodi , a bitsa Jesu , a mo raya a re : “ A ke wena kgosi ya Bajuta ? ”
43018034	Jesu a araba a re : “ A o bua jalo ka bogagago , a kampo bangwe ba go boleletse ka ga me ? ”
43018035	Pilato a araba a re : “ A ke Mojuta ? Morafe wa ga eno le baperesiti ba bagolo ba go nneetse ; o dirileng ? ”
43018036	Jesu a araba a re : “ Puso ya me ga se ya lefatshe leno . Fa puso ya me e ka bo e le ya lefatshe leno , badiredi ba me ba ka bo ba tlhabana gore ke se neelwe Bajuta ; mme jaanong puso ya me ga se ya mono . ”
43018037	Pilato a mo raya a re : “ Mme a e fela o le kgosi ? ” Jesu a araba a re : “ O bolela jalo , ke kgosi . Ke tsaletswe gona , ke bile ke tletse gona mo lefatsheng gore ke supe ka ga boammaaruri . Mongwe le mongwe yo e leng wa boammaaruri o utlwa lentswe la me . ”
43018038	Pilato a mo raya a re : “ Boammaaruri ke eng ? ” E rile a sena go bua jalo , a ba a tswela kwa Bajuteng , a ba raya a re : “ Nna ga ke bone molato ope mo go ene .
43018039	Kana lo na le temalo ya gore ke lo gololele mongwe ka moletlo wa Tlolaganyo ; jaanong a lo rata ka lo gololela kgosi ya Bajuta ? ”
43018040	Ba goa botlhe gape ba re : “ E seng yoo , mme a e nne Barabase ! ” Barabase ene e ne e le senokwane .
43019001	Ya baa gona Pilato a tsayang Jesu , a mo seola .
43019002	Batlhabani ba loga serwalo sa mitlwa , ba se mo rwesa mo tlhogong , ba mo apesa kobo e khibidu ,
43019003	ba mo atamela ba re : “ Dumela , Kgosi ya Bajuta ! ” Ba be ba mo faphola .
43019004	Foo Pilato a tswela gape kwa ntle , a ba raya a re : “ Bonang , ke mo ntshetsa go lona gore lo itse , fa ke sa bone molato ope mo go ene . ”
43019005	Ke fa Jesu a tswela kwa ntle , a rwele serwalo sa mitlwa , a apere kobo e khibidu . Pilato a ba raya a re : “ A motho ! Bonang , motho ! ”
43019006	Ya re baperesiti ba bagolo le batlhanka ba mmona , ba goa ba re : “ Mmapole , mmapole ! ” Pilato a ba raya a re : “ Mo tseeng ka losi , lo mmapole ; gonne nna ga ke bone molato mo go ene . ”
43019007	Bajuta ba mo fetola ba re : “ Re na le molao , mme ka fa molaong wa rona o tshwanetse go swa ; gonne o itshemile Morwa Modimo . ”
43019008	Ya re Pilato a utlwa lefoko leo , a boifa go feta pele .
43019009	A boa a tsena mo kagong ya molaodi , a botsa Jesu a re : “ O tswa kae ? ” Mme Jesu a se ka a mo naya karabo .
43019010	Pilato a mo raya a re : “ A ga o bue le nna ? A ga o itse gore ke na le thata ya go go golola le thata ya go go bapola ? ”
43019011	Jesu a araba a re : “ O ka bo o se na thata epe mo go nna , fa o ka bo o sa e newa e tswa kwa godimo ; ka moo , yo o go nneetseng o na le boleo jo bogolo bogolo . ”
43019012	Foo Pilato a batla go mo golola ; mme Bajuta ba goa ba re : “ Fa o golola monna yo , o tla bo o se tsala ya ga Kaisara ; mongwe le mongwe yo o itirang kgosi o lwa le Kaisara . ”
43019013	Ya re Pilato a sena go utlwa lefoko leo , a ntshetsa Jesu kwa ntle , a nna mo sedulong sa katlholo mo felong fa go bidiwang Bodilo jwa matlapa , ka Sehebere go twe : “ Gabatha ” .
43019014	E ne e le letsatsi la iketleetso ya Tlolaganyo , e ka nna nako ya motshegare . Pilato a raya Bajuta a re : “ Bonang , Kgosi ya lona ke e ! ”
43019015	Ke fa bone ba goa ba re : “ Mo tlose , mo tlose , mmapole ! ” Pilato a ba raya a re : “ A ke bapole kgosi ya lona ? ” Baperesiti ba bagolo ba araba ba re : “ Ga re na kgosi , fa e se Kaisara . ”
43019016	Ya baa gona a mo ba neelang gore a bapolwe . Ba tsaya Jesu , ba tsamaya ka ene .
43019017	Ke fa a tswa a sikere sefapaano sa gagwe , a ya felong fa go bidiwang Felo-ga-logata , ka Sehebere go twe : “ Golegotha ” .
43019018	Ba mmapolela teng mmogo le bangwe ba le babedi , mongwe ka fa , yo mongwe ka fa , Jesu a le fa gare .
43019019	Pilato a kwala sekwalo , a se tlhomela mo sefapaanong ; go ne go kwadilwe ga twe : “ JESU WA NASARETHA , KGOSI YA BAJUTA . ”
43019020	Bajuta ba bantsi ba buisa sekwalo seo ; gonne felo fa Jesu a neng a bapoletswe teng go ne go le gaufi le motse . Le gona se ne se kwadilwe ka Sehebere le Seroma le Segerika .
43019021	Foo baperesiti ba bagolo ba Bajuta ba raya Pilato ba re : “ Se re : ‘ Kgosi ya Bajuta ’ kwala gore ke ene a rileng : ‘ Ke nna Kgosi ya Bajuta . ’ ”
43019022	Pilato a fetola a re : “ Se ke se kwadileng ke se kwadile . ”
43019023	Jaanong ya re batlhabani ba sena go bapola Jesu , ba tsaya diaparo tsa gagwe , ba di kgaoganya dikarolo tse nne gore motlhabani mongwe le mongwe a bone kabelo e le nngwe , le yona kobo ; kobo eo e ne e se na moroko , e logilwe gotlhe go simolola kwa godimo .
43019024	Ke fa ba raana ba re : “ A re se e gagoleng ; a re e tlhameleng tengwa , re tle re itse gore e ka nna ya ga mang . ” E ne e le gore Lokwalo lo dirafale lo lo reng : “ Ba kgaoganye diaparo tsa me , mme kobo ya me ba e tlhametse tengwa . ” Ke tsona tse batlhabani ba di dirileng .
43019025	Gaufi le sefapaano sa ga Jesu ga bo go eme mmaagwe le monnaa mmaagwe le Maria , mosadi wa ga Keleopa , le Maria Magtalena .
43019026	Ya re Jesu a bona mmaagwe le morutwa yo a mo ratang a eme gaufi , a raya mmaagwe a re : “ Mosadi , bona morwao ke yoo ! ”
43019027	A ba a raya morutwa a re : “ Bona , mmaago ke yoo ! ” Go tloga ka nako eo morutwa yoo a mo tsholela kwa ga gagwe .
43019028	Morago ga moo , ka Jesu a itse gore tsotlhe di setse di weditswe gore Lokwalo lo dirafadiwe gotlhe , a re : “ Ke nyorilwe ! ”
43019029	Mme jaanong ga bo go le nkgwana e e tletseng motatsa , ba ina ngami mo motatseng , ba e tlhomela thupeng ya mosiama , ba e tsholeletsa kwa molomong wa gagwe .
43019030	Ya re Jesu a sena go amogela motatsa , a re : “ Go weditswe ! ” A ba a oba tlhogo , a ntsha mowa .
43019031	Jaanong e re ka e le letsatsi la iketleetso , Bajuta ba kopa Pilato gore memomo ya bone e rojwe , mme ba pagololwe gore direpa di se nne mo difapaanong ka Sabata ; gonne letsatsi la Sabata yoo e ne e le le legolo .
43019032	Jaanong ga tla batlhabani , ba roba memomo ya wa ntlha le ya yo mongwe yo o neng a bapotswe nae .
43019033	Ya re ba tla fa go Jesu , mme ba fitlhela a setse a sule , ba se ka ba roba memomo ya gagwe .
43019034	Mme mongwe wa batlhabani a tlhaba letlhakore la gagwe ka lerumo , ga akofa ga tswa madi le metsi .
43019035	Ene yo o bonyeng o supile , mme tshupo ya gagwe ke boammaaruri , o bile o itse gore o bua tsa boammaaruri gore le lona lo dumele .
43019036	Gonne dilo tseo di dirafetse gore Lokwalo lo dirafale lo lo reng : “ Go se ka ga rojwa lesapo lepe la gagwe . ”
43019037	Gape Lokwalo lo longwe lo a re : “ Ba tla leba ene yo ba mo tlhabileng . ”
43019038	Morago ga dilo tseo Josefa wa Arimathea yo e neng e le morutwa wa ga Jesu , mme a itobile ka ntlha ya go boifa Bajuta , a kopa Pilato go mo letlelela gore a tlose serepa sa ga Jesu . Pilato a mo dumelela . Jaanong a ya a tlosa serepa sa gagwe .
43019039	Nikotemo le ene yo o kileng a tla go Jesu bosigo , a tla a tshotse motswako wa setlolo sa mera le mokgwapha , e ka nna wa bokete jwa diponto di le 100 .
43019040	Jaanong ba tsaya serepa sa ga Jesu , ba se thathelela le ditlolo tse di nkgang monate ka masela a letseta ka mokgwa o Bajuta ba fitlhang ka ona .
43019041	Ga bo go le tshimo fa Jesu a bapoletsweng teng , mme lebitla le lešwa le le teng mo tshimong eo , le go iseng go ke go ladiwe ope mo go lone .
43019042	Jaanong ba latsa Jesu teng ka ntlha ya letsatsi la iketleetso la Bajuta ; gonne lebitla leo le ne le le gaufi .
43020001	Ka letsatsi la ntlha la beke Maria Magtalena a ya kwa phupung phakela go sa le lefifi , a fitlhela letlapa le tlositswe mo phupung .
43020002	Ke fa a siana , a tla kwa go Simone Petoro le go morutwa yo mongwe yo Jesu a neng a mo rata , a ba raya a re : “ Ba tlositse Morena mo lebitleng , mme ga re itse gore ba mmeile kae . ”
43020003	Petoro le morutwa yo mongwe ba tloga , ba fitlha kwa lebitleng .
43020004	Ba siana mmogo ka bobedi jwa bone ; mme morutwa yo mongwe a sia Petoro , a fitlha pele kwa lebitleng .
43020005	Ya re a inama , a fitlhela masela a letseta a beilwe fa fatshe , mme a se ka a tsena .
43020006	Jaanong Simone Petoro a tla , a mo setse morago , a tsena mo lebitleng , a bona masela a beilwe fa fatshe .
43020007	Lesela le le neng le le mo tlhogong ya gagwe le ne le sa bewa le masela a mangwe , mme le phuthilwe go sele fa thoko .
43020008	Foo morutwa yo mongwe yo o fitlhileng pele fa lebitleng le ene a tsena , a bona , a ba a dumela ;
43020009	gonne ba ne ba ise ba itse Lokwalo lo lo reng : “ O tshwanetse go tsoga mo baswing . ”
43020010	Jaanong barutwa ba boela kwa gae .
43020011	Maria a bo a eme fa ntle ga lebitla a lela ; ya re a ntse a lela , a inama , a okomela mo lebitleng ,
43020012	a bona baengele ba le babedi ba ba apereng bosweu , ba ntse mongwe fa tlhogong , yo mongwe fa dinaong , fa serepa sa ga Jesu se neng se letse teng .
43020013	Bao ba mo raya ba re : “ Mosadi , o lelelang ? ” A ba fetola a re : “ Ke ka gonne ba tlositse Morena wa me , mme ga ke itse gore ba mmeile kae . ”
43020014	Ya re a sena go bua jalo , a retologa , a bona Jesu a eme , mme a sa itse gore ke Jesu .
43020015	Jesu a mo raya a re : “ Mosadi , o lelelang ? O batla mang ? ” Ene a gopola gore ke molemi wa tshimo , a mo raya a re : “ Morena , a e re fa e le wena yo o mo tlositseng , o mpolelele gore o mmeile kae , mme ke tla ya go mo tlosa . ”
43020016	Jesu a mo raya a re : “ Maria ! ” Maria a retologa , a mo raya ka Sehebere a re : “ Rabuni ! ” ( ke go re : “ Moruti wa me . ” )
43020017	Jesu a mo raya a re : “ Se nkame ; gonne ga ke ise ke tlhatlogele kwa go Rre ; tsamaya , o ye kwa go bana ba ga Rre , o ba ree o re : ‘ Ke tlhatlogela kwa go Rre yo e leng le Rraeno , kwa Modimong wa me o e leng le Modimo wa lona . ’ ”
43020018	Maria Magtalena a ya a bolelela barutwa a re : “ Ke bonye Morena ! ” le tse a di mo laetseng .
43020019	E rile ka maabanyane a lone letsatsi leo , e le la ntlha la beke , mejako ya kwa barutwa ba neng ba phuthegetse teng e tswetswe ka ntlha ya go boifa Bajuta , Jesu a tla a ema mo gare ga bone , a ba raya a re : “ A kagiso e nne le lona ! ”
43020020	Ya re a sena go bua jalo , a ba bontsha diatla le letlhakore . Ya baa gona barutwa ba itumelang , ka ba bona Morena .
43020021	Jesu a ba raya gape a re : “ A kagiso e nne le lona ! Ke a lo roma , jaaka Rara a nthomile . ”
43020022	Ya re a sena go bua jalo , a ba budulela , a ba raya a re : “ Amogelang Mowa o o Boitshepo !
43020023	Ba lo ba itshwarelang dibe tsa bone ba di itshwaretswe ; mme ba lo ba balelang dibe tsa bone ba di baletswe . ”
43020024	Thomase mongwe wa ba ba 12 , yo o bidiwang Lefatlha , o ne a se na nabo , fa Jesu a tla .
43020025	Jaanong barutwa ba bangwe ba mo raya ba re : “ Re bonye Morena . ” Ene a ba raya a re : “ Fa ke sa bone dipadi tsa dimapo tsa tshipi mo diatleng tsa gagwe , le go tsenya monwana wa me mo dipading tsa dimapo , ka ba ka tsenya seatla sa me mo letlhakoreng la gagwe , ga nka ke ka dumela . ”
43020026	Ya re morago ga malatsi a a robedi barutwa ba gagwe ba bo ba le mo teng gape , le ene Thomase a na nabo . Jesu a tla gape , mejako e tswetswe , a ema mo gare a re : “ A kagiso e nne le lona ! ”
43020027	A ba a raya Thomase a re : “ Ntshetsa monwana wa gago kwano , o lebe diatla tsa me ; o ntshetse seatla sa gago kwano , o se tsenye mo letlhakoreng la me ; o se nne yo o sa dumeleng , mme o nne yo o dumelang . ”
43020028	Thomase a mo araba a re : “ Morena wa me le Modimo wa me ! ”
43020029	Jesu a mo raya a re : “ Thomase , o dumetse , ka o mponye . Go sego ba ba dumetseng , le fa ba sa bona . ”
43020030	Jesu o dirile ditshupo tse dintsi tse dingwe fa pele ga barutwa ba gagwe tse di sa kwalwang mo lokwalong lo .
43020031	Mme tse , di kwadilwe gore lo dumele , fa Jesu e le Keresete , Morwa Modimo , mme ka go dumela lo bone bophelo ka leina la gagwe .
43021001	Morago ga dilo tseo Jesu a iponatsa gape barutweng ba gagwe fa letsheng la Tiberia , a iponatsa jaana :
43021002	Go ne go le Simone Petoro le Thomase yo o bidiwang Lefatlha le Nathanaele wa Kana wa Galelea le bomorwa Sebeteo le ba babedi ba bangwe ba barutwa ba gagwe , ba le mmogo .
43021003	Simone Petoro a ba raya a re : “ Ke ya go tshwara ditlhapi . ” Ba mo raya ba re : “ Le rona re ya nao . ” Ba tswa ba ya ba palama mokoro ; mme ba se ka ba tshwara sepe mo bosigong joo .
43021004	Ya re e setse e le mo mosong , Jesu a ema fa losing lwa letsha , fela barutwa ba se ka ba itse fa e le Jesu .
43021005	Jesu a ba botsa a re : “ Banaka , a ga lo na sešabo ? ” Ba mo araba ba re : “ Nnyaya . ”
43021006	A ba raya a re : “ Digelang letloa ntlheng ya le le lo tla tshwara . ” Ya re ba dira jalo , ba se ka ba tlhola ba kgona go le goga ka ntlha ya bontsi jwa ditlhapi .
43021007	Ke fa morutwa yo Jesu a mo ratang a raya Petoro a re : “ Ke Morena . ” Ya re Simone Petoro a utlwa gore ke Morena , a ikgatlha ka kobo e kgolo , ka a ne a sa apara , a ba a tlolela mo letsheng .
43021008	Mme barutwa ba bangwe ba tla ka mokoro ; gonne ba ne ba se kgakala le lefatshe , e ka nna dikgato di le 100 , ba goga letloa la ditlhapi .
43021009	Ya re ba sena go fitlha kwa lefatsheng , ba bona molelo wa magala teng , le ditlhapi di besitswe mo go ona le senkgwe .
43021010	Jesu a ba raya a re : “ Tsisang ditlhapi tse dingwe tsa tse lo di tshwereng jaanong . ”
43021011	Simone Petoro a palama mokoro , a gogela letloa kwa lefatsheng , le tletse ditlhapi tse dikgolo di le 153 ; mme le fa di ne di le kalo , letloa la se ka la gagoga .
43021012	Jesu a ba raya a re : “ Tlaang lo fitlhole . ” Mme go ne go se ope wa barutwa yo o betang pelo go mmotsa go re : “ O mang ? ” ka ba itse gore ke Morena .
43021013	Jaanong Jesu a tla a tsaya senkgwe , a se ba naya , le ditlhapi jalo .
43021014	E ne e setse e le la boraro Jesu a iponatsa go barutwa , a sena go tsosiwa mo baswing .
43021015	E rile ba sena go fitlhola , Jesu a botsa Simone Petoro a re : “ Simone , morwa Jona , a o nthata bogolo go ba ? ” A mo araba a re : “ Ee , Morena , o itse gore ke a go rata . ” Jesu a mo raya a re : “ Fudisa dikwanyana tsa me ! ”
43021016	A boa a mmotsa lwa bobedi a re : “ Simone , morwa Jona , a o a nthata ? ” A mo araba a re : “ Ee , Morena , o itse gore ke a go rata . ” Jesu a mo raya a re : “ Disa dinku tsa me ! ”
43021017	A mmotsa lwa boraro a re : “ Simone , morwa Jona , a o a nthata ? ” Petoro a hutsafala , ka a mmotsa lwa boraro a re : “ A o a nthata ? ” A ba a mo araba a re : “ Morena , o itse dilo tsotlhe , o itse gore ke a go rata . ” Jesu a mo raya a re : “ Fudisa dinku tsa me !
43021018	Ammaaruri , ammaaruri ke go raya ke re : E rile o sa le yo mošwa , wa itlama , wa itsamaela kwa o ratang teng ; mme e tla re o sena go tsofala , o otlolole mabogo , mme yo mongwe a go tlame , a go gogele kwa o sa go rateng . ”
43021019	O ne a bua jalo go supa gore o tla galaletsa Modimo ka loso lo lo ntseng jang . Ya re a sena go bua jalo , a mo raya a re : “ Ntshale morago ! ”
43021020	Ya re Petoro a retologa , a bona morutwa yo Jesu a mo ratang , a ba setse morago , ene yo o neng a rapame fa sehubeng sa gagwe mo selalelong , a ba a re : “ Morena , ke mang yo o go tshwarisang ? ”
43021021	Ya re Petoro a mmona , a botsa Jesu a re : “ Morena , go tla nna jang ka ga yo ? ”
43021022	Jesu a mo araba a re : “ Fa ke rata gore a sale go fitlhelela ke tla , go go tshwenya ka eng ? Wena ntshale morago ! ”
43021023	Ka moo ga tuma mo bakaulengweng polelo e e reng : Morutwa yoo ga a nke a swa . Fela Jesu ga a a ka a mo raya a re : “ Ga a nke a swa , ” mme o rile : “ Fa ke rata gore a sale go fitlhelela ke tla , go go tshwenya ka eng ? ”
43021024	Morutwa yoo ke ene yo o supang ka ga dilo tseo , o bile o di kwadile ; mme re itse gore tshupo ya gagwe ke boammaaruri .
43021025	Le gona go na le dilo tse dintsi di sele tse Jesu a di dirileng , tse e ka reng fa di ka bo di kwadilwe ka tatelano , ke gopola gore lefatshe le ne le sa ka ke la lekana go tshola dikwalo tse di ka bong di kwadilwe .
44001001	Lokwalo lwa pele ke lo kwadile , wena Theofilo , ka ga tsotlhe tse Jesu o simolotseng go di dira le go di ruta ,
44001002	go fitlha mo letsatsing le a tlhatlositsweng ka lone , a sena go laola baapostolo ka Mowa o o Boitshepo ba a ba itlhaoletseng .
44001003	Ke bone ba morago ga go boga ga gagwe a bileng a ba ipontsha e le yo o phelang ka ditshupo tse dintsi , a bonala mo go bone malatsi a le 40 , a ntse a bolela tsa puso ya Modimo .
44001004	E rile ba phuthegile nae , a ba laela gore ba se ka ba tloga mo Jerusalema , mme ba lebelele tsholofetso ya Rara , e o reng : “ Lo e utlwile mo go nna .
44001005	Gonne fa e le Johane , o ne a kolobetsa ka metsi , mme lona lo tla kolobediwa ka Mowa o o Boitshepo go ise go fete malatsi a mantsi . ”
44001006	Jaanong ba ba neng ba phuthegile ba mmotsa ba re : “ Morena , a o tla boa o tsosetsa Iseraele bogosi ka sebaka seno ? ”
44001007	A ba araba a re : “ Ga go a lo tshwanela go itse metlha gongwe dinako tse Rara o di beileng ka thata ya gagwe .
44001008	Mme lo tla bona nonofo ya Mowa o o Boitshepo , motlhang o tlang mo go lona ; lo tla nna basupi ba me mo Jerusalema le mo Jutea yotlhe le mo Samaria le go ya kwa bokhutlong jwa lefatshe . ”
44001009	Ya re a sena go bua dilo tse , a tlhatlosiwa , ba ntse ba lebile ; mme leru la mo tlosa mo ponong ya bone .
44001010	Ya re ba sa ntse ba leletse kwa legodimong a ntse a tlhatloga , ga ema banna ba le babedi fa go bone , ba apere diaparo tse ditshweu ,
44001011	ba re : “ Lona banna ba Galelea , lo emetseng lo leletse kwa legodimong ? Jesu yole yo o tsholeleditsweng kwa legodimong , a tswa mo go lona , o tla boa a tla fela jaaka lo mmonye a ya kwa legodimong . ”
44001012	Ya baa gona ba boelang kwa Jerusalema , ba tswa mo thabeng e e bidiwang ya Diolefa e e gaufi le Jerusalema , e bokgakala jwa yona e leng leeto la Sabata .
44001013	Ya re ba sena go tsena , ba tlhatlogela kwa ntlwaneng e e kwa godimo , kwa ba ne ba nna teng , e bong Petoro le Johane le Jakobo le Andrea le Filipo le Thomase le Baretolomeo le Matheo le Jakobo wa ga Alefeo le Simone-Selote le Juta wa ga Jakobo .
44001014	Botlhe bao ba nnela ruri mo thapelong ka bongwefela jwa pelo , ba na le basadi bangwe le Maria , mma Jesu , le bomonnaa Jesu .
44001015	E rile mo malatsing ao Petoro a ema mo gare ga bakaulengwe ba ba ka nnang 120 ba ba neng ba le mmogo a re :
44001016	“ Banna ba ga etsho , Lokwalo lo ne lo tshwanetse go dirafala , lo Mowa o o Boitshepo o buileng pele ka lone ka molomo wa ga Dafita ka ga Jutase yo o neng a nna mogogi wa ba ba tshwereng Jesu ;
44001017	gonne o na a baletswe mo go rona , a ba a abelwa tirelo e ya boapostolo . ”
44001018	Fa e le ene , o rekile setsha ka tuelo ya tshiamololo , a wa ka tlhogo , a phanyega ka bogare , mateng a gagwe a ba a gorometsega otlhe ;
44001019	ga ba ga itsiwe ke botlhe ba ba agileng mo Jerusalema , mo setsha seo se bileng sa bidiwa Akeledama mo puong ya bone , ke go re : Setsha sa madi .
44001020	“ Gonne go kwadilwe mo lokwalong lwa Dipesalome ga twe : “ ‘ A boago jwa gagwe bo fetoge lesope , a go se nne ope yo o agang mo go lone ! ’ “ ‘ A o sele a tsee tirelo ya gagwe ! ’
44001021	“ Jaanong fa e le banna ba ba sa leng ba tsamaya le rona ka sebaka sotlhe se Morena Jesu o neng a tsena a tswa mo go rona ka sona ,
44001022	go simolola ka kolobetso ya ga Johane go fitlha mo letsatsing le o tlhatlositsweng mo go rona ka lone , mongwe wa bone o tshwanetse go nna mosupi le rona wa tsogo ya gagwe . ”
44001023	Jaanong ba emisa ba le babedi , e bong Josefa yo o bidiwang Baresaba , a okelediwa leina la Juseto , le Mathia .
44001024	Ba be ba rapela ba re : “ Morena , wena moitsi wa dipelo tsa botlhe , supa yo ò mo itlhaoletseng mo go ba babedi ba
44001025	gore a tle a tsee boemo jwa tirelo e jwa boapostolo jo Jutase o oleng mo go jona , gore a ye felong ga gagwe . ”
44001026	Jaanong ba ba tlhamela ditengwa , mme tengwa ya supa Mathia ; a tlhophiwa jalo go nna mongwe wa baapostolo ba ba 11 .
44002001	E rile letsatsi la Pentekoste le tla , ba bo ba le mmogo botlhe felong go le gongwe .
44002002	Ga utlwala ka tshoganyetso mosumo o o tswang legodimong , e kete wa ledimo le le tsubutlang , wa tlala ka ntlo yotlhe e ba nnang mo go yona .
44002003	Ga ba ga bonala mo go bone diteme tse di kgaoganang , e kete dikgabo tsa molelo , tsa nna mo go mongwe le mongwe wa bone .
44002004	Mme botlhe ba tlala Mowa o o Boitshepo , ba simolola go bua ka diteme di sele ka fa Mowa o ba buisang ka teng .
44002005	Jaanong ga bo go agile Bajuta mo Jerusalema , e le banna ba ba boifang Modimo , ba tswa morafeng mongwe le mongwe o o fa tlase ga legodimo .
44002006	Ya re mosumo oo o utlwala , batho ba bantsi ba phuthega , ba be ba feretlhega , ka mongwe le mongwe a utlwa ba bua ka puo ya ga gabo .
44002007	Botlhe ba tseana , ba gakgamala , ba raana ba re : “ Kana , ba ba buang ba , a ga se Bagalelea botlhe ?
44002008	Mme go ntse jang , fa mongwe le mongwe wa rona a utlwa ba bua mo puong ya gagwe e a tsaletsweng mo go yona ?
44002009	Re le Bapharatha le Bamedia le Baelame le ba ba agileng mo Mesopotamia le mo Jutea le mo Kapatokia le mo Ponto le mo Asia
44002010	le mo Feregia le mo Pamefilia le mo Egepeto le kwa dintlheng tsa Lebia tikologong ya Kirene le baeng ba ba tswang kwa Roma ,
44002011	Bajuta le batlhabologi le Bakereta le Baarabia , re ba utlwa ba bua ditiro tse dikgolo tsa Modimo ka diteme tsa rona . ”
44002012	Ba tseana botlhe , ba akabala , ba raana ba re : “ Kana dilo tse , di kaela kae ? ”
44002013	Mme ba bangwe ba sotla ba re : “ Ba kgotshe weine e e botshe . ”
44002014	Ke fa Petoro a ema le ba ba 11 , a tsholetsa lentswe , a bua nabo a re : “ Lona banna ba Jutea le lona lotlhe ba lo agileng mo Jerusalema , itseng selo se , lo tlhwaele mafoko a me tsebe :
44002015	Gonne banna ba ga ba a tagwa jaaka lo itlhoma ; kana e sa ntse e le nako ya robongwe mo mosong .
44002016	Mme se ke se se builweng ke moporofeti Joele a re :
44002017	‘ Modimo wa re : E tla re ka malatsi a bofelo ke tshele Mowa wa me mo bathong botlhe ; bomorwaa-lona le bomorwadia-lona ba tla itsise thato ya Modimo , makau a lona a tla lora ditoro .
44002018	Ee , le mo batlhankeng ba me le mo malateng a me ke tla tshela Mowa wa me mo malatsing ao , mme ba tla itsise thato ya Modimo pele .
44002019	Ke tla dira dikgakgamatso kwa godimo mo legodimong le ditshupo kwa tlase mo lefatsheng , e bong madi le molelo le dipinagare tsa musi .
44002020	Letsatsi le tla fetolwa lefifi , ngwedi o tla fetolwa madi , letsatsi le legolo la Morena le le galalelang le ise le tle .
44002021	Mme mongwe le mongwe yo o tla bitsang leina la Morena o tla pholosiwa . ’
44002022	“ Lona banna ba Iseraele , utlwang mafoko a : Jesu wa Nasaretha , monna yo lo mo supeditsweng ke Modimo ka dinonofo le dikgakgamatso le ditshupo tse Modimo o di dirileng ka ene mo gare ga lona jaaka lo itse ka losi ,
44002023	ene yoo yo o neetsweng losong ka maikaelelo a a beilweng ke Modimo le ka kitsetsopele ya ona , lona lo mmapotse , lwa mmolaya ka diatla tsa baikepi ;
44002024	ke ene yo Modimo o mo tsositseng , o sena go funolola maralalo a loso ; gonne go ne go sa kgonege gore lo mo golegele ruri .
44002025	Gonne Dafita o ne a bua ka ga gagwe a re : “ ‘ Ke ne ke bona Morena fa pele ga me ka gale , ka a le ka fa letsogong la me le le jang , gore ke se theekele .
44002026	Ka moo pelo ya me e ne ya itumela , loleme lwa me lwa ipela , le yona nama ya me e tla ikhutsa mo tsholofelong ;
44002027	gonne ga o kitla o tlogelela felo ga baswi mowa wa me , le gona ga o nke o leseletsa Moitshepi wa gago a senngwa ke go bola .
44002028	O nkitsisitse ditsela tsa bophelo , o tla ntlatsa boitumelo ka sefatlhego sa gago . ’
44002029	“ Banna ba ga etsho , nka bua le lona ka maikutlo a a phuthologileng ka ga Dafita rraetsho-mogolo gore o sule , a ba a fitlhwa , mme phupu ya gagwe e sa le mo go rona le gompieno .
44002030	Jaanong e re ka e ne e le ene moporofeti , mme a itse gore Modimo o kile wa mo ikanela gore o tla nnisa Keresete yo e leng wa leungo la letheka la gagwe ka fa nameng mo sedulong sa gagwe sa bogosi ,
44002031	a bua ka ga tsogo ya ga Keresete ka go e bona pele gore mowa wa gagwe ga o a tlogelwa mo felong ga baswi , le yona nama ya gagwe ga e a senngwa ke go bola .
44002032	Jesu yoo Modimo o mo tsositse , mme rona rotlhe re basupi ba gona .
44002033	Jaanong o godisitswe ka letsogo le le jang la Modimo , a amogela Mowa o o Boitshepo mo go Rara o a o solofeditseng , a tshêla se jaanong lo se bonang , lo se utlwang .
44002034	Gonne Dafita ga a a ka a tlhatlogela kwa magodimong , mme o bua a re : “ ‘ Morena o reile Morena wa me a re : Nna ka fa letsogong la me le le jang ,
44002035	go ya ke be ke dire baba ba gago sebeo sa dinao tsa gago . ’
44002036	“ Jaanong a lelapa lengwe le lengwe la Iseraele le itse ruri gore ene Jesu yo lo mmapotseng , Modimo o mo dirile Morena le Keresete . ”
44002037	E rile ba utlwa , ba tlhabega mo pelong , ba be ba raya Petoro le baapostolo ba bangwe ba re : “ Banna ba ga etsho , re ka dirang ? ”
44002038	Petoro a ba raya a re : “ Tlhabologang , mme a mongwe le mongwe wa lona a kolobediwe ka leina la ga Jesu Keresete go bona boitshwarelo jwa dibe tsa lona , mme lo tla amogela neo ya Mowa o o Boitshepo ;
44002039	gonne tsholofetso e raya lona le bana ba lona le botlhe ba ba kwa kgakala , e bong botlhe ba Morena , Modimo wa rona , o tla ba ipiletsang . ”
44002040	A supa , a ba a ba kaela ka mafoko a mantsi a mangwe a re : “ Ineeleng go pholosiwa , lo tswe mo mofuteng ono o o kgopo ! ”
44002041	Ke fa ba ba amogetseng lefoko la gagwe ba kolobediwa , mme ka letsatsi leo phuthego ya oketsega ka batho ba ba ka nnang 3 000 .
44002042	Ba nnela ruri mo thutong ya baapostolo le mo kopanong le mo nathoganyong ya senkgwe le mo merapelong .
44002043	Poifo ya tshwara dipelo tsotlhe ; dikgakgamatso le ditshupo di le dintsi di ne di dirwa ke baapostolo .
44002044	Mme botlhe ba ba dumetseng ba utlwana , ba tlhakanela di-tsa-bone tsotlhe ;
44002045	ba rekisa dithuo le di-tsa-bone , ba abela botlhe ka fa mongwe le mongwe a tlhokang ka teng .
44002046	Ba nnela ruri ka malatsi otlhe ka bongwefela jwa pelo mo Tempeleng , ba nathoganya senkgwe kwa le kwa mo matlong a bone , ba ja dijo ka boitumelo le bopelophepa ,
44002047	ba baka Modimo , ba bona botsalano mo bathong botlhe . Mme Morena a oketsa phuthego ka letsatsi le letsatsi ka ba ba pholosiwang .
44003001	Petoro le Johane ba ne ba ya kwa Tempeleng ka nako ya thapelo , e bong ka nako ya boraro thapama .
44003002	Ke fa monna mongwe yo o tsetsweng a golafetse maoto a rwalwa a tsisiwa ; ba ne ba tle ba mmee ka malatsi otlhe fa mojakong o o bidiwang “ O montle ” wa Tempele gore a kope dikatso mo go ba ba tsenang mo Tempeleng .
44003003	Ya re ene a bona Petoro le Johane ba re ba tsena mo Tempeleng , a kopa katso .
44003004	Petoro a mo tlhoma matlho , a na le Johane , a re : “ Re lebe ! ”
44003005	Yoo a ba leba , a solofetse go amogela sengwe mo go bona .
44003006	Mme Petoro a mo raya a re : “ Selefera le gouta ga ke na natso ; mme se ke nang naso ke a se go naya : Mo leineng la ga Jesu Keresete wa Nasaretha , nanoga o tsamae ! ”
44003007	A ba a mo tshwara letsogo le le jang , a mo emisa ; mme dinao tsa gagwe le malengana tsa akofa tsa tia .
44003008	A ragoga , a ema ka dinao , a tsamaya ; a ba a tsena nabo mo Tempeleng , a tsamaya , a tlolaka , a baka Modimo .
44003009	Mme batho botlhe ba mmona a tsamaya , a baka Modimo ;
44003010	ba bile ba bona gore ke ene yo o ne a tle a nnele dikatso fa mojakong o montle wa Tempele . Ba tlala kgakgamalo le tseano ka ga se se mo dirafaletseng .
44003011	Ya re a ntse a ngaparetse Petoro le Johane , batho botlhe ba taboga , ba ba kgobokanela kwa leobong le le bidiwang la ga Salomo ba gakgametse thata .
44003012	Ya re Petoro a bona jalo , a simolola go bua le batho a re : “ Lona banna ba Iseraele , lo gakgamaleletseng motho yo ? Lo tlhometseng matlho mo go rona , jaaka e kete re mo tsamaisitse ka thata gongwe poifo-Modimo ya rona ?
44003013	Modimo wa ga Aborahame le Isaka le Jakobe , Modimo wa borraetsho , o galaleditse Jesu , motlhanka wa ona , yo lona lo mo neetseng katlholong , lwa mo itatola fa pele ga sefatlhego sa ga Pilato , ene a ikaeletse go mo golola .
44003014	Mme lona lwa itatola Moitshepi le Mosiami , lwa kopa gore lo gololelwe monna wa mmolai ,
44003015	lwa bolaya Moeteledipele go ya botshelong . Ke ene yo Modimo o mo tsositseng mo baswing , mo re leng basupi ba gona .
44003016	Ke ka go dumela mo leineng la gagwe , fa leina la gagwe le tiisitse monna yo , yo lo mmonang , lo mo itseng . Mme tumelo e e tlang ka ene Jesu e mo neile boitekanelo jo bo tletseng jo fa pele ga lona lotlhe .
44003017	“ Mme jaanong , ba ga etsho , ke itse gore lo dirile jalo ka go tlhoka go itse , fela jaaka le bone balaodi ba lona .
44003018	Mme tse Modimo o di boleletseng pele ka melomo ya baporofeti botlhe gore Keresete wa ona o tla bogisega , o di dirafaditse jalo .
44003019	Jaanong he , fetogang pelo lo sokologe gore dibe tsa lona di phimolwe ,
44003020	gore go tle go tle metlha ya tapologo e e tswang sefatlhegong sa Morena , mme a rome yo o beilweng go nna Keresete wa lona , e bong Jesu ,
44003021	yo legodimo le tshwanetseng go mo tshola go fitlha metlheng ya go siamisa dilo tsotlhe , e Modimo o buileng ka ga yona ka melomo ya baporofeti ba ona ba ba boitshepo go tloga bogologolo .
44003022	Moše o kile a raya borraetsho a re : ‘ Morena , Modimo wa lona , o tla lo tsosetsa moporofeti yo o tshwanang le nna , a tswa mo losikeng lwa lona ; ene yoo lo mo reetse mo go tsotlhe tse o tla di buang le lona .
44003023	Mme go tla dirafala gore mongwe le mongwe yo o se kitlang a utlwa moporofeti yoo , a bolawe , a kumolwe mo morafeng . ’
44003024	Le bone baporofeti botlhe ba ba buileng go simolola ka Samuele le ba ba tsileng morago , ba boletse ka ga ona malatsi ano .
44003025	Ke lona bana ba baporofeti le ba kgolagano e Modimo o e dirileng le borraeno , fa o raya Aborahame o re : ‘ Ditšhaba tsotlhe tsa lefatshe di tla tshegofadiwa ka losika lwa gago . ’
44003026	Ke lona ba Modimo o lo tsoseditseng Motlhanka wa ona , wa mo romela go tshegofatsa lona pele ka go sokolola mongwe le mongwe wa lona mo bosuleng jwa gagwe . ”
44004001	Ya re ba ntse ba bua le batho , baperesiti le molaodi wa Tempele le Basadukai ba tla go bone ,
44004002	ba betilwe ke pelo , ka ba ruta batho , ba rera tsogo ya baswi ka Jesu .
44004003	Ba ba tshwara , ba ba latsa mo kgolegong go fitlhelela ka moso ; gonne go ne go setse go le maitsiboa .
44004004	Mme ba bantsi ba bone ba ba utlwileng Lefoko ba dumela ; palo ya banna e ne e ka re gongwe ya nna dikete tse tlhano .
44004005	Ya re ka moso ba lekgotla le legolo ba bone le bagolo ba morafe le Baitsedikwalo ba phuthega mo Jerusalema ,
44004006	ba na le Hanase , moperesiti yo mogolo , le Kaifase le Johane le Aleksantere le botlhe ba losika lwa boperesiti jo bogolo .
44004007	Ya re ba sena go ba emisa fa gare , ba ba botsa ba re : “ Tiro e , lo e dirile ka thata efe , gongwe ka leina lefe ? ”
44004008	Ke fa Petoro a ba araba , a tletse Mowa o o Boitshepo , a re : “ Lona balaodi ba morafe le bagolo ba Iseraele ,
44004009	fa kajeno re lotolodiwa ka ga tiro e e molemo e e diretsweng motho wa molwetse , e o fodisitsweng ka yona ,
44004010	a go itsiwe ke lona lotlhe le morafe otlhe wa Iseraele gore ke ka leina la ga Jesu Keresete wa Nasaretha , yo lo neng lwa mmapola , yo Modimo o mo tsositseng mo baswing ; ke ka ene , fa motho yo a eme fa , fa pele ga lona , a fodile .
44004011	Jesu ke ene lentswe le le nyaditsweng ke lona baagi , le le duleng letlapa la sekhutlo .
44004012	Mme ga go na pholoso mo go ope o sele ; le gona ga go na leina lepe le sele fa tlase ga legodimo , le le neilweng batho , le re tshwanetseng go pholosiwa ka lone . ”
44004013	Ya re ba bona bopelokgale jwa ga Petoro le Johane , mme ba lemoga gore ga ba a rutega , ke batho fela , ba gakgamala , ba bile ba itse sentle gore ba ne ba ntse ba na le Jesu .
44004014	Mme ya re ka ba bona motho yo o fodisitsweng a eme nabo , ba tlhoka ka fa ba ka ganelang ka teng .
44004015	Ya re ba sena go laola gore ba tswele kwa ntle ga lekgotla , ba gakololana
44004016	ba re : “ Batho ba , re ka ba reng ? Gonne go itsegile mo go botlhe ba ba agileng mo Jerusalema gore sesupo se se bonatsegang se dirilwe ke bone , mme ga re ka ke ra se latola .
44004017	Fela , a re ba kgalemeleng gore ba se tlhole ba bua le motho ope ka leina le , gore go se ka ga tlhola go anamela mo bathong . ”
44004018	Jaanong ba ba bitsa , ba ba laola gore ba se ka ba tlhola ba bua ka gope , le fa e le go ruta ka leina la ga Jesu .
44004019	Mme Petoro le Johane ba ba fetola ba re : “ A go atlhole lona gore a go siame fa pele ga Modimo go utlwa lona bogolo go Modimo ;
44004020	gonne rona ga re ka ke ra kgona go lesa go bua tse re di bonyeng le tse re di utlwileng . ”
44004021	Ya re ba sena go ba kgalemela thata , ba ba naya tsela , ka ba tlhoka ka fa ba ka ba betsang ka teng ka ntlha ya batho ; gonne botlhe ba ne ba galaletsa Modimo ka ntlha ya se se dirilweng .
44004022	Gonne motho yo sesupo se sa phodiso se dirilweng mo go ene , dinyaga tsa gagwe di ne di fetile 40 .
44004023	Ya re ba sena go gololwa , ba ya kwa go ba ga bone , ba bolela tsotlhe tse baperesiti ba bagolo le bagolo ba morafe ba di buileng nabo .
44004024	Ya re bone ba sena go utlwa , ba tlhatlosetsa mantswe kwa Modimong ka bongwefela jwa pelo ba re : “ Morena , wena yo o dirileng legodimo le lefatshe le lewatle le tsotlhe tse di mo go tsona ;
44004025	o kile wa bua ka Mowa o o Boitshepo ka molomo wa ga Dafita rraetsho , motlhanka wa gago , wa re : “ ‘ Ditšhaba di ne di gakalelang , merafe e ne e akanyetsang dilo tsa boithamako ?
44004026	Dikgosi tsa lefatshe di ikemisitse , balaodi ba phuthegetse go lwantsha Morena le Motlodiwa wa gagwe . ’
44004027	“ Gonne ruri , mo motseng o , Herote le Pontio Pilato mmogo le baheitane le ditso tsa Iseraele , ba ikopantse go lwantsha Jesu , Motlhanka wa gago yo o boitshepo , yo ò mo tloditseng ,
44004028	mme tota e le go dira tsotlhe tse letsogo la gago le thato ya gago di laotseng pele gore di dirafale .
44004029	Jaanong Morena , ela go bôpa ga bone tlhoko , o nee batlhanka ba gago go bua Lefoko la gago ka bopelokgale jotlhe ,
44004030	ka go ntsha letsogo go fodisa , mme a ditshupo le dikgakgamatso di dirwe ka leina la ga Jesu , Motlhanka wa gago yo o boitshepo . ”
44004031	Ya re ba sena go rapela , felo fa ba phuthegetseng teng ga reketla , botlhe ba tlala Mowa o o boitshepo , ba be ba bua Lefoko la Modimo ka bopelokgale .
44004032	Botlhe ba ba dumetseng ba bo ba le pelo nngwe fela le mowa mongwe fela ; mme ga bo go se ope yo o reng , tse a nang natso ke tsa gagwe , tsotlhe ba ne ba di tlhakanetse .
44004033	Baapostolo ba supa ka ga tsogo ya Morena Jesu ka bonatla jo bogolo ; bopelotlhomogi jo bogolo jwa Morena bo ne bo na le bone botlhe .
44004034	Le gona ga bo go se ope mo go bone yo o tlhokang ; gonne botlhe ba ba neng ba na le masimo gongwe matlo , ba a rekisa , ba tsisa madi a tse di rekisitsweng ,
44004035	ba a baya fa dinaong tsa baapostolo , mme ga abelwa mongwe le mongwe ka fa a tlhokang ka teng .
44004036	Jose yo baapostolo ba neng ba mo okeletsa leina la Baranaba , fa go fetolwa , ke go re : Morwa-kgomotso , Molefi wa kwa Kipero ka fa losikeng ,
44004037	le ene o ne a na le tshimo , a e rekisa , a tsisa madi , a a baya fa dinaong tsa baapostolo .
44005001	Monna mongwe yo leina la gagwe e leng Anania , a na le Safira , mosadi wa gagwe , a rekisa naga ;
44005002	mme a ngobetsa madi a mangwe , mosadi le ene a itse , a tsisa a mangwe , a a baya fa dinaong tsa baapostolo .
44005003	Mme Petoro a re : “ Anania , ke eng fa Satane a tladitse pelo ya gago go aketsa Mowa o o Boitshepo le go ngobetsa madi a mangwe a naga ?
44005004	E rile e sa ntse e le teng , a e ne e se ya gago ? Mme ya re e sena go rekisiwa , a madi a ne a se mo thateng ya gago ? O tsenyeditseng tiro e mo pelong ya gago ? Ga o a aketsa batho , o akeditse Modimo . ”
44005005	Ya re Anania a utlwa mafoko a , a wela fa fatshe , a swa . Foo poifo e kgolo ya tlela batho botlhe ba ba utlwang .
44005006	Makau a nanoga , a mo phutha , a mo rwalela kwa ntle , a mo fitlha .
44005007	Ya re morago ga sebaka sa dinako tse di ka nnang tharo , mosadi wa gagwe le ene a tsena , a sa itse se se dirafetseng .
44005008	Petoro a mmotsa a re : “ Mpolelele , a naga lo e rekisitse ka bokalo ? ” Ene a re : “ Ee , ka bokalo . ”
44005009	Ke fa Petoro a mo raya a re : “ Ke go reng , fa lo dumalanye go leka Mowa wa Morena ? Bona , dinao tsa ba ba fitlhileng monna wa gago di fa mojako , le wena ba tla go rwalela kwa ntle . ”
44005010	Ka bonako a wela fa dinaong tsa gagwe , a swa ; makau a tsena , a mo fitlhela a sule , a mo rwalela kwa ntle , a mo fitlha fa monneng wa gagwe .
44005011	Foo poifo e kgolo ya tlela phuthego yotlhe le botlhe ba ba utlwang dilo tse .
44005012	Ditshupo le dikgakgamatso tse dintsi di ne di dirwa mo bathong ka diatla tsa baapostolo . Ba nna mmogo botlhe mo leobong la ga Salomo ka bongwefela jwa pelo .
44005013	Mme mo go ba bangwe ga bo go se ope yo o betang pelo go ikopanya nabo ; mme morafe o ne o ba tlotla thata .
44005014	Mme ba ba dumelang mo Moreneng ba nna ba oketsega segolo , e le masomo a banna le basadi ;
44005015	mo ba bileng ba ntshetsa balwetse mo mebileng , ba ba baya mo diphateng le mo malaong gore e re Petoro a tla , le fa e ka bo e le moriti wa gagwe fela , o ritifalele mongwe wa bone .
44005016	Le gona ga phuthega bontsi jo bo tswang mo metseng e e mo tikologong ya Jerusalema , ba tsisa balwetse le ba ba tshwenngwang ke mewa e e itshekologileng , mme ba fodisiwa botlhe .
44005017	Ke fa moperesiti yo mogolo a ema le botlhe ba ba nang nae , ba e leng lekoko la Basadukai , ba be ba tlala lefufa ,
44005018	ba tshwara baapostolo , ba ba tsenya mo ntlong ya kgolegelo ya motse .
44005019	Mme moengele wa Morena a bula mejako ya ntlo ya kgolegelo bosigo , a ba ntshetsa kwa ntle a re :
44005020	“ Yaang lo eme , lo bolelele batho mo Tempeleng mafoko otlhe a bophelo jo jwa tumelo ! ”
44005021	Ya re ba sena go utlwa , ba tsena mo Tempeleng ka masa , ba ruta . Jaanong moperesiti yo mogolo , ya re a sena go fitlha le ba ba nang nae , ba bitsa lekgotla le legolo , e bong bagolo botlhe ba Baiseraele , ba be ba roma kwa ntlong ya kgolegelo gore ba tsisiwe .
44005022	Ya re batlhanka ba fitlha teng , ba fitlhela ba se yo mo ntlong ya kgolegelo , ba be ba boa , ba bolela
44005023	ba re : “ Re fitlhetse ntlo ya kgolegelo e tswetswe ka tlhomamo , le badisa ba eme fa mejako ; mme e rile re sena go bula , ra se ka ra fitlhela ope mo teng . ”
44005024	Ya re molaodi wa Tempele le baperesiti ba bagolo ba utlwa mafoko a , ba botsanya ka kgakgamalo gore selo se , se tla felela kae .
44005025	Mme ga fitlha mongwe , a ba bolelela a re : “ Bonang , banna ba lo letseng lo ba tsentse mo ntlong ya kgolegelo ba eme mo Tempeleng , ba ruta batho . ”
44005026	Ya baa gona molaodi a tsamayang le batlhanka , ba ba tsisa , mme e seng ka thata ; gonne ba ne ba boifa batho , e se re gongwe ba kgobotlediwa .
44005027	Ya re ba sena go ba tlisa , ba ba emisa fa pele ga lekgotla le legolo . Jaanong moperesiti yo mogolo a ba arabisa
44005028	a re : “ A ga re a ka ra lo laya thata gore lo se tlhole lo ruta mo leineng le ? Mme bonang , lo tladitse Jerusalema thuto ya lona , lo bile lo rata go baya madi a motho yoo mo go rona . ”
44005029	Petoro le baapostolo ba araba ba re : “ Ke tshwanelo go utlwa Modimo bogolo go batho .
44005030	Modimo wa borraetsho o tsositse Jesu yo lona lo mmolaileng ka go mo pega mo logonnye .
44005031	Ene yoo , Modimo o mo godisitse ka letsogo la ona le le jang , go nna Moeteledipele le Mopholosi gore a nee Iseraele tlhabologo le boitshwarelo jwa dibe .
44005032	Mme rona re basupi ba dilo tseo , le ona Mowa o o Boitshepo o Modimo o o neileng bone ba ba o utlwang . ”
44005033	Ya re bone ba utlwa , ba betwa ke dipelo , ba rata go ba bolaya .
44005034	Jaanong ga ema mongwe mo lekgotleng le legolo , e le Mofarisai yo leina la gagwe e leng Gamaliele , moruta-molao yo o tlotliwang ke batho botlhe , a laela gore baapostolo ba name ba sa ntshediwe kwa ntle .
44005035	A ba a ba raya a re : “ Lona banna ba Iseraele , lo itise ntlheng ya batho bao gore lo tla dira eng .
44005036	Gonne mo sebakeng sa pele go kile ga tsoga Theotase , a itira yo mogolo yo palo ya banna ba ba neng ba goga nae e neng e ka nna 400 . Mme a bolawa , le botlhe ba ba neng ba mo utlwa ba faladiwa , ba nyelela .
44005037	Morago ga yoo ga tsoga Jutase wa Galelea ka malatsi a batho ba badilweng ka ona , a feretlha , a itatedisa lesomo la batho . Le ene a nyelela , le botlhe ba ba neng ba mo utlwa ba faladiwa .
44005038	Mme jaanong ke lo raya ke re : Tlogelang batho bao , lo ba lese ; gonne fa kgakololo e gongwe tiro e , e tswa mo bathong , e tla senyega .
44005039	Mme fa e tswa mo Modimong , lo tla palelwa ke go senya tiro ya bone , e se re gongwe lwa fitlhelwa lo lwantsha Modimo . ” Foo ba mo utlwa .
44005040	Ya re ba sena go bitsa baapostolo , ba ba betsa , ba ba iletsa gore ba se tlhole ba bua mo leineng la ga Jesu ; ba be ba ba lesa ba tsamaya .
44005041	Ke fa bone ba tswa fa pele ga lekgotla le legolo , ba itumela ka ba kailwe ba na le tshwanelo ya go tlotlololwa ka ntlha ya leina la gagwe .
44005042	Mme ba se ka ba khutla , ba ruta ka letsatsi lengwe le lengwe mo Tempeleng le mo matlong , ba rera Efangele ya ga Jesu , fa e le ene Keresete .
44006001	E rile mo malatsing ao , fa barutwa ba ntsifala , ga tsoga ngongorego ya ba ba buang Segerika , ba ngongoregela ba ba buang Sehebere , ka batlholagadi ba bone ba sa tlhokomelwe mo tlamelong ya malatsi .
44006002	Foo ba ba 12 ba bitsa barutwa botlhe ba re : “ Ga go a tshwanela gore re ka tlogela Lefoko la Modimo , ra ya go aba dijo .
44006003	Ka moo , bakaulengwe , itlhopheleng banna ba supa mo go lona , ba ba supelwang gore ba siame , ba ba tletseng Mowa le botlhale , ba re ka ba laodisang tiro e e batlegang eo .
44006004	Mme rona re tla tshwarelela mo thapelong le mo tirelong ya Lefoko . ”
44006005	Lefoko le la kgatlha botlhe pitsong , mme ba tlhopha Setefane , monna yo o tletseng tumelo le Mowa o o Boitshepo , le Filipo le Porogoro le Nikanore le Timone le Paremena le Nikolao , motlhabologi wa kwa Antiogia ;
44006006	ba ba emisa fa pele ga baapostolo . Ya re ba sena go rapela , ba ba baya diatla .
44006007	Lefoko la Modimo la tota , palo ya barutwa ya ntsifala thata mo Jerusalema , lesomo le legolo la baperesiti la ineela mo tumelong .
44006008	Mme Setefane , e le yo o tletseng tumelo le thata , a dira dikgakgamatso le ditshupo tse dikgolo mo bathong .
44006009	Jaanong ga tsoga bangwe ba e leng ba senagoge se se bidiwang sa Balibertine le Bakirene le Baaleksanteria , le ba ba tswang kwa Kilekia le Asia , ba ganetsanya le Setefane .
44006010	Mme ba ne ba sa nonofa go emelana le botlhale le Mowa o a buang ka ona .
44006011	Ke fa ba tlhotlheletsa banna ba ba reng : “ Re mo utlwile a bua mafoko a kgalo ka ga Moše le Modimo . ”
44006012	Ba be ba hudua batho le bagolo ba morafe le Baitsedikwalo , ba mo wela , ba mo tshwara ka thata , ba mo isa lekgotleng le legolo .
44006013	Ba emisa basupi ba maaka ba ba reng : “ Motho yo ga a khutle go bua mafoko a go nyefola Felo-fa-go-Boitshepo ga mono le molao ;
44006014	gonne re mo utlwile a re : Jesu yoo wa Nasaretha o tla senya Felo fa , a ba a fetola mekgwa e Moše o e re neileng . ”
44006015	Ya re botlhe ba ba dutseng mo lekgotleng le legolo ba mo tsepile matlho , ba bona sefatlhego sa gagwe se tshwana le sa moengele .
44007001	Ke fa moperesiti yo mogolo a mmotsa a re : “ A dilo tse , di ntse jalo ? ”
44007002	Ene a re : “ Banna ba ga etsho le borra , reetsang ! Modimo wa kgalalelo o ne wa bonala kwa go rraetsho Aborahame , a le kwa Mesopotamia , a ise a age kwa Harane ,
44007003	wa mo raya wa re : ‘ Tswaa mo lefatsheng la ga eno le mo go ba ga eno , o ye kwa lefatsheng le ke tla le go supetsang . ’
44007004	Ya baa gona a tswang mo lefatsheng la Bakalatea , a ya go aga kwa Harane . Go tloga teng , fa rraagwe a sena go swa , wa mo hudusetsa kwano lefatsheng leno le kajeno go agileng lona mo go lone .
44007005	Wa se ka wa mo naya boswa bope mo go lone , le fa e le kgato e le nngwe fela ; mme wa mo solofetsa gore o tla le mo naya go le rua , le losika lwa gagwe morago ga gagwe , le fa a ne a ise a nne le ngwana .
44007006	Modimo wa mmolelela jaana gore losika lwa gagwe e tla nna bajaki mo lefatsheng la boeng , ba tla ba dira batlhanka , ba ba gatelela dinyaga di le 400 .
44007007	‘ Mme setšhaba se ba tla nnang batlhanka ba sona , nna ke tla se betsa , ’ go bua Modimo ; ‘ morago ga moo ba tla tswa , ba ntirela mo felong fa . ’
44007008	Wa mo naya kgolagano ya go rupa . Aborahame a tsala Isaka jalo , a ba a mo rupisa ka letsatsi la borobedi ; Isaka a tsala Jakobe , Jakobe a tsala borraa-ditso tsa rona ba ba 12 .
44007009	“ E rile ka borraa-ditso tsa rona ba fufegela Josefa , ba mo rekisa , a isiwa kwa Egepeto ; mme Modimo wa bo o na nae ,
44007010	wa mo golola mo dipitlaganong tsotlhe tsa gagwe , wa mo naya botlhale fa pele ga Farao , kgosi ya Egepeto , le bopelontle jwa gagwe , a mo dira molaodi wa Egepeto le wa ntlo yotlhe ya gagwe .
44007011	Foo ga tla tlala mo lefatsheng lotlhe la Egepeto le Kanana , le tlalelo e kgolo ; mme borraetsho ba tlhoka dijo .
44007012	Ya re Jakobe a sena go utlwa gore go na le mabele kwa Egepeto , a roma borraetsho teng la ntlha .
44007013	Fa ba ya la bobedi , Josefa a ikitsise bomorwa-rraagwe , lotso lwa ga Josefa lwa ba lwa itsege mo go Farao .
44007014	Josefa a roma , a bitsa Jakobe rraagwe le losika lotlhe lwa gagwe , e le batho ba ba 75 .
44007015	Jakobe a ya kwa Egepeto , a swa , ene le borraetsho .
44007016	Ba rwalelwa kwa Sigeme , ba fitlhwa mo legageng le Aborahame o ne a le rekile ka madi mo go bomorwa Hemore , mo Sigeme .
44007017	“ E rile sebaka se atamela sa tsholofetso e Modimo o e solofeditseng Aborahame , batho ba ata ba ntsifala kwa Egepeto ,
44007018	go fitlhelela ga tsoga kgosi e sele mo Egepeto , e e neng e sa itse Josefa .
44007019	Ene yoo a direla losika lwa rona ka bolotsana , a tlhorisa borraetsho mo go botlhoko , a laola gore go latlhwe masea a bone , a tle a se ka a phela .
44007020	Ka sebaka seo Moše a tsalwa , a bo a le montle fa pele ga Modimo . A ba a otliwa mo ntlong ya ga rraagwe dikgwedi di le tharo .
44007021	Ya re a sena go bewa kwa nokeng , morwadia Farao a mo tshola , a mo ikgodisetsa gore a nne morwawe .
44007022	Moše a rutwa botlhale jotlhe jwa Baegepeto , a nonofa mo mafokong le mo ditirong tsa gagwe .
44007023	“ E rile a le dinyaga di le 40 , ga mo tlela mo pelong go lekola ba ga gabo , e bong Baiseraele .
44007024	Ya re a bona yo mongwe a siamololelwa , a mo femela , a busolosetsa yo o patikwang ka go bolaya Moegepeto .
44007025	A ba a itlhoma gore ba ga gabo ba tla lemoga , fa Modimo o ba naya pholoso ka letsogo la gagwe ; mme ba se ka ba lemoga .
44007026	Ya re ka letsatsi le le latelang a bonala mo go bone ba lwa , a leka go ba tsereganya a re : ‘ Banna , lo bana ba motho ; lo siamololanelang ? ’
44007027	Foo yo o siamololelang mongwe-ka-ene a mo kgarametsa a re : ‘ Ke mang yo o go dirileng molaodi le moatlhodi mo go rona ?
44007028	A kampo o rata go mpolaya jaaka o letse o bolaile Moegepeto ? ’
44007029	Ke fa Moše a tshaba ka ntlha ya lefoko leo , a ba a ya go nna lekgwelwa kwa lefatsheng la Midiane , kwa o tsaletseng bomorwawe ba babedi teng .
44007030	“ E rile dinyaga di le 40 di sena go feta , moengele a bonala mo go ene kwa sekakeng sa thaba ya Sinai , a le mo kgabong ya molelo wa setlhare se se mitlwa .
44007031	Ya re Moše a bona , a gakgamalela pono ; mme ya re a atamela go leba , ga tla lentswe la Morena la re :
44007032	‘ Ke nna Modimo wa borraago , Modimo wa ga Aborahame le Isaka le Jakobe . ’ Foo Moše a roroma , a tshaba go leba .
44007033	Morena a mo raya a re : ‘ Rola ditlhako mo dinaong tsa gago ; gonne felo fa o emeng teng foo ke lefatshe le le itshepileng .
44007034	Tota ke bonye pogisego ya morafe wa me o o kwa Egepeto , ke utlwile phegelo ya ona , ke bile ke fologetse go ba golola . Jaanong tlaya , ke tla go roma kwa Egepeto . ’
44007035	“ Moše yoo , yo ba neng ba mo itatola ba re : ‘ Ke mang yo o go dirileng molaodi le moatlhodi ? ’ ke ene yo Modimo o neng wa mo roma go nna molaodi le mogolodi ka letsogo la moengele yo o bonetseng fa go ene kwa setlhareng se se mitlwa .
44007036	Ke ene yo o ba ntshitseng , a dira dikgakgamatso le ditshupo kwa lefatsheng la Egepeto le kwa Lewatleng le Lehibidu le kwa sekakeng dinyaga di le 40 .
44007037	Moše ke ene yo o reileng Baiseraele a re : ‘ Modimo o tla lo tsosetsa moporofeti mo go bomorwa-rraalona jaaka nna ; ene lo mo utlweng . ’
44007038	“ Yo ke ene yo o neng a na le moengele kwa sekakeng , yo o neng a bua nae kwa thabeng ya Sinai a le mo phuthegong ya borraetsho , a amogela mafoko a a phelang go a re naya ;
44007039	yo borraetsho ba ganneng go mo utlwa , mme ba mo kgorometsa ba boela kwa Egepeto ka dipelo tsa bone ,
44007040	ba raya Arone ba re : ‘ Re direle medimo e e tla re etelelang pele ; gonne Moše yole , yo o re ntshitseng kwa lefatsheng la Egepeto , ga re itse se se mo dirafaletseng . ’
44007041	Malatsing ao ba dira namane , ba ntshetsa setshwantsho se se bopilweng setlhabelo , ba itumelela ditiro tsa diatla tsa bone .
44007042	Mme Modimo wa hulara , wa ba neelela go direla lesomo la legodimo , jaaka go kwadilwe mo lokwalong lwa baporofeti ga twe : “ ‘ Lona Baiseraele , a lo ne lo ntlisetsa diruiwa tse di tlhajwang le ditlhabelo dinyaga di le 40 kwa sekakeng ?
44007043	Lo ne lwa rwala motlaagana wa ga Mologe le naledi ya modimo o o bidiwang Refane , ditshwantsho tse lo di dirileng go di obamela . Ke tla lo hudusetsa ka kwa pele ga Babilone . ’
44007044	“ Borraetsho ba ne ba na le Tente ya Boipontsho kwa sekakeng , fela jaaka go laotse yo o buileng le Moše gore a e dire ka fa setshwantshong se o neng a se bona ;
44007045	ya re borraetsho ba sena go e amogela mo go borraabo , ba tsena nayo mo dinageng tsa baheitane ba Modimo o neng wa ba leleka fa pele ga borraetsho , ba na le Jošua , ( ya nna teng ) go tla go fitlha malatsing a ga Dafita ,
44007046	yo o bonyeng bopelotlhomogi fa pele ga Modimo , a ba a kopa gore a bonele Ntlo ya Modimo wa ga Jakobe bonno .
44007047	Mme Salomo ke ene yo o neng a o agela Ntlo .
44007048	“ Mme Mogodimodimo ga a nne mo dikagong tse di agilweng ka diatla , jaaka go bua moporofeti a re :
44007049	“ ‘ Legodimo ke sedulo sa me sa bogosi , lefatshe ke sebeo sa dinao tsa me . Lo ka nkagela ntlo e e ntseng jang , go bua Morena , gongwe felo ga boikhutso jwa me e ka nna gofe ?
44007050	A seatla sa me ga se sona se se dirileng tsotlhe tse ? ’
44007051	“ Lona ba lo thamo di thata , ba lo sa rupisiwang mo dipelong le mo ditsebeng , ka metlha lo ganetsa Mowa o o Boitshepo ; le lona lo tshwana fela le borraeno .
44007052	Ke ofe wa baporofeti yo borraeno ba se kang ba mmogisa ? Mme ba bolaile ba ba boleletseng pele ka ga go tla ga Mosiami ; jaanong lo mo tshwarisitse , lwa mmolaya ,
44007053	lona ba lo amogetseng molao wa Modimo ka thuso ya baengele , mme lwa se ka lwa o tshegetsa . ”
44007054	E rile ba utlwa jalo , ba betwa ke pelo , ba mo phuranyetsa meno .
44007055	Mme ene , ka a tletse Mowa o o Boitshepo , a fela a ntse a leletse kwa legodimong , a bona kgalalelo ya Modimo le Jesu a eme ka fa ntlheng ya le le jang ya Modimo .
44007056	A ba a re : “ Lebang , ke bona magodimo a bulegile , le Morwa-Motho a eme ka fa ntlheng ya le le jang ya Modimo . ”
44007057	Foo ba goa ka lentswe le legolo , ba ithiba ditsebe , ba mo ragogela ka bongwefela jwa pelo ,
44007058	ba mo kgoromeletsa kwa ntle ga motse , ba mo kgobotletsa ka majwe . Basupi ba baya dikobo tsa bone fa dinaong tsa lekau lengwe le le bidiwang Saule .
44007059	Ba kgobotletsa Setefane ka majwe , a ntse a rapela a re : “ Morena Jesu , amogela mowa wa me ! ”
44007060	Jaanong a khubama , a kua ka lentswe le legolo a re : “ Morena , o se ka wa ba balela sebe se ! ” Ya re a sena go bua jalo , a robala .
44008001	Saule le ene a kgatlhwa ke polao ya gagwe . Ya re ka letsatsi leo pogiso e kgolo ya tsogela phuthego e e mo Jerusalema , mme botlhe ba falalediwa kwa dinageng tsa Jutea le Samaria , fa e se baapostolo .
44008002	Mme banna bangwe ba ba boifang Modimo ba fitlha Setefane , ba mo lelela segolo .
44008003	Mme Saule a nna a tlhorisa phuthego , a tlhomaganya matlo , a swatola banna le basadi , a ba tsenya mo ntlong ya kgolegelo .
44008004	Jaanong ba ba faladitsweng ba ya le naga , ba eta ba rera lefoko la Efangele .
44008005	Filipo a ya kwa motseng mongwe wa Samaria , a ba rerela Keresete .
44008006	Batho ba tlhokomela dilo tse di bolelwang ke Filipo ka bongwefela jwa pelo , ka ba utlwa le go bona ditshupo tse a di dirang ;
44008007	gonne ba bantsi ba ne ba na le mewa e e itshekologileng ; yona e ne e tswa e goa ka lentswe le legolo . Mme ba bantsi ba ba suleng mefama le ba ba golafetseng maoto ba fodisiwa .
44008008	Ga ba ga nna boitumelo jo bogolo mo motseng oo .
44008009	Monna mongwe yo leina la gagwe e leng Simone o ne a le mo motseng oo pele ga foo , a dira tsa bongaka , a tseanya setšhaba sa Samaria ka go bua a re : “ Ke nna yo mogolo . ”
44008010	Botlhe ba ne ba mo setse morago , ba bannye le ba bagolo , ba re : “ Ke ene nonofo ya Modimo e e bidiwang ‘ E kgolo ’ . ”
44008011	Ba ne ba mo sala morago , ka a sa bolo go ba tseanya ka tsa bongaka sebaka se seleele .
44008012	E rile ba dumela Filipo yo o neng a ba rerela Efangele ya puso ya Modimo le leina la ga Jesu Keresete , ba kolobediwa , banna le basadi .
44008013	Le Simone ka esi a dumela , mme ya re a sena go kolobediwa , a nna a nna le Filipo ka gale ; ya re a bona ditshupo le ditiro tsa nonofo tse dikgolo di dirwa , a tseana .
44008014	E rile baapostolo ba ba kwa Jerusalema ba utlwa gore Basamaria ba amogetse Lefoko la Modimo , ba roma Petoro le Johane kwa go bone .
44008015	Ya re ba sena go fitlha teng , ba ba rapelela gore ba amogele Mowa o o Boitshepo ;
44008016	gonne o ne o ise o wele mo go ope wa bone , ba ne ba kolobeditswe mo leineng la Morena Jesu fela .
44008017	Ba ba baya diatla , mme ba amogela Mowa o o Boitshepo .
44008018	Ya re Simone a bona gore Mowa o o Boitshepo o newa ka peo ya diatla tsa baapostolo , a ba tlisetsa madi
44008019	a re : “ Le nna , nnayang nonofo eo gore e tle e re mongwe le mongwe yo ke mmayang diatla , a amogele Mowa o o Boitshepo . ”
44008020	Mme Petoro a mo fetola a re : “ A madi a gago a nyelele nao , ka gonne o gopotse gore neo ya Modimo e ka bonwa ka madi .
44008021	Ga o na kabelo , le e seng tshiamelo mo neong eo ; gonne pelo ya gago e kgopo fa pele ga Modimo .
44008022	Ka moo he , ikwatlhaele bosula jo jwa gago , o be o rapele Morena , e tle e re gongwe maikaelelo ao a pelo ya gago o a itshwarelwe ;
44008023	gonne ke go bona o tletse santlhokwe wa bogalaka , e bile o bofilwe ka tshiamololo . ”
44008024	Simone a araba a re : “ Nthapeleleng Morena e le lona gore ke se ka ka welwa ke sepe sa dilo tse lo di buileng . ”
44008025	Ya re jaanong ba sena go supa le go bolela Lefoko la Morena , ba boela kwa Jerusalema , ba eta ba rera Efangele mo metsaneng e mentsi ya Basamaria .
44008026	Jaanong moengele wa Morena a bua le Filipo a re : “ Nanoga o ye kwa ntlheng ya borwa kwa tseleng e e tswang Jerusalema , e ya kwa Gasa ; ” ke tsela e e senya .
44008027	A nanoga a tsamaya , a ba a fitlhela monna mongwe wa Moethiopia teng , e le modiredi le tona ya ga Kantase , kgosi ya sesadi ya Baethiopia , yo o neng a okametse khumo yotlhe ya gagwe . O ne a tsile kwa Jerusalema go obamela teng .
44008028	Jaanong a boela gae ka koloi ya gagwe , a buisa lokwalo lwa moporofeti Jesaya .
44008029	Mowa wa raya Filipo wa re : “ Yaa o kopane le koloi ele ! ”
44008030	Filipo a tabogela teng , a mo utlwa a buisa moporofeti Jesaya , a ba a re : “ A o tlhaloganya se o se buisang ? ”
44008031	Ene a re : “ Nka tlhaloganya jang , fa ke sa tlhalosediwe ke ope ? ” A ba a rapela Filipo gore a pagame , a nne nae .
44008032	Kgaolo e a neng a e buisa e ne e le e e reng : “ O ne a gogelwa tlhabong jaaka nku ; a se ka a bula molomo wa gagwe jaaka kwana e didimetse fa pele ga mmeodi wa yona .
44008033	Ya re ka a le mo boikokobetsong , a timiwa katlholo e e siameng ; losika lwa gagwe lo tla bolelwa ke mang ? Gonne bophelo jwa gagwe bo tlosiwa mo lefatsheng . ”
44008034	Jaanong modiredi a botsa Filipo a re : “ Ke a go rapela , moporofeti o bua jalo ka ga mang , a ke ka ga gagwe gongwe ka ga mongwe o sele ? ”
44008035	Ke fa Filipo a tswa molomo , a simolola ka lokwalo loo , a mo rerela Efangele ya ga Jesu .
44008036	Ya re ba ntse ba tswelela pele mo tseleng , ba fitlha fa metsing mangwe , mme modiredi a re : “ Bona , metsi ke ale ; ke kgorelediwa ke eng go ka kolobediwa ? ”
44008037	Filipo a araba a re : “ Fa o dumela ka pelo yotlhe , go ka nna jalo . ” Ene a araba a re : “ Ke dumela gore Jesu Keresete ke Morwa Modimo . ”
44008038	Jaanong a laola gore koloi e eme , ba fologela kwa metsing ka bobedi jwa bone , Filipo le modiredi , mme a mo kolobetsa .
44008039	Ya re ba tswa mo metsing , Mowa wa Morena wa tlosa Filipo , mme modiredi a se ka a tlhola a mmona ; fela a tswelela mo tseleng ya gagwe ka boitumelo .
44008040	Filipo a fitlhelwa kwa Ašetote , a eta a ntse a rera Efangele mo metseng yotlhe , ga tsamaya a fitlha kwa Kaisarea .
44009001	Mme Saule yo o neng a sa ntse a gakaletse barutwa ba Morena ka go bôpa le go ba bolaya , a ya kwa moperesiting yo mogolo ,
44009002	a mo kopa dikwalo tse di kwalelwang disenagoge tsa Damaseko gore fa a ka fitlhela bangwe ba e leng ba Tsela e ya bokeresete , banna le fa e le basadi , a ba golege , a ba tlise kwa Jerusalema .
44009003	Ya re a tsamaya , mme a atamela Damaseko , a tshogana ka lesedi le le tswang legodimong le mo phatsimela .
44009004	Mme a wela fa fatshe , a utlwa lentswe le mo raya le re : “ Saule , Saule , o mpogisetsang ? ”
44009005	Ene a re : “ O mang , Morena ? ” Morena a re : “ Ke nna Jesu yo ò mmogisang . Go thata mo go wena go raga ditlhabi tsa lešwane . ”
44009006	Foo a roroma , a gakgamala a re : “ Morena , o rata gore ke dire eng ? ” Morena a mo raya a re : “ Nanoga o tsene mo motseng ; o tla bolelelwa se o tshwanetseng go se dira . ”
44009007	Banna ba ba neng ba mo patile ba eme , ba tlhoka puo , ba utlwa lentswe , mme ba sa bone ope .
44009008	Jaanong Saule a tsoga fa fatshe , mme le fa a budulogile matlho , a bo a sa bone . Ba mo tshwara ka letsogo , ba mo isa kwa Damaseko .
44009009	A tlhola malatsi a le mararo a sa bone , a sa je , a sa nwe .
44009010	Jaanong ga bo go le morutwa mongwe mo Damaseko , yo leina la gagwe e leng Anania . Morena a bua nae ka pono a re : “ Anania ! ” Ene a re : “ Ke fano , Morena . ”
44009011	Morena a mo raya a re : “ Nanoga o ye kwa mmileng o o bidiwang Tolamo , o batle mongwe yo leina la gagwe e leng Saule wa kwa Tareso , mo ntlong ya ga Jutase . Gonne bona , o a rapela ,
44009012	mme a bona monna ka pontsho yo leina la gagwe e leng Anania , a tsena a mmaya diatla gore a boe a bone . ”
44009013	Anania a fetola a re : “ Morena , ke utlwile ka ba bantsi ka ga monna yoo gore o diretse baitshepi ba gago kwa Jerusalema tse di bosula tse di kana kang !
44009014	Le mono o na le thata e e tswang mo baperesiting ba bagolo ya go golega botlhe ba ba bitsang leina la gago . ”
44009015	Morena a mo raya a re : “ Yaa teng ; gonne ene yoo ke sediri sa me se se tlhaotsweng go rwalela leina la me fa pele ga baheitane le dikgosi le Baiseraele .
44009016	Kana ke tla mo supetsa gore tse a tshwanetseng go di boga ka ntlha ya leina la me di kana kang . ”
44009017	Anania a tloga , a tsena mo ntlong , a mmaya diatla a re : “ Saule , mokaulengwe , Morena , e bong Jesu yo o bonetseng go wena mo tseleng e ò tsileng ka yona , o nthomile gore o boe o bone , le gore o tladiwe Mowa o o Boitshepo . ”
44009018	Ka bonako ga wa dilo mo matlhong a gagwe , e kete matlape , mme a foufologa , a ba a nanoga a kolobediwa ,
44009019	a ja , a ba a boelwa gape ke thata . Mme a tlhola malatsi mangwe le barutwa ba ba mo Damaseko .
44009020	A akofa a simolola go rera mo disenagogeng gore Jesu ke ene Morwa Modimo .
44009021	Mme botlhe ba ba utlwang ba rerega ba re : “ Yo a ga se ene yo o neng a dira setlhogo kwa Jerusalema mo go ba ba bitsang Leina leo , mme le mono o ne a tletse sona seo gore a ba golege , a ba ise fa pele ga baperesiti ba bagolo ? ”
44009022	Saule a nonofela pele , a silofatsa Bajuta ba ba agileng mo Damaseko ka go tlhomamisa gore Jesu ke ene Keresete .
44009023	Ya re malatsi a se kae a sena go feta , Bajuta ba gakololana go mmolaya .
44009024	Mme Saule a itse maikaelelo a bone . Ba ne ba disa dikgoro bosigo le motshegare gore ba mmolae .
44009025	Mme barutwa ba mo tsaya bosigo , ba mo folosa ka fa loboteng , ba mo lepeletsa ka seroto .
44009026	E rile a fitlha kwa Jerusalema , a leka go ikopanya le barutwa ; mme bone ba mmoifa botlhe , ba sa dumele gore ke morutwa .
44009027	Mme Baranaba a mo tshola , a ba a mo isa kwa baapostolong , a ba bolelela ka fa Saule a bonyeng Morena mo tseleng ka teng , le jaaka Morena a buile nae , le ka fa a rerileng ka teng mo leineng la ga Jesu kwa Damaseko ka bopelokgale .
44009028	Jaanong a nna nabo , a ntse a tsena a tswa mo Jerusalema , a rera mo leineng la Morena ka bopelokgale ;
44009029	a bua le Bajuta ba ba buang Segerika , a ba a ganetsanya nabo . Mme bone ba batla go mmolaya .
44009030	Ya re bakaulengwe ba lemoga , ba mo isa kwa Kaisarea , ba be ba mo romela kwa Tareso .
44009031	Jaanong phuthego ya nna mo kagisong nageng yotlhe mo Jutea le mo Galelea le mo Samaria , ya agega , ya tswelela pele mo go boifeng Morena , ya oketsega ka thuso ya Mowa o o Boitshepo .
44009032	Jaanong ya re Petoro a ba etela botlhe , a fitlha le kwa baitsheping ba ba agileng kwa Lita .
44009033	A fitlhela monna mongwe teng yo leina la gagwe e leng Enea , yo o neng a ntse a letse mo bolaong e setse e le dinyaga di le robedi , a sule mhama .
44009034	Petoro a mo raya a re : “ Enea , Jesu Keresete o a go fodisa ; tsoga o ikalolele ! ” A akofa a tsoga .
44009035	Botlhe ba ba agileng mo Lita le mo Sarone ba mmona , ba be ba sokologela Moreneng .
44009036	Jaanong go ne go le morutwa mongwe wa mosadi kwa Jope , yo leina la gagwe e leng Tabitha , fa go fetolwa ke go re Dorokase . Ene o ne a tletse ditiro tsa lorato , a atswa ba bantsi .
44009037	Ka malatsi ao a lwala , a ba a swa . Ya re ba sena go mo tlhapisa , ba mmaya mo ntlwaneng e e kwa godimo .
44009038	Ya re ka Lita a le gaufi le Jope , mme barutwa ba utlwa gore Petoro o teng , ba roma banna ba le babedi go ene , ba mo rapela ba re : “ O se ka wa diega go tla go rona . ”
44009039	Petoro a nanoga , a ya nabo . Ya re a sena go fitlha teng , ba mo isa kwa ntlwaneng e e kwa godimo . Mme batlholagadi botlhe ba tla ba ema fa go ene ba lela , ba mo supetsa mesese le diaparo tse Dorokase a di dirileng a sa ntse a na nabo .
44009040	Ke fa Petoro a ba ntshetsa kwa ntle botlhe , a khubama a rapela , a ba a retologela kwa serepeng a re : “ Tabitha , tsoga ! ” A buduloga matlho , mme ya re a bona Petoro , a kanamologa .
44009041	Petoro a mo neela seatla , a mo kakatlolola , a ba a bitsa baitshepi le batlholagadi , a mo ba supetsa a phela .
44009042	Ga ba ga itsiwe mo Jope yotlhe , mme ba bantsi ba dumela mo Moreneng .
44009043	Petoro a tlhola malatsi a se kae mo Jope mo go Simone mongwe , mosugi wa matlalo .
44010001	Go ne go le monna mongwe kwa Kaisarea yo leina la gagwe e leng Koronelio , e le molaodi-wa-lekgolo mo mophatong o o bidiwang wa Italia ,
44010002	e le morapedi yo o boifang Modimo , ene le botlhe ba ntlo ya gagwe , yo o atswang batho thata , a rapela Modimo ka metlha .
44010003	E rile e ka nna nako ya boraro thapama , a bona moengele wa Modimo sentle ka pontsho a tsena go ene , a mo raya a re : “ Koronelio ! ”
44010004	Mme ene a tsepa matlho mo go ene a tshogile a re : “ Ke eng , Morena ? ” A mo araba a re : “ Merapelo ya gago le dikatso tsa gago di tlhatlogile go nna segopotso fa pele ga Modimo .
44010005	Mme jaanong roma banna kwa Jope go bitsa Simone yo o okeleditsweng leina la Petoro ;
44010006	o nna kwa go Simone yo mongwe wa mosugi yo ntlo ya gagwe e leng fa lewatleng ; ene o tla go bolelela se o tshwanetseng go se dira . ”
44010007	Ya re moengele yo o buileng nae a sena go tsamaya , a bitsa ba le babedi ba badiredi ba lelapa le motlhabani mongwe yo o boifang Modimo , wa ba ba nang nae ka gale ,
44010008	a ba bolelela tsotlhe , a ba roma kwa Jope .
44010009	E rile ka moso , bone ba sa le mo tseleng , mme ba atametse motse , Petoro a tlhatlogela kwa godimo ga ntlo go rapela , e ka nna ka nako ya motshegare .
44010010	Foo a tshwarwa ke tlala , a ba a rata go ja . Ya re ba baakanya , a welwa ke tshiramo ya pelo ,
44010011	a bona legodimo le bulegile , le setsholo sengwe , e kete lesela le legolo , se fologela fa fatshe se lepeleditswe ka dintlha tse nne ,
44010012	mo go sona go le mefutafuta ya tse di maoto-mane le dibata le digagabi tsa lefatshe le dinonyane tsa loapi .
44010013	Lentswe la ba la tla go ene la re : “ Nanoga , Petoro , tlhaba o je ! ”
44010014	Mme Petoro a re : “ A go se nne jalo , Morena ; gonne ga ke ise nke ke je sepe se se ilegang , le fa e le se se itshekologileng . ”
44010015	Lentswe la ba la tla go ene lwa bobedi la re : “ Tse Modimo o di itshekisitseng , wena o se ka wa re , di a ilega . ”
44010016	Ga dirafala jalo gararo ; setsholo sa ba sa akofa sa tsholelwa kwa legodimong .
44010017	Ya re Petoro a sa ntse a akabetse gore pono e o e bonyeng e ka ne e kayang , ga tla banna ba ba romilweng ke Koronelio , ba boditse ka ga ntlo ya ga Simone , ba ema fa mojako ,
44010018	ba bitsa , ba be ba botsa gore a Simone yo o okeleditsweng leina la Petoro o nna teng fa .
44010019	Ya re Petoro a ntse a akanya ka ga pono , Mowa wa mo raya wa re : “ Bona , go banna ba le bararo , ba a go batla .
44010020	Nanoga o fologe , o ye nabo , o se belaele sepe ; gonne ke nna ke ba romileng . ”
44010021	Petoro a fologela kwa banneng ba ba romilweng ke Koronelio kwa go ene a re : “ Ke nna yo lo mmatlang ; ke eng se lo se tletseng ? ”
44010022	Ba re : “ Koronelio , molaodi-wa-lekgolo , monna yo o siameng yo o boifang Modimo , yo o bolelwang ka molemo ke setšhaba sotlhe sa Bajuta , o laetswe ke moengele yo o boitshepo gore a go biletse kwa ntlong ya gagwe , a utlwe mafoko mo go wena . ”
44010023	Ke fa a ba biletsa mo teng , a ba tshola . Ya re kamoso a tsoga a bolola nabo , le bangwe ba bakaulengwe ba ba mo Jope ba ya nae .
44010024	Ka moso o mongwe ba tsena mo Kaisarea . Koronelio a bo a ba lebeletse , a phuthile ba ga gabo le ditsala tse dikgolo tsa gagwe .
44010025	Ya re Petoro a re o a tsena , Koronelio a mo kgatlhantsha , a wela fa dinaong tsa gagwe , a mo obamela .
44010026	Mme Petoro a mo emisa a re : “ Nanoga , le nna ke motho fela jaaka wena . ”
44010027	Ya re a ntse a bua nae , a tsena , a ba a fitlhela ba bantsi ba phuthegile .
44010028	A ba raya a re : “ Lo itse ka losi gore monna wa Mojuta ga a a letlelelwa go ikopanya le mongwe wa morafe o sele , le fa e le go tsena go ene ; mme nna Modimo o ntshupeditse gore ke se ka ka kaya motho ope gore o a ilega gongwe o itshekologile .
44010029	Ke gona ka moo e rileng ke bidiwa , ka tla fela , ke sa ganetse . Mme jaanong ke botsa gore lo mpileditseng ? ”
44010030	Koronelio a araba a re : “ E rile maloba , go setse go fetile malatsi a mane , ka nako eno ya boraro thapama , ka rapela mo ntlong ya me , ka bona monna a ema fa pele ga me , a apere diaparo tse di galalelang ,
44010031	a nthaya a re : ‘ Koronelio , thapelo ya gago e utlwilwe , le dikatso tsa gago di gopotswe fa pele ga Modimo .
44010032	Ka moo he , roma kwa Jope , o bitse Simone yo o okeleditsweng leina la Petoro ; o nna mo ntlong ya ga Simone wa mosugi fa lewatleng ; yoo e tla re fa a tsile , a bue nao . ’
44010033	Ke ka moo ke akofileng ka roma kwa go wena ; mme o dirile sentle , fa o tsile . Jaanong re fano rotlhe fa pele ga Modimo go utlwa tsotlhe tse o di laetsweng ke Modimo . ”
44010034	Ke fa Petoro a tswa molomo a re : “ Ammaaruri , ke lemoga gore Modimo ga o gobelelele motho ;
44010035	mme yo o o boifang , a ba a dira ka tshiamo morafeng mongwe le mongwe , o a mo amogela .
44010036	O rometse Baiseraele Lefoko la ona , wa bega kagiso ka Jesu Keresete Efangeleng ; ke ene Morena wa botlhe .
44010037	Lo itse se se dirafetseng mo lefatsheng lotlhe la Jutea , go simolola kwa Galelea , morago ga kolobetso e Johane o neng a e rera ,
44010038	e bong sa ga Jesu wa Nasaretha , jaaka Modimo o mo tloditse ka Mowa o o Boitshepo le ka nonofo ; yo o ne a dikologa a dira molemo , a fodisa botlhe ba ba gatelelwang ke Diabolo ; gonne Modimo o ne o na nae .
44010039	“ Rona re basupi ba tsotlhe tse o di dirileng mo lefatsheng la Bajuta le mo Jerusalema , yo ba bileng ba mmolaya ka go mo pega mo logonnye .
44010040	Ene yoo Modimo o mo tsositse ka letsatsi la boraro , wa dira gore a bonale ,
44010041	e seng mo bathong botlhe , mme e le mo basuping ba ba tlhaotsweng ke Modimo pele , e bong mo go rona ba re jeleng , ra nwa nae , a sena go tsoga mo baswing .
44010042	Mme o re laetse go rerela batho le go supa gore ke ene yo o tlhomilweng ke Modimo go nna moatlhodi wa baphedi le baswi .
44010043	Ke ene yo baporofeti botlhe ba supang ka ga gagwe gore mongwe le mongwe yo o dumelang mo go ene o tla bona boitshwarelo jwa dibe ka leina la gagwe . ”
44010044	Ya re Petoro a sa ntse a bua mafoko a , Mowa o o Boitshepo wa wela botlhe ba ba utlwang molaetsa .
44010045	Ke fa ba bogwera ba ba dumetseng , ba ba tsileng le Petoro , ba gakgamala fa neo ya Mowa o o Boitshepo e tshetswe le mo baheitaneng ;
44010046	gonne ba ba utlwa ba bua ka diteme , ba godisa Modimo . Ke fa Petoro a simolola go botsa a re :
44010047	“ A mongwe a ka thibela metsi gore batho ba , ba ba amogetseng Mowa o o Boitshepo fela jaaka rona , ba se kolobediwe ? ”
44010048	A ba a laola gore ba kolobediwe mo leineng la ga Jesu Keresete . Jaanong ba mo rapela gore a tlhole malatsi mangwe teng .
44011001	Jaanong baapostolo le bakaulengwe ba ba kwa Jutea ba utlwa gore Baditšhaba le bone ba amogetse Lefoko la Modimo .
44011002	E rile Petoro a sena go fitlha kwa Jerusalema , ba e leng ba bogwera ba ganetsanya nae ba re :
44011003	“ O ile wa tsena mo banneng ba ba sa rupang , wa ja nabo . ”
44011004	Mme Petoro a simolola go ba ranolela ka thulaganyo a re :
44011005	“ Ke ne ke le mo motseng wa Jope , ke rapela . Ya re ke wetswe ke tshiramo ya pelo , ka bona pono , e bong setsholo se se tswang kwa legodimong , e kete lesela le legolo , le lepeleditswe ka dintlha tse nne , la fitlha fa go nna .
44011006	Ya re ke sena go le tlhoma matlho , ka le tlhokomela , ka ba ka bona dilo tse di maoto-mane tsa lefatshe le dibata le tse di gagabang le dinonyane tsa loapi .
44011007	Le gona ka utlwa lentswe le nthaya le re : ‘ Nanoga , Petoro , tlhaba o je ! ’
44011008	Mme ka re : ‘ A go se nne jalo , Morena ; gonne ga go ise go ke go tsene sepe mo leganong la me se se ilegang gongwe se se itshekologileng . ’
44011009	Mme lentswe la araba lwa bobedi , le tswa kwa legodimong , la re : ‘ Tse Modimo o di itshekisitseng , wena o se ka wa di kaya tse di ilegang . ’
44011010	Ga dirafala jalo gararo , tsotlhe tsa ba tsa tsholelwa gape kwa legodimong .
44011011	“ Mme ka yona nako eo banna ba le bararo ba tla , ba ema fa pele ga ntlo e re ne re le mo go yona , ba romilwe kwa go nna , ba tswa kwa Kaisarea .
44011012	Mme Mowa wa nthaya wa re , ke ye nabo , ke se tlhaole ope . Mme le bakaulengwe ba barataro ba , ba ne ba ya le nna , ra tsena mo ntlong ya monna yoo .
44011013	A re bolelela ka fa a bonyeng moengele ka teng a eme mo ntlong ya gagwe a re : ‘ Roma kwa Jope go bitsa Simone yo leina le lengwe la gagwe e leng Petoro ;
44011014	ene o tla go bolelela mafoko a o tla pholosiwang ka ona , wena le ba ntlo ya gago botlhe . ’
44011015	Ya re ke simolola go bua , Mowa o o Boitshepo wa fologela mo go bona fela jaaka mo go rona mo tshimologong .
44011016	Jaanong ka gakologelwa Lefoko la Morena jaaka a rile : ‘ Fa e le Johane , ene o kolobeditse ka metsi ; mme lona lo tla kolobediwa ka Mowa o o Boitshepo . ’
44011017	Fa jaanong Modimo o ba neile neo e e tshwanang le ya rona ba re dumetseng mo go Morena Jesu Keresete , nna ke ne ke le mang , yo nka kgoreletsang Modimo ? ”
44011018	Ya re ba utlwa jalo , ba didimala , ba be ba galaletsa Modimo ba re : “ Jaanong ke go re : Baditšhaba le bone Modimo o ba neile tlhabologo e e isang bophelong . ”
44011019	Jaanong ba ba faladitsweng ka pogiso e e tsogileng ka ntlha ya ga Setefane ba ya go fitlha kwa Fenikia le kwa Kipero le kwa Antiogia , ba sa bolelele ope Lefoko fa e se Bajuta fela .
44011020	Mme bangwe ba bone e ne e le banna ba Kipero le ba Kirene , ba e rileng ba fitlha kwa Antiogia , ba bua le Bagerika le bone , ba rera Efangele ya Morena Jesu .
44011021	Letsogo la Morena la nna nabo , mme ba bantsi ba dumela , ba sokologela mo Moreneng .
44011022	Tumo ka ga bone ya utlwala mo ditsebeng tsa phuthego ya kwa Jerusalema , ba be ba roma Baranaba kwa Antiogia .
44011023	Ya re a fitlha teng , mme a bona bopelotlhomogi jwa Modimo , a itumela , a ba a ba kgothatsa botlhe gore ba ngaparele Morena ka boikaelelo jwa pelo ;
44011024	gonne e ne e le monna yo o siameng , a tletse Mowa o o Boitshepo le tumelo ; mme bontsi jo bogolo jwa oketsegela Morena .
44011025	Ke fa Baranaba a tswa teng , a ya kwa Tareso go batla Saule .
44011026	Ya re a sena go mmona , a mo isa kwa Antiogia . Ga fela ngwaga o o tletseng ba ntse ba nna le phuthego , ba ruta bontsi jo bogolo . Teng kwa Antiogia barutwa ba simolola go bidiwa Bakeresete .
44011027	Mo malatsing ao ga fitlha baporofeti bangwe mo Antiogia , ba tswa Jerusalema .
44011028	Ga nanoga mongwe wa bone yo leina la gagwe e leng Agabo , a bolela ka Mowa gore go tla nna leuba le legolo mo lefatsheng lotlhe . Ke le le neng la dirafala mo malatsing a ga Kelaudio .
44011029	Barutwa ba dumalelana gore ba romele dithuso kwa badumeding-ka-bone ba ba agileng kwa Jutea , mongwe le mongwe ka fa a nonofileng ka teng .
44011030	Ba be ba dira jalo , ba di romela kwa bagolong ka Baranaba le Saule .
44012001	E rile ka sebaka seo kgosi Herote a tshwara bangwe ba phuthego go ba direla tse di setlhogo .
44012002	A bolaya Jakobo , morwa-rraagwe Johane , ka tšhaka .
44012003	Ya re a bona gore go kgatlhile Bajuta , a tswelela pele , a tshwara le ene Petoro . Mme ya bo e le malatsi a Dinkgwe tse di sa bedisiwang .
44012004	Ya re a sena go mo tshwara , a mo tsenya mo ntlong ya kgolegelo , a mo neela ditlhophana tse nne tsa batlhabani , tse go leng ba le bane mo go sengwe le sengwe , go mo disa ; mme a ikaeletse gore e tle e re Tlolaganyo e sena go feta , a mo sekise fa pele ga morafe .
44012005	Petoro a disiwa jalo mo ntlong ya kgolegelo ; mme phuthego ya nna ya mo rapelela fa pele ga Modimo .
44012006	E rile ka jona bosigo joo , fa Herote a tla tsoga a mo ntsha , Petoro a bo a robetse fa gare ga batlhabani ba le babedi , a golegilwe ka dikeetane tse pedi , balebeledi ba le fa mojako , ba disitse ntlo ya kgolegelo .
44012007	Mme moengele wa Morena a ema fa go ene ka tshoganyetso , le lesedi la phatsima mo ntlong ; mme a batola Petoro fa letlhakoreng , a mo tsosa a re : “ Tsoga ka bonako ! ” Mme dikeetane tsa wa mo mabogong a gagwe .
44012008	Moengele a ba a mo raya a re : “ Itlame o rwale ditlhako tsa gago ! ” Petoro a dira jalo . Jaanong a mo raya a re : “ Apara kobo ya gago o ntshale morago ! ”
44012009	A tswa , a mo sala morago , mme a bo a sa itse gore a se se dirilweng ke moengele ke nnete ; a itlhoma a bona pono fela .
44012010	Ya re ba sena go feta balebeledi ba ntlha le ba bobedi , ba fitlha fa setswalong sa tshipi sa kgoro e e tswelang kwa motseng ; mme sona sa ba ipulela . Ba tswa , ba tsamaya go fitlha mokgwatheng o o kgabaganyang ; foo moengele a akofa a kgaogana nae .
44012011	Ya re Petoro a sena go sedimogelwa , a re : “ Jaanong ke itse gore ruri Morena o romile moengele wa gagwe , a nkgolola mo seatleng sa ga Herote le mo go tsotlhe tse morafe wa Bajuta o neng o di lebeletse . ”
44012012	Ya re a sena go lemoga jalo , a ya kwa ntlong ya ga Maria , mma Johane yo leina le lengwe la gagwe e leng Mareko , kwa ba bantsi ba neng ba phuthegetse teng , ba rapela .
44012013	Ya re a konyakonya setswalo sa kgoro , lelata le le bidiwang Rote la tla go reetsa .
44012014	A lemoga lentswe la ga Petoro , a se ka a bula kgoro ka ntlha ya boitumelo , mme a tabogela mo teng , a bolela gore Petoro o eme fa kgorong .
44012015	Ba mo raya ba re : “ O a tsenwa . ” Mme ene a tlhomamisa thata gore go ntse jalo . Bone ba re : “ Ke moengele wa gagwe . ”
44012016	Mme Petoro a nna a konyakonya . Ya re ba sena go bula , ba mmona , ba be ba tseana .
44012017	A ba boka ka seatla gore ba didimale , a ba bolelela ka fa Morena a mo ntshitseng mo ntlong ya kgolegelo ka teng ; a ba a re : “ Bolelang Jakobo le bakaulengwe dilo tseo . ” Mme a tloga a ya felong go sele .
44012018	Ya re bo sena go sa , ga nna khuduego e kgolo mo batlhabaning gore go dirafetse eng ka Petoro .
44012019	Ya re Herote a sena go mmatla , mme a sa mmone , a sekisa balebeledi , a laela gore ba bolawe ; a tloga mo Jutea , a ya kwa Kaisarea , a nna teng .
44012020	O ne a galefetse ba Tiro le ba Sitone thata . Mme bone ba tla go ene ka bongwefela jwa pelo , ba itsalanya le Belaseto , modisa wa marobalo a kgosi , ba kopa kagiso ; ka gonne lefatshe la bone le ne le jesiwa ke lefatshe la kgosi .
44012021	Ya re ka letsatsi le le beilweng Herote a apara diaparo tsa bogosi , a nna mo sennong sa bogosi , a bua le bone .
44012022	Ke fa batho ba kua ba re : “ Ke lentswe la modimo , ga se la motho . ”
44012023	Moengele wa Morena a mo itaya ka bonako , ka a se ka a naya Modimo tlotlo . Mme a jewa ke diboko , a swa .
44012024	Mme Lefoko la Modimo la gola , la ntsifala .
44012025	E rile Baranaba le Saule ba sena go fitlhisa dithuso tsa Antiogia , ba boa kwa Jerusalema , ba na le Johane yo leina le lengwe la gagwe e leng Mareko .
44013001	Go ne go le baporofeti le baruti mo Antiogia mo phuthegong ya teng , e bong Baranaba le Simeone yo o bidiwang Nigere , le Lukio wa Kirene , le Manaene yo o godisitsweng mmogo le kgosi Herote , le Saule .
44013002	Ya re ba ntse ba direla Morena , mme ba itima dijo , Mowa o o Boitshepo wa re : “ Nntshetsang Baranaba le Saule gore ba ye tirong e ke ba bileditseng yona . ”
44013003	Jaanong ya re ba sena go itima dijo le go rapela le go ba baya diatla , ba ba naya tsela .
44013004	Jaanong bone , ka ba romilwe ke Mowa o o Boitshepo , ba ya kwa Seloikia , ba be ba tswa teng , ba tshelela kwa Kipero ka mokoro .
44013005	Ya re ba sena go fitlha kwa Salami , ba bolela Lefoko la Modimo mo disenagogeng tsa Bajuta , ba na le Johane e le mothusi .
44013006	Ya re ba sena go ralala setlhakatlhake sotlhe go fitlha mo Phafo , ba fitlhela monna mongwe wa moitseanape teng , moporofeti wa maaka , wa Mojuta yo leina la gagwe e leng Barejesu ;
44013007	o ne a nna le molaodi Seregio Paulo , monna wa tlhaloganyo . Ene a bitsa Baranaba le Saule , a eletsa go utlwa Lefoko la Modimo .
44013008	Mme Elemase wa moitseanape — leina la gagwe le fetolwa jalo — a ganetsanya nabo , a leka go faposa molaodi mo tumelong .
44013009	Jaanong Saule yo o bidiwang Paulo , a tlhoma matlho mo go ene , a tletse Mowa o o Boitshepo , a mo raya a re :
44013010	“ Wena yo o tletseng boferefere le bolotsana jotlhe , wena wa ga Diabolo , mmaba wa tshiamo yotlhe , a ga o nke o bakela go sokamisa ditsela tse di siameng tsa Morena ?
44013011	Jaanong bona , letsogo la Morena le mo go wena , mme o tla nna sefofu , o sa bone letsatsi sebaka . ” Ga ba ga wela leoto le lefifi mo go ene ka bonako ; a nna a dikologa , a batla ba ba ka mo gogang ka letsogo .
44013012	Ya re molaodi a bona se se dirilweng , a dumela , a gakgamaletse thuto ya Morena .
44013013	Jaanong Paulo le ba a nang nabo ba tloga mo Phafo ka mokoro , ba fitlha kwa Perege wa Pamefilia . Teng foo Johane a ba tlogela , a boela kwa Jerusalema .
44013014	Mme bone ba ralala lefatshe go tloga kwa Perege , ba fitlha kwa Antiogia wa Pisidia . Ba tsena mo senagogeng ka letsatsi la Sabata , ba nna fa fatshe .
44013015	Ya re go sena go buisiwa molao le baporofeti , bagogi ba senagoge ba roma kwa go bone ba re : “ Banna , bakaulengwe , a e re fa lo na le lefoko lengwe la go kgothatsa batho , lo bue . ”
44013016	Ke fa Paulo a nanoga , a boka ka letsogo a re : “ Banna ba Iseraele , le lona ba lo boifang Modimo , reetsang !
44013017	Modimo wa morafe o wa Iseraele o itlhaoletse borraetsho , wa godisa morafe o le kwa majakong mo lefatsheng la Egepeto , wa ba ntsha teng ka letsogo le le tsholetsegileng .
44013018	Wa ba wa itshokela mekgwa ya bone mo sekakeng , e ka nna sebaka sa dinyaga di le 40 .
44013019	Mme e rile o sena go senya ditšhaba tse di supang mo lefatsheng la Kanana , wa ba naya lefatshe la tsona go nna boswa .
44013020	Morago ga dilo tseo dinyageng tse e ka nnang di le 450 wa ba naya baatlhodi go tla go fitlha mo go Samuele moporofeti .
44013021	“ Go tloga foo ba kopa kgosi . Modimo wa ba naya Saule , morwa Khiše , monna wa lotso lwa ga Benyamene , dinyaga di le 40 .
44013022	Ya re o sena go mo tlosa , wa tlhoma Dafita gore a nne kgosi ya bone , wa supa ka ga gagwe wa re : ‘ Ke bonye Dafita , morwa Isai , monna ka fa pelong ya me , yo o tla dirang thato ya me yotlhe . ’
44013023	Ke ene yo Modimo o ntshitseng Mopholosi wa Iseraele mo losikeng lwa gagwe ka fa tsholofetsong , e bong Jesu ,
44013024	Johane a sena go rerela batho botlhe ba Iseraele kolobetso ya tlhabologo , pele Jesu a ise a simolole tiro .
44013025	E rile Johane a wetsa tiro ya gagwe , a re : ‘ Se lo nkayang sona ga ke sona . Mme bonang , o e tla morago ga me yo ditlhako tsa dinao tsa gagwe ke sa tshwanelang go di funolola . ’
44013026	“ Banna ba ga etsho , bomorwa lotso lwa ga Aborahame le ba ba boifang Modimo mo go lona , lefoko la pholoso e , le rometswe rona ;
44013027	gonne ba ba agileng mo Jerusalema le balaodi ba bone , ka ba ne ba sa mo itse , ba mo atlhola , ba dirafatsa mantswe a baporofeti jalo a a buisiwang ka Sabata mongwe le mongwe .
44013028	Mme le fa ba se ka ba fitlhela molato ope o o tshwanetseng loso mo go ene , ba kopa Pilato gore a bolawe .
44013029	E rile ba sena go swetsa tsotlhe tse di kwadilweng ka ga gagwe , ba mo pagolola mo logonnye , ba mo tsenya mo lebitleng .
44013030	Mme Modimo wa mo tsosa mo baswing ,
44013031	a bonwa ka malatsi a mantsi ke ba ba duleng nae kwa Galelea , ba ya kwa Jerusalema , ba jaanong e leng basupi ba gagwe mo bathong .
44013032	Le rona re lo rerela mafoko a boitumelo a tsholofetso e e diretsweng borraetsho ,
44013033	ka Modimo o e dirafaditse mo go rona , ba re leng bana ba bone , ka go tsosa Jesu , jaaka go kwadilwe mo Pesalomeng ya bobedi ga twe : “ ‘ O morwaake , ke go tsetse kajeno . ’
44013034	“ O mo tsositse mo baswing gore a se ka a tlhola a boela mo go boleng ; o sa le o bua jalo o re : “ ‘ Ke tla lo naya tse di boitshepo tse di tlhomameng tsa ga Dafita . ’
44013035	“ Ke gona ka moo o buang le mo go e nngwe wa re : “ ‘ Ga o nke o lesa Moitshepi wa gago a bona go bola . ’
44013036	“ Gonne Dafita , e rile a sena go direla thato ya Modimo mo motlheng wa gagwe , a robala , a fitlhwa fa go borraagwe , a ba a bona go bola .
44013037	Mme ene yo Modimo o mo tsositseng ga a a ka a bona go bola .
44013038	Jaanong itseng he , lona banna ba ga etsho : Lo rerelwa boitshwarelo jwa dibe ka ene yo .
44013039	Mongwe le mongwe yo o dumelang o siamisiwa ke ene mo dilong tsotlhe tse lo ne lo sa ka ke lwa di itshwarelwa ka molao wa ga Moše .
44013040	Jaanong itiseng , e se re gongwe lwa dirafalelwa ke se se builweng ke baporofeti se re :
44013041	“ ‘ Bonang , banyatsi ke lona , lo gakgamale , lo nyelele ; gonne ke tla dira tiro mo malatsing a lona e lo ka bong lo sa e dumela ka gope , le fa mongwe a e lo bolelela . ’ ”
44013042	Ya re Bajuta ba tswa mo senagogeng , baheitane ba kopa gore ba bolelelwe mafoko ao le ka Sabata yo o tlang .
44013043	Ya re phuthego e phatlalala , Bajuta ba bantsi le batlhabologi ba ba boifang Modimo ba sala Paulo le Baranaba morago . Bao ba ba kgothatsa , ba ba tlhotlheletsa gore ba nnele ruri mo boitshwarelong jwa Modimo .
44013044	Ya re ka Sabata yo o latelang ga batla go phuthega motse otlhe go utlwa Lefoko la Modimo .
44013045	Ya re Bajuta ba bona bontsintsi , ba tlala lefufa , ba ganetsa tse di builweng ke Paulo , ba kgala .
44013046	Mme Paulo le Baranaba ba bua ka bopelokgale ba re : “ Go ne go tshwanetse gore Lefoko la Modimo le bolelelwe lona pele . Mme e re ka lo le gana , lo ikatlhola gore ga lo a tshwanelwa ke botshelo jo bo sa khutleng , bonang , jaanong re ya kwa baheitaneng .
44013047	Gonne Morena o re laetse jalo a re : “ ‘ Ke go dirile lesedi la baheitane gore o nne pholoso go fitlha kwa dikhutlong tsa lefatshe . ’ ”
44013048	Ya re baheitane ba utlwa , ba itumela , ba galaletsa Lefoko la Morena . Botlhe ba ba tlhaoletsweng botshelo jo bo sa khutleng ba dumela .
44013049	Lefoko la Modimo la ba la anamisiwa mo lefatsheng leo lotlhe .
44013050	Bajuta bone ba tlhotlheletsa basadi ba ba boifang Modimo ba ba tlotlegang le ditlhogo tsa motse , ba tsosetsa Paulo le Baranaba pogiso , ba ba leleka mo nageng ya bone .
44013051	Ke fa bone ba ba tlhotlhorela lorole lwa dinao , ba fetela kwa Ikonio .
44013052	Mme barutwa ba tlala boitumelo le Mowa o o Boitshepo .
44014001	Ga nna fela jalo le kwa Ikonio , ba tsena mo senagogeng sa Bajuta , ba bua tota , mo go bileng ga dumela bontsi jo bogolo jwa Bajuta le jwa Bagerika .
44014002	Mme Bajuta ba ba sa dumeleng ba tlhotlheletsa baheitane , ba ba galefisetsa badumedi .
44014003	Jaanong baapostolo ba nna teng sebaka , ba bua ka phuthologo , ba ikantse Morena yo o neng a supela Lefoko la bopelotlhomogi jwa gagwe ka go dirafatsa ditshupo le dikgakgamatso ka diatla tsa bone .
44014004	Ke fa bontsi jwa motse bo kgaogana , bangwe ba goga le Bajuta , ba bangwe le baapostolo .
44014005	Mme ya re go nna pheretlhego ya baheitane le Bajuta , ba na le balaodi ba bone go ba bogisa le go ba kgobotletsa ka majwe ,
44014006	ba lemoga , ba tshabela kwa metseng ya Lekaonia , e bong kwa Lesitara le Derebe , le mo tikologong ya yona ,
44014007	ba rera Efangele teng .
44014008	Mo Lesitara go ne go ntse monna mongwe yo o palelwang ke dinao , a golafetse go tswa botsalong jwa gagwe , yo o iseng a ke a tsamae ka gope .
44014009	Ene a utlwelela Paulo a bua . Ya re Paulo a tlhoma matlho mo go ene , mme a bona gore o na le tumelo ya go ka pholosiwa ,
44014010	a tlhatlosa lentswe a re : “ Ema ka dinao , o tlhamalale ! ” Ke fa a ragoga , a tsamaya .
44014011	Ya re batho ba bona se Paulo a se dirileng , ba tsholetsa mantswe ka Selekaonia ba re : “ Medimo e fetogile , ya tshwana le batho , ya fologela kwano go rona . ”
44014012	Ba bitsa Baranaba Jupitere , le Paulo ba mmitsa Merekurio , ka e ne e le ene sebui .
44014013	Moperesiti wa ga Jupitere yo tempele ya gagwe e leng kwa ntle ga motse , a tsisa dipoo le dirwalo tsa dithunya kwa dikgorong , a re o dira ditlhabelo mmogo le bontsi .
44014014	Ya re baapostolo Baranaba le Paulo ba utlwa , ba ikgagola diaparo , ba tlolela mo bontsing , ba kua
44014015	ba re : “ Banna , lo direlang jalo ? Kana le rona re batho fela jaaka lona , re lo rerela Efangele gore lo tlogele medimo e e seng yona , lo sokologele kwa Modimong o o phelang , o o dirileng legodimo le lefatshe le lewatle le tsotlhe tse di mo go tsona ;
44014016	o e rileng mo dipakeng tse di fetileng wa lesa ditšhaba tsotlhe go itsamaela ka ditsela tsa tsona .
44014017	Le fa go ntse jalo , ga o a ka wa tlhoka go itshupa ka go dira molemo le go lo nesetsa dipula tse di tswang legodimong le go lo naya metlha ya go roba sentle le go tlatsa dipelo tsa lona dijo le boitumelo . ”
44014018	Le fa ba bua jalo , ba batla go palelwa ke go thibela batho gore ba se ba direle ditlhabelo .
44014019	Jaanong ga tla Bajuta teng ba ba tswang kwa Antiogia le Ikonio . Ya re ba sena go kgona bontsintsi , ba kgobotletsa Paulo ka majwe , ba mo gogela kwa ntle ga motse , ba itlhoma a sule .
44014020	Mme ya re barutwa ba sa ntse ba mo dikanyeditse , a tsoga , a boela mo motseng ; ka moso a tloga le Baranaba , ba ya kwa Derebe .
44014021	Ya re ba sena go rerela motse oo Efangele le go dira barutwa ba se kae , ba boela kwa Lesitara le Ikonio le Antiogia .
44014022	Ba tiisa dipelo tsa barutwa , ba ba kgothatsa gore ba nnele ruri mo tumelong . Le gona ba re : “ Re tshwanetse go tsena mo pusong ya Modimo ka ditlalelo di le dintsi . ”
44014023	Ya re ba sena go ba beela bagolo mo phuthegong nngwe le nngwe le go rapela ka go itima dijo , ba ba neela Morena yo ba dumetseng mo go ene .
44014024	Ba be ba ralala Pisidia , ba fitlha mo Pamefilia .
44014025	Ya re ba se na go bolela Lefoko mo Perege , ba ya kwa Atalea .
44014026	Ba tloga teng ka mokoro , ba ya kwa Antiogia kwa ba kileng ba neelwa bopelotlhomogi jwa Modimo teng go ya go dira tiro e jaanong ba tswang go e fetsa .
44014027	E rile ba sena go fitlha teng le go kgobokanya phuthego , ba bolela dilo tsotlhe tse Modimo o di dirileng o na le bone , le ka fa o buletseng baheitane mojako wa tumelo ka teng .
44014028	Ba be ba nna le barutwa sebaka se seleele .
44015001	Ke fa bangwe ba tswa kwa Jutea , ba ruta badumedi ba re : “ Fa lo sa rupe ka fa mokgweng wa ga Moše , ga lo ka ke lwa pholosiwa . ”
44015002	Ya re Paulo le Baranaba ba na le kgang le potsanyo e kgolo nabo , ga utlwanwa gore Paulo le Baranaba le ba bangwe ba bone ba ye kwa Jerusalema kwa baapostolong le bagolong ka ntlha ya kgang e .
44015003	Ya baa gona ba buledisiwang ke phuthego , ba ralala Fenikia le Samaria , ba eta ba bolelela badumedi tshokologo ya baheitane , ba ba itumedisa botlhe thata .
44015004	Ya re ba sena go fitlha kwa Jerusalema , ba tsholwa ke phuthego le baapostolo le bagolo , ba bolela dilo tsotlhe tse Modimo o di dirileng o na le bona .
44015005	Mme ga tsoga badumedi bangwe ba lekoko la Bafarisai ba ba reng : “ Baheitane ba ba tlhabologang ba tshwanetse go rupisiwa le go laelwa gore ba tshegetse molao wa ga Moše . ”
44015006	Jaanong baapostolo le bagolo ba phuthega go sekaseka kgang e .
44015007	Morago ga kganetsanyo e telele Petoro a ema , a ba raya a re : “ Banna ba ga etsho , lo itse gore Modimo ga o bolo go intlhaolela mo go lona , gore baheitane ba utlwe Lefoko la Efangele ka molomo wa me , mme ba dumele .
44015008	Modimo , moitsi wa dipelo , o supile ka ga bone , wa ba naya Mowa o o Boitshepo fela jaaka rona .
44015009	Ga o a ka wa re farologanya le bone , gonne o phepafaditse dipelo tsa bone ka tumelo .
44015010	Jaanong he , lo lekelang Modimo ka go baya jokwe mo melaleng ya barutwa , e le e borraetsho le rona re neng re sa nonofa go e rwala ?
44015011	Mme re dumela gore re pholosiwa ka bopelotlhomogi jwa Morena Jesu fela jaaka bone . ”
44015012	Foo ba didimala botlhe , ba reetsa Baranaba le Paulo , ba ba bolelang ditshupo le dikgakgamatso tse dintsi tse Modimo o di dirileng mo baheitaneng ka bone .
44015013	Ya re ba sena go didimala , ga simolola Jakobo go bua a re : “ Banna ba ga etsho , ntheetsang !
44015014	Simone o boletse ka fa Modimo o etetseng baheitane ga ntlha ka teng go batlela leina la ona morafe mo go bone .
44015015	Le mafoko a baporofeti a dumalelana le gona , jaaka go kwadilwe ga twe :
44015016	“ ‘ Morago ga tseo ke tla boa , ke tsosa ntlo ya ga Dafita e e oleng , ke aga gape tse di oleng tsa yona , ke e siamisa
44015017	gore masalela a batho a batle Morena , le Baditšhaba botlhe ba Leina la me le boletsweng mo go bone , go bua Morena yo o dirang dilo tseo ,
44015018	tse di sa leng di itsege go tloga metlheng ya bogologolo . ’
44015019	“ Ke gona ka moo nna ke atlholang gore ba ba tswang mo baheitaneng ba ba sokologelang Modimong , re se ka ra ba imetsa ,
44015020	mme re ba kwalele gore ba ikilele mo go tse di itshekologileng tsa medimo ya diseto le mo boakeng le mo go se se betilweng le mo mading .
44015021	Gonne go tswa metlheng ya bogologolo Moše o ntse a na le ba ba mo rerang mo motseng mongwe le mongwe , ka a buisiwa mo disenagogeng ka Sabata mongwe le mongwe . ”
44015022	Jaanong baapostolo le bagolo , mmogo le phuthego yotlhe , ba fitlhela go le molemo go ka tlhaola banna bangwe ba bone le go ba roma kwa Antiogia , ba na le Paulo le Baranaba , e bong Juta yo o bidiwang Baresaba , le Silase , banna ba e leng bagogi mo gare ga badumedi .
44015023	Ba ba neela lokwalo lo lo reng : “ Rona baapostolo le bagolo , re le badumedi-ka-lona re a lo dumedisa , lona badumedi ba lo tswang mo merafeng , lo le kwa Antiogia le kwa Siria le kwa Kilekia .
44015024	E re ka re utlwile gore bangwe ba ba duleng mo go rona , ba re sa ba romang , ba lo tshwentse ka mafoko , ba belaedisa dipelo tsa lona ,
44015025	re fitlhetse go le molemo , mme ra dumalelana go tlhaola banna le go ba roma koo go lona , ba na le Baranaba le Paulo , baratiwa ba rona ,
44015026	ba e leng banna ba ba beetseng leina la Morena wa rona Jesu Keresete maphelo a bone .
44015027	Ke ka moo re romileng Juta le Silase ; le bone ba tla lo bolelela dilo tseo ka molomo .
44015028	Gonne go kgatlhile Mowa o o Boitshepo le rona gore re se ka ra lo rwesa morwalo ope o sele kwa ntle ga tse di batlegang tsa gore
44015029	lo ikilele mo nameng ya ditlhabelo tsa medimo le mo mading le mo go tse di betilweng le mo boakeng ; fa lo ka ithiba mo go tseo , lo tla bo lo dira sentle . Salang pila . ”
44015030	Jaanong ya re bao ba sena go newa tsela , ba fitlha kwa Antiogia , ba phutha phuthego yotlhe , ba ba naya lokwalo .
44015031	Ba lo buisa , ba itumelela kgothatso eo .
44015032	Juta le Silase ba e bileng e le baporofeti , ba nametsa bana ba Modimo ka bone ka mafoko a mantsi , ba ba tiisa .
44015033	Ya re ba sena go nna sebaka teng , ba newa tsela ka kagiso go tswa mo go ba ga bone tumelong go boela kwa go ba ba ba romileng .
44015034	Fela Silase ene a kgatlhwa ke go sala teng .
44015035	Paulo le Baranaba ba nna sebaka kwa Antiogia , ba ruta , ba rera Efangele ya Lefoko la Morena mmogo le ba bangwe ba le bantsi .
44015036	E rile morago ga malatsi mangwe Paulo a raya Baranaba a re : “ Jaanong a re boe , re ye go tlhola bakaulengwe mo motseng mongwe le mongwe o re boletseng Lefoko la Morena mo go ona , re bone ka fa ba phelang ka teng . ”
44015037	Mme Baranaba a rata gore le Johane yo o bidiwang Mareko a ye nabo .
44015038	Paulo ene a fitlhela go sa tshwanela gore a ye le bone , ka a ikgaogantse nabo kwa Pamefilia , mme a se ka a ya nabo tirong .
44015039	Ga tsoga phapaang e e botlhoko , mo ba bileng ba kgaogana . Baranaba a tsaya Mareko , a ya nae kwa Kipero ka mokoro .
44015040	Paulo a itlhaolela Silase , a bolola a sena go rapelelwa bopelotlhomogi jwa Morena ke bakaulengwe .
44015041	A ralala Siria le Kilekia , a eta a tiisa diphuthego .
44016001	A fitlha le kwa Derebe le Lesitara , a fitlhela morutwa mongwe teng , yo leina la gagwe e leng Timotheo , yo mmaagwe e leng Mojuta yo o dumetseng , rraagwe ene e le Mogerika .
44016002	A bo a bolelwa ka molemo ke bakaulengwe ba ba mo Lesitara le mo Ikonio .
44016003	Ene yoo Paulo a rata gore a tsamae nae ; a mo tsaya , a mo rupisa ka ntlha ya Bajuta ba mafelo ao ; gonne ba ne ba itse botlhe gore rraagwe ke Mogerika .
44016004	Ya re ba ntse ba ralala metse , ba ba laela ditaelo tse di utlwanetsweng ke baapostolo le bagolo ba kwa Jerusalema gore ba di tshegetse .
44016005	Diphuthego tsa tiisiwa jalo mo tumelong , tsa ntsifala mo palong ka letsatsi lengwe le lengwe .
44016006	Ba ralala lefatshe la Feregia le la Galatia , ka ba ilediwa ke Mowa o o Boitshepo go bolela Lefoko mo Asia .
44016007	E rile ba fitlha go lebagana le Misia , ba leka go ya kwa Bithinia ; mme Mowa wa ga Jesu wa se ka wa ba letlelela .
44016008	Ke fa ba feta Misia , ba fologela kwa Teroase .
44016009	Teng pono ya tlhagela Paulo bosigo , a bona monna mongwe wa Maketonia a eme , a mo rapela a re : “ Tshelela kwano Maketonia , o re thuse ! ”
44016010	Ya re a sena go bona pono , ra akofa ra leka go ya kwa Maketonia , ka re lemoga gore Modimo o re biditse go ba rerela Efangele .
44016011	Jaanong ra tswa mo Teroase ka mokoro , ra tlhamalalela kwa Samotherake , mme ka moso ra fitlha kwa Neapoli .
44016012	Go tloga foo ra ya kwa Filipi yo e leng motse wa ntlha wa karolo ya teng ya Maketonia , e le boago jwa Baroma ; ra tlhola malatsi mangwe mo motseng oo .
44016013	Ya re ka letsatsi la Sabata ra tswela kwa ntle ga kgoro fa nokeng , kwa re ne ra gopola go le felo ga thapelo teng , ra nna fa fatshe , ra bua le basadi ba ba phuthegileng .
44016014	Mosadi mongwe yo leina la gagwe e leng Ledia , morekisi wa masela a mahibidu , wa motse wa Thiatira , yo o boifang Modimo , a reetsa ; ene Morena a bula pelo ya gagwe gore a tlhokomele tse di buiwang ke Paulo .
44016015	Ya re a sena go kolobediwa le ba ntlo ya gagwe , a kopa a re : “ Fa lo nkaya ke le yo o dumelang mo Moreneng , tsenang mo ntlong ya me , lo nne teng . ” Mme a re emelela thata .
44016016	E rile ka letsatsi le lengwe re ya kwa felong ga thapelo , morweetsana mongwe yo o neng a na le mowa wa boitseanape a re kgatlhantsha , e le yo o neng a tsisetsa beng ba gagwe khumo e kgolo ka tsa boitseanape .
44016017	Yoo a sala Paulo le rona morago , a eta a kua a re : “ Batho ba ke batlhanka ba Modimo o o godimodimo ba ba lo bolelelang tsela ya pholoso . ”
44016018	A dira jalo ka malatsi a mantsi . Mme Paulo a gakala , a retologa , a raya mowa a re : “ Ke go laela ka leina la ga Jesu Keresete gore o tswe mo go ene ! ” Wa tswa ka yona nako eo .
44016019	Ya re beng ba gagwe ba bona gore tsholofelo ya bone ya go bapalela pele e nyeletse , ba tshwara Paulo le Silase , ba ba gogela kwa patlelong ya motse kwa balaoding ,
44016020	ba ba isa kwa baatlhoding ba re : “ Batho ba , e re e le Bajuta , ba feretlha motse wa rona ,
44016021	ba ruta mekgwa e re sa letlelelwang go e amogela , le fa e le go e dira , ka re le Baroma . ”
44016022	Ke fa batho ba motse ba ba tsogela , mme baatlhodi ba ba rutla diaparo , ba laola gore ba itewe ka dithupa .
44016023	Ya re ba sena go ba itaya dithupa tse dintsi , ba ba latlhela mo ntlong ya kgolegelo , ba laela modisa wa kgolegelo gore a ba dise thata .
44016024	Ya re yo a sena go amogela taelo e e ntseng jalo , a ba latlhela mo kgolegelong e e kwa tengteng , a tlapisa dinao tsa bone ka dikota .
44016025	Ya re gare ga bosigo Paulo le Silase ba rapela , ba opelela Modimo difela , bagolegwi-ka-bone ba bo ba ba reeditse .
44016026	Jaanong ga nna thoromo e kgolo ya lefatshe ka tshoganyetso , mo metheo ya ntlo ya kgolegelo e bileng ya reketla , le mejako yotlhe ya bulega ka bonako , le dikgolego tsa botlhe tsa funologa .
44016027	Ya re modisa wa kgolegelo a thanya mo borokong , mme a bona mejako ya ntlo ya kgolegelo e bulegile , a somola tšhaka , a re o a ipolaya , a itlhoma bagolegwi ba tshabile .
44016028	Mme Paulo a kua ka lentswe le legolo a re : “ Se ipolae ; gonne re fano rotlhe ! ”
44016029	Jaanong a lopa dipone , a tlolela mo teng , a wela fa pele ga Paulo le Silase , a roroma .
44016030	A ba a ba ntshetsa kwa ntle a re : “ Barena , ke tshwanetse go dirang gore ke pholosiwe ? ”
44016031	Ba araba ba re : “ Dumela mo go Morena Jesu , mme o tla pholosiwa , wena le ba ntlo ya gago . ”
44016032	Ba be ba mmolelela Lefoko la Morena le botlhe ba ba mo ntlong ya gagwe .
44016033	A ba tsaya ka nako eo ya bosigo , a tlhatswa dintho tsa bone , a akofa a kolobediwa , ene le ba lapa la gagwe botlhe ;
44016034	a ba isa mo ntlong ya gagwe , a ba tsholela dijo , a ipela le botlhe ba ntlo ya gagwe , ka a dumetse mo Modimong .
44016035	E rile bo sena go sa , baatlhodi ba roma batlhanka ba re : “ Golola batho bao ! ”
44016036	Modisa wa kgolegelo a bolelela Paulo mafoko a , a re : “ Baatlhodi ba rometse gore lo gololwe ; jaanong he , tswayang lo tsamae ka kagiso . ”
44016037	Paulo a ba raya a re : “ Ba re iteile mo pepeneneng , re sa atlholwa , re le Baroma , ba re latlhetse mo ntlong ya kgolegelo ; mme jaanong a ba tla re ntshetsa kwa ntle ka go sa itsiweng ? Le go ka ! A go tle bone ka bosi , ba re ntshe . ”
44016038	Batlhanka ba bolelela baatlhodi mafoko ao . Ya re ba utlwa gore ke Baroma , ba boifa ;
44016039	jaanong ba tla , ba ba rapela . Ya re ba sena go ba ntsha , ba ba kopa gore ba tloge mo motseng .
44016040	Ba tswa mo ntlong ya kgolegelo , ba ya kwa go Ledia ; mme ya re ba sena go bona bakaulengwe , ba ba gomotsa , ba tloga ba tsamaya .
44017001	E rile ba sena go ralala Amfipoli le Apolonia , ba fitlha mo Thesalonika , kwa go neng go le senagoge sa Bajuta teng .
44017002	Paulo a tsena fa go bone ka fa tlwaelong ya gagwe , a nna a fetolana nabo ka fa Dikwalong ka boSabata ba le tharo .
44017003	A phutholola , a ranola gore Keresete o ne a tshwanetse go boga le go tsoga mo baswing ; le gona a re : “ Jesu yo ke mo lo rerelang ke ene Keresete . ”
44017004	Bangwe ba bone ba utlwa , ba ikopanya le Paulo le Silase , le bontsi jo bogolo jwa Bagerika ba ba boifang Modimo , le basadi ba ba tlotlegang ba le bantsi .
44017005	Jaanong Bajuta ba ba sa dumeleng ba itseela banna bangwe ba ba bosula ba ba difafalele , ba kgobokanya bontsi , ba feretlha motse ; ba tlhasela ntlo ya ga Jasone , ba leka go ntshetsa Paulo le Silase mo bathong .
44017006	Ya re ba sa ba fitlhele , ba gogela Jasone le bakaulengwe bangwe fa pele ga balaodi ba motse , ba kua ba re : “ Batho ba , ba ba feretlhang lefatshe , le mono ba tsile .
44017007	Jasone o ba amogetse , mme botlhe ba , ba tlola ditaolo tsa Kaisara ba re , kgosi ke o sele , e bong Jesu . ”
44017008	Bontsi le balaodi ba motse ba huduega , fa ba utlwa jalo .
44017009	Mme ya re ba sena go amogela peeletso mo go Jasone le ba bangwe , ba ba lesa ba tsamaya .
44017010	Ke fa bakaulengwe ba akofa ba romela Paulo le Silase kwa Berea bosigo . Ya re ba fitlha teng , ba ya kwa senagogeng sa Bajuta .
44017011	Mme bone ba ne ba tsalegile bogolo go ba kwa Thesalonika , ba amogela Lefoko ka tlhagafalo yotlhe , ba lotolotsa Dikwalo ka letsatsi lengwe le lengwe gore a dilo tse , di ntse jalo .
44017012	Jaanong ba bantsi ba bone ba dumela le bontsinyana jwa batlotlegi ba basadi le banna ba Bagerika .
44017013	E rile Bajuta ba Thesalonika ba utlwa gore le mo Berea Lefoko la Modimo le rerwa ke Paulo , ba ya teng , ba belaedisa batho , ba ba ferekanya le teng .
44017014	Ya baa gona bakaulengwe ba akofang ba tshabisa Paulo go ya go fitlha kwa lewatleng , Silase le Timotheo bone ba sala teng .
44017015	Ba ba patileng Paulo ba mo fitlhisa kwa Athene . Ya re ba sena go amogela molaetsa mo go Paulo wa gore Silase le Timotheo ba tle kwa go ene ka bonako , ba boa .
44017016	E rile Paulo a sa ntse a ba letile mo Athene , mowa wa gagwe wa galefa , ka a bona motse o tletse medimo ya diseto .
44017017	Ke ka moo a nnang a fetolana le Bajuta le ba ba boifang Modimo mo senagogeng , le ba ba rakanang nae mo marekelong ka letsatsi lengwe le lengwe .
44017018	Jaanong bangwe ba batlhalefi ba Baepikure le Bastoike le bone ba ganetsanya nae . Bangwe ba re : “ Kana mmalabadi yo , o rata go buang ? ” Ba bangwe ba re : “ E kete ke moreri wa medimo e sele . ” Ke ka gonne o ne a rera Efangele ya ga Jesu le tsogo ya baswi .
44017019	Ba mo tsaya , ba mo isa kwa lekgotleng la Areopago ba re : “ A re ka itse gore thuto e ntšhwa e , e o e bolelang , ke ya eng ?
44017020	Gonne o utlwatsa dilo di sele mo ditsebeng tsa rona ; jaanong re rata go utlwa gore dilo tse , di kayang . ”
44017021	Mme jaanong Baathene botlhe le bafaladi ba ba agileng teng , ba ne ba sa kgathalale sepe fa e se go bolela gongwe go utlwa se sešwa .
44017022	Jaanong Paulo a ema fa gare ga Areopago a re : “ Lona banna ba Athene , ke lemoga gongwe le gongwe gore lo tlotla medimo thata .
44017023	Gonne ya re ke tsamaya , ke leba tse lo di obamelang , ka fitlhela le aletare e go kwadilweng mo go yona go twe : ‘ YA MODIMO O O SA ITSIWENG ’ . “ Jaanong he , ona o lo o obamelang lo sa o itse ke ona o ke o lo bolelelang .
44017024	Modimo o o dirileng lefatshe le tsotlhe tse di mo go lone , ona , ka e le Morena wa legodimo le lefatshe , ga o nne mo ditempeleng tse di dirilweng ka diatla ;
44017025	le gona ga o direlwe ka diatla tsa batho , jaaka e kete o tlhoka sengwe , etswe e le ona ka osi o o nayang botlhe bophelo le mowa le tsotlhe .
44017026	O dirile gore setšhaba sengwe le sengwe sa batho se tswe mo mading a le mangwe fela , ba age mo lefatsheng lotlhe ; o tlhomamisitse metlha ya bone e e beilweng pele le melelwane ya maago a bone
44017027	gore ba batle Modimo , e tle e re gongwe ba o apaape , ba o bone ; kana ga o kgakala le ope wa rona ;
44017028	gonne re ntse re na nao , fa re tshela , re tsamaya , re le teng , jaaka le bangwe ba baboki ba lona ba buile ba re : “ ‘ Kana le rona re losika lwa ona . ’
44017029	Jaanong he , e re ka re le losika lwa Modimo , ga re a tshwanela go itlhoma gore Modimo o ka tshwana le sebopiwa sa gouta gongwe sa selefera gongwe sa lentswe sa botswerere le kakanyo ya motho .
44017030	“ Fa e le metlha ya botlhoka-kitso , Modimo o e tlhokomologile , mme jaanong o laela batho botlhe mo ntlheng tsotlhe go tlhabologa ;
44017031	gonne o tlhomile letsatsi le o tla atlholang lefatshe ka lone ka tshiamo , ka monna yo o mmeetseng gona , mme o buletse botlhe tsela ya go ka dumela ka go mo tsosa mo baswing . ”
44017032	Ya re ba utlwa tsogo ya baswi , bangwe ba sotla ; ba bangwe ba re : “ Re tla go utlwa gape ka ga moo . ”
44017033	Paulo a tswa jalo mo gare ga bone .
44017034	Mme banna bangwe ba mo ngaparela , ba dumela , mo go bone go le Dionisio wa Areopago , le mosadi mongwe yo leina la gagwe e leng Damarise , ba na le ba bangwe .
44018001	Morago ga tseo Paulo a tloga kwa Athene , a ya kwa Korinthe .
44018002	A fitlhela Mojuta mongwe teng yo leina la gagwe e leng Akwila , e le yo o tsaletsweng kwa Ponto , yo e leng gona a tswang kwa Italia , a na le Perisila mosadi wa gagwe ; ka gonne Kelaudio o ne a laotse gore Bajuta botlhe ba tloge mo Roma , mme Paulo a ya kwa go bone .
44018003	Mme ya re ka a le wa tiro nngwe fela nabo , a nna nabo , mme ba dira . Tiro ya bone e ne e le go dira ditente .
44018004	Paulo a fetolana le batho mo senagogeng ka Sabata mongwe le mongwe , a kgona Bajuta le Bagerika .
44018005	E rile Silase le Timotheo ba tswa kwa Maketonia , Paulo a tlhagafalela Lefoko , a tiisetsa Bajuta gore Jesu ke Keresete .
44018006	Ya re ba ganetsa , ba kgala , a ikudubatsa diaparo , a ba raya a re : “ A madi a lona a wele ditlhogong tsa lona ! Nna ke itshekile ; go tloga jaanong ke tla ya kwa baheitaneng . ”
44018007	Mme a tloga teng , a ya mo ntlong ya mongwe yo leina la gagwe e leng Titio Juseto , e le yo o boifang Modimo , yo ntlo ya gagwe e bapileng le senagoge .
44018008	Kerisepo , mogogi wa senagoge , a dumela mo Moreneng le botlhe ba lelapa la gagwe ; le Bakorinthe ba le bantsi , ya re ba utlwa , ba dumela , ba be ba kolobediwa .
44018009	Morena a raya Paulo bosigo ka pono a re : “ O se ka wa boifa ; bua fela , o se ka wa didimala !
44018010	Gonne nna ke na nao , mme ga go ope yo o tla go tlhaselang go go direla bosula ; gonne ke na le batho ba bantsi mo motseng o . ”
44018011	Mme a nna teng ngwaga le dikgwedi tse thataro , a ruta Lefoko la Modimo mo go bona .
44018012	E rile Galeo e le molaodi wa Agaya , Bajuta ba tsogela Paulo ka bongwefela jwa pelo , ba mo isa kwa lekgotleng
44018013	ba re : “ Motho yo , o kgona batho gore ba direle Modimo ka mokgwa o o thulanang le molao . ”
44018014	Ya re Paulo a re o tumolola molomo , Galeo a raya Bajuta a re : “ Bajuta ke lona , fa e ka bo e le tshiamololo gongwe tiro ya bolotsana , nka bo ke lo itshokela ka fa tshwanelong ya teng .
44018015	Mme fa e le dikgang ka ga thuto le maina le molao o e leng wa lona , tsona tseo di iponeleng ka losi ; ga ke rate go nna moatlhodi wa dilo tseo . ”
44018016	Mme a ba leleka mo kgotleng .
44018017	Jaanong botlhe ba tshwara Sosethene , mogogi wa senagoge , ba mmetsa teng mo kgotleng ; mme Galeo a se ka a re sepe ka ga dilo tseo .
44018018	Paulo a fela a tlhola malatsi a se kae teng ; ke fa a sadisa bakaulengwe sentle , a tswa teng ka mokoro , a ya kwa Siria , a na le Perisila le Akwila ; a bile a ipeotse tlhogo mo Kenegerea ; gonne o ne a dirile maikano .
44018019	Ba fitlha kwa Efeso , mme a ba tlogela teng . Ene a tsena mo senagogeng , a fetolana le Bajuta .
44018020	Ya re ba mo kopa gore a tlhole nabo malatsinyana , a se ka a dumela ,
44018021	mme a ba sadisa sentle a re : “ Kana ke tshwanetse go nna mo moletlong o o tlang kwa Jerusalema . Ke tla boela kwano go lona , fa Modimo o rata . ” Mme a tloga mo Efeso ka mokoro .
44018022	Ya re a sena go fitlha kwa Kaisarea , a tlhatlogela kwa Jerusalema , a dumedisa phuthego , a ba a ya kwa Antiogia .
44018023	Ya re a sena go nna sebaka teng , a tloga , a ralala lefatshe la Galatia le la Feregia ka go tlhomoganya mafelo , a tiisa barutwa botlhe .
44018024	Jaanong Mojuta mongwe yo leina la gagwe e leng Apolo a fitlha kwa Efeso ; o ne a tsaletswe kwa Aleksanteria , e le monna yo o rutegileng , yo o nonofileng mo Dikwalong .
44018025	Monna yo , o ne a rutilwe Tsela ya Morena , mme a bua ka go tuka mo pelong , a ruta ka kelelelo ka ga Jesu , mme kolobetso o ne a itse ya ga Johane fela .
44018026	Ene a simolola go bua ka phuthologo mo senagogeng . Mme ya re Perisila le Akwila ba mo utlwa , ba mo itseela , ba mo phuthololela tsela ya Modimo ka kelelelo e e fetisang .
44018027	Ya re a rata go fetela kwa Agaya , bakaulengwe ba mo nametsa , ba kwalela barutwa gore ba mo tshole . Ya re a sena go fitlha , a thusa thata ba ba dumetseng ka bopelotlhomogi jwa Modimo ;
44018028	gonne o ne a fenya Bajuta ka nonofo mo pepeneneng , a supa ka Dikwalo gore Jesu ke Keresete .
44019001	Jaanong e rile Apolo a le kwa Korinthe , Paulo a fitlha kwa Efeso , a sena go ralala dinaga tse di kwa godimo ; a fitlhela barutwa bangwe teng .
44019002	A ba botsa a re : “ A e rile fa lo dumela , lwa amogela Mowa o o Boitshepo ? ” Ba mo araba ba re : “ Nnyaya , le e seng go utlwa gore go na le Mowa o o Boitshepo . ”
44019003	A botsa gape a re : “ Lo kolobeditswe ka kolobetso efe ? ” Ba re : “ Ka kolobetso ya ga Johane . ”
44019004	Paulo a re : “ Johane o kolobeditse ka kolobetso ya tlhabologo , a bolelela batho gore ba dumele mo go ene yo tlang morago ga gagwe , e bong Jesu . ”
44019005	Ya re ba sena go utlwa jalo , ba kolobediwa mo leineng la Morena Jesu .
44019006	Mme ya re Paulo a ba baya diatla , Mowa o o Boitshepo wa tla mo go bone , ba bua ka diteme , ba be ba porofesa .
44019007	Mme banna botlhe bao e ne e ka nna ba ba 12 .
44019008	Jaanong a tsena mo senagogeng , a bua ka ga puso ya Modimo ka bopelokgale dikgwedi tse tharo , a fetolana nabo , a leka go ba kgona .
44019009	E rile bangwe ba ithatafatsa dipelo , ba sa utlwe , ba bua bosula ka ga Tsela ya bokeresete fa pele ga batho , a tloga mo go bone , a phuthela barutwa go sele , a fetolana le batho ka letsatsi lengwe le lengwe mo sekolong sa ga Tirano .
44019010	Selo se sa dirafala dinyaga di le pedi , mo botlhe ba ba agileng mo Asia ba bileng ba utlwa Lefoko la Morena , Bajuta le Bagerika .
44019011	Modimo wa dira ditiro tsa nonofo tse di gakgamatsang ka diatla tsa ga Paulo ,
44019012	mo e bileng masela a a amileng letlalo la gagwe gongwe dikhiba di neng tsa bewa mo balwetseng , mme malwetse a tloga mo go bone , le mewa e e bosula ya tswa .
44019013	Bajuta bangwe ba ba pholethang , e le baleleki ba mewa e e bosula , ba leka go bitsa leina la Morena Jesu mo go ba ba nang le mewa e e bosula ka go ba raya ba re : “ Re a lo leleka ka Jesu yo Paulo o mo rerang ! ”
44019014	E ne e le bomorwa ba ba supang , ba Mojuta mongwe , e bong Sekefa , moperesiti yo mogolo , ba ba dirang jalo .
44019015	Mme mowa o o bosula wa ba fetola wa re : “ Jesu ke a mo itse , le Paulo ke a mo tlhaloganya , lo bomang lona ? ”
44019016	Mme monna yo mowa o o bosula o leng mo go ene , a ba tlolela , a ba betelela botlhe , a ba fenya , mo ba bileng ba tshaba mo ntlong eo , ba sa ikatega , ba le dintho .
44019017	Jaanong selo se sa itsiwe ke botlhe , Bajuta le Bagerika , ba ba agileng mo Efeso ; poifo ya ba wela botlhe , mme leina la Morena Jesu la tumisiwa .
44019018	Ga ba ga tla ba bantsi ba ba dumetseng , ba ipobola , ba bolela ditiro tsa bone .
44019019	Ba bantsinyana ba bone ba ba neng ba dirile tsa mereo ya boloi , ba kgobokanya dikwalo tsa teng , ba di fisa fa pele ga botlhe ; ba bala tlhotlhwa ya tsona , ba fitlhela e le diranta di le 5 000 .
44019020	Ka mokgwa oo Lefoko la Morena la ata , la fenya ka nonofo .
44019021	E rile dilo tseo di sena go fela , Paulo a ikaelela mo moweng go ralala Maketonia le Agaya le go ya kwa Jerusalema , a re : “ E tla re ke sena go nna teng , ke tshwanela go bona le Roma . ”
44019022	Jaanong a roma ba le babedi ba bone ba ba mo direlang , e bong Timotheo le Eraseto , a ba romela kwa Maketonia , ene a nama a sa setse sebaka mo Asia .
44019023	Ka sebaka seo ga tsoga khuduego e kgolo ka ntlha ya Tsela ya bokeresete ;
44019024	gonne monna mongwe yo leina la gagwe e leng Demeterio , mothudi wa selefera yo o dirang ditempelana tsa selefera tsa ga Diana , a bo a tsisetsa badiri papadi e kgolo .
44019025	Yoo a ba phutha le badiri ba tiro e e tshwanang a ba raya a re : “ Banna , lo itse gore re bona khumo ya rona ka papadi e ;
44019026	mme lo a bona , e bile lo utlwa gore Paulo yo , o kgonne batho ba bantsi , e bile o ba fapositse , e seng mo Efeso fela , mme e batlile e nna le mo Asia yotlhe ka go bua a re : Medimo e e dirwang ka diatla ga se medimo .
44019027	Mme ga se tiro ya rona fela e e mo kotsing ya go ka nyatsega , e bile le tempele ya ga Diana , modimo o mogolo wa sesadi , e ka kaiwa e se sepe ; tota ona ka osi o Asia yotlhe le lefatshe lotlhe le o obamelang , o ka senyegelwa ke kgalalelo ya ona . ”
44019028	Fa ba utlwa jalo , ba tlala bogale , ba kua ba re : “ O mogolo , Diana wa Baefeso ! ”
44019029	Mme motse wa tlala pheretlhego , ba tabogela mo lebaleng la tshamekelo ka bongwefela jwa pelo , ba sena go tshwara Gayo le Aristarego Bamaketonia , bapati ba ga Paulo .
44019030	Ya re Paulo a rata go tsena mo bathong ba , barutwa ba mo thibela .
44019031	Le balaodi bangwe ba Asia ba e leng ditsala tsa gagwe , ba roma kwa go ene , ba mo rapela gore a se ka a ya kwa lebaleng la tshamekelo .
44019032	Teng ba bangwe ba kua se , ba bangwe se sele ; gonne kgobokano e ne e feretlhegile . Mme bontsi bo ne bo sa itse se se phuthegetsweng .
44019033	Bangwe ba bontsi ba isa Aleksantere kwa pele , ka Bajuta ba mo dirile mmueledi wa bone . Mme Aleksantere a boka ka letsogo , a rata go ba arabela mo bathong .
44019034	Ya re ba lemoga gore ke Mojuta , botlhe ba nna ba kua ka lentswe le le lengwe fela ka dinako tse di ka nnang tse pedi ba re : “ O mogolo , Diana wa Baefeso ! ”
44019035	Jaanong ya re mokwaledi wa motse a sena go didimatsa bontsi , a bua a re : “ Lona banna ba Efeso , kana ke ofe mo bathong yo o sa itseng gore motse wa Efeso ke modisa wa tempele ya ga Diana yo mogolo le wa setshwantsho sa gagwe se se oleng kwa legodimong ?
44019036	Jaanong e re ka dilo tse , di sa ka ke tsa ganediwa , lo tshwanetse go didimala , lo se dire sepe ka potlako .
44019037	Gonne lo tsisitse banna ba , ba e seng magodu a dilo tsa tempele , le e seng bakgadi ba modimo wa rona wa sesadi .
44019038	Mme jaanong , fa Demeterio le badiri ba ba nang nae ba na le kgang le mongwe , makgotla a teng , le baatlhodi , a ba sekisanye .
44019039	Mme fa lo batla sengwe se sele , se tla sekwa mo pitsong e e epilweng ka molao .
44019040	Gonne re mo kotsing ya go ka bewa molato ka ntlha ya moferefere wa kajeno , ka go se na lebaka lepe le re ka ikarabelang ka lone ka ntlha ya pheretlhego e . ” Ya re a sena go bua jalo , a phatlalatsa kgobokano .
44019041	
44020001	E rile pheretlhego e sena go khutla , Paulo a bitsa barutwa , a ba kgothatsa ; a ba a ba sadisa sentle , a bolola go ya kwa Maketonia .
44020002	A ralala dinaga tsa teng , a ba nametsa ka mafoko a mantsi , a ba a fetela kwa lefatsheng la Bagerika ,
44020003	a nna teng dikgwedi tse tharo . Ya re ka Bajuta ba mo laletse , fa a re o ya kwa Siria ka mokoro , a fetoga maikaelelo , a potologa ka tsela ya Maketonia .
44020004	O ne a patwa ke Sopatere , morwa Piro wa Berea , le Aristarego le Sekunto , e le ba Thesalonika , le Gayo wa Derebe , le Timotheo , le ba kwa Asia , e bong Tigiko le Terofimo .
44020005	Bone ba ne ba fetetse kwa pele , mme ba re leta kwa Teroase .
44020006	Mme rona ra tswa mo Filipi ka mokoro morago ga malatsi a Dinkgwe tse di sa bedisiwang , ra ba fitlhela kwa Teroase morago ga malatsi a matlhano , ra tlhola teng malatsi a supa .
44020007	E rile ka letsatsi la ntlha la beke , fa re phuthegetse go nathoganya senkgwe , Paulo a bua nabo , a ikaeletse go tsoga a tsamaya ; mme a rera nako e telele go fitlha gare ga bosigo .
44020008	Ga bo go le dipone tse dintsi mo ntlong e e fa godimo , kwa re phuthegetseng teng .
44020009	Jaanong lekau lengwe le leina la lone e leng Eutigo , le le ntseng mo fenstereng , la tshwarwa ke boroko jo bogolo , Paulo a sa ntse a buela pele ; mme ka le fentswe ke boroko , la wela fa fatshe go tswa kwa ntlong ya boraro e e kwa godimo , la tsewa le sule .
44020010	Mme Paulo a fologa , a mo wela godimo , a mo tlamparela a re : “ Se tsoseng modumo ; gonne mowa wa gagwe o sa le mo go ene . ”
44020011	A ba a tlhatloga , a nathoganya senkgwe , a ja , a bua nabo go le goleele go ya bosigo bo be bo se , ya baa gona a tlogang .
44020012	Ba tsisa mosimane a phedile , ba be ba gomotsega thata .
44020013	Jaanong rona re ne ra fetela kwa mokorong , ra ya kwa Aso ka ona , kwa re tla tsayang Paulo teng ; gonne o ne a laetse jalo , ka a ratile go tsamaya ka dinao .
44020014	E rile a kgatlhana le rona kwa Aso , ra mo pega mo mokorong , ra ya kwa Mitilene .
44020015	Ra tswa teng ka mokoro , mme ka moso ra fitlha go lebagana le Gio , ka moso o mongwe ra fapogela kwa Samo , mme ya re re sena go tlhola mo Terogileo , ka moso o mongwe ra fitlha kwa Mileto .
44020016	Gonne Paulo o ne a ikaeletse go feta Efeso ka mokoro gore a tle a se ka a diega mo Asia . O ne a itlhaganetse gore fa a ka kgona , a tle a nne kwa Jerusalema ka letsatsi la Pentekoste .
44020017	Ya re a le kwa Mileto , a roma motho kwa Efeso go bitsa bagolo ba phuthego .
44020018	Ya re ba sena go fitlha kwa go ene , a ba raya a re : “ Lo itse ka fa ke ntseng le lona ka teng ka sebaka sotlhe , go tloga ka letsatsi la ntlha le ke tsileng mono Asia ka lone ,
44020019	ke direla Morena ka boikokobetso jotlhe , le ka dikeledi , le ka dithaelo tse di nkwetseng ka ditalelo tsa Bajuta ,
44020020	ka fa ke se kang ka tlhaetsa sepe se se molemo ka teng , ka lo bolelela , ka lo ruta mo ponatshegong le mo matlong ;
44020021	ka supa mo Bajuteng le mo Bagerikeng ka ga tlhabologelo Modimong , le tumelo ya go dumela mo go Morena wa rona Jesu Keresete .
44020022	“ Mme jaanong , bonang ke etela kwa Jerusalema , ke bofilwe mo moweng , ke sa itse tse di tla ntirafalelang teng ,
44020023	fa e se gore Mowa o o Boitshepo o ntshupetsa mo motseng mongwe le mongwe o re , dikgole le dipitlagano di nkemetse .
44020024	Mme ga ke re sepe ka tsona , le bophelo jwa me ga ke bo kaye se segolo , fa nka swetsa fela tshiano ya me ka boitumelo , e bong tirelo e ke e amogetseng mo go Morena Jesu ya go supa Efangele ya bopelotlhomogi jwa Modimo .
44020025	“ Mme jaanong ke itse gore ga lo kitla lo tlhola lo bona sefatlhego sa me , lona lotlhe ba ke tsamaileng mo go lona , ke rera tsa puso ya Modimo .
44020026	Ke ka moo ke supang mo go lona ka letsatsi la kajeno gore ga ke na molato mo tatlhegong ya ga ope ;
44020027	gonne ga ke a ka ka tlhaetsa sepe , mme ke lo boleletse maikaelelo a Modimo otlhe .
44020028	Lo itise , lo be lo dise letsomane lotlhe le Mowa o o Boitshepo o lo beileng go nna baokamedi ba lone , gore lo fudise phuthego ya Modimo e o e itheketseng ka madi a ona .
44020029	Gonne ke itse gore e tla re ke sena go tsamaya , go tsene mo go lona diphiri tse di setlhogo tse di sa rekegeleng letsomane .
44020030	Le mo go lona ka losi go tla tsoga banna ba ba buang tse di sokameng gore ba fapose barutwa , ba sale bone morago .
44020031	Ka moo , disang lo nne lo gakologelwe gore dinyaga di le tharo ga ke a ka ka khutla go kaela mongwe le mongwe bosigo le motshegare ka dikeledi .
44020032	“ Mme jaanong , bakaulengwe , ke lo neela mo Moreneng le mo Lefokong la bopelotlhomogi jwa gagwe yo o nonofileng go lo aga le go lo naya boswa mmogo le botlhe ba ba itshepisitsweng .
44020033	Ga ke a ka ka eletsa selefera le fa e le gouta le fa e le diaparo tsa ga ope .
44020034	Lo itse ka losi gore diatla tse , di ntiretse tsa bophelo le ba ba neng ba na le nna .
44020035	Ke lo supeditse mo go tsotlhe gore ka go dira jalo re tshwanetse go thusa ba ba bokoa , le go gakologelwa Lefoko la Morena Jesu le a le buileng ka esi a re : ‘ Go naya go na le lesego bogolo go go amogela . ’ ”
44020036	Ya re a sena go bua jalo , a khubama , a rapela nabo botlhe .
44020037	Ga ba ga nna selelo se segolo mo go botlhe , ba wela mo molaleng wa ga Paulo , ba mo atla ,
44020038	ba hutsafadiwa bogolo ke lefoko le a le buileng a re , ga ba kitla ba tlhola ba bona sefatlhego sa gagwe . Mme ba mo felegetsa go fitlha kwa mokorong .
44021001	E rile re sena go kgaogana nabo , ra tsamaya ka mokoro , ra tlhamalalela kwa Kose ; ka moso ra ya kwa Roto , ra tswa teng , ra fitlha kwa Patara .
44021002	Ra fitlhela mokoro o o kgabaganyetsang kwa Fenikia , ra o palama , ra tsamaya .
44021003	Ya re re bona setlhakatlhake sa Kipero , ra se pota ka fa molemeng , ra fetela kwa Siria , ra goroga mo Tiro ; gonne ke gona fa mokoro o neng o tla pagololwa morwalo teng .
44021004	Ya re re bona barutwa , ra tlhola malatsi a a supang teng ; mme bao ba bolelela Paulo ka Mowa gore a se ka a ya kwa Jerusalema .
44021005	Ya re re sena go swetsa malatsi ao , ra tloga , ra tswelela , bone botlhe ba na le basadi le bana ba re buledisa , go ya re be re tswe mo motseng ; ra khubama fa losing lwa lewatle , ra rapela .
44021006	Jaanong ra dumedisanya , ra palama mokoro , bone ba boela kwa gae .
44021007	Ya re re fetsa leeto la go tswa kwa Tiro , ra fitlha kwa Petolemai , ra dumedisa badumedi , ra tlhola nabo letsatsi le le lengwe fela .
44021008	Ka moso ra tloga , ra ba ra fitlha kwa Kaisarea ; teng ra tsena mo ntlong ya ga Filipo wa moefangele yo e neng e le mongwe wa ba supa , ra tlhola nae .
44021009	Yoo a bo a na le bomorwadie ba le bane , e le makgarebe a a nang le neo ya boporofeti .
44021010	Ya re re sena go nna teng malatsi a se kae , ga tla moporofeti mongwe , a tswa Jutea yo go tweng Agabo .
44021011	A fitlha fa go rona , a tsaya moitlamo wa ga Paulo , a ipofa maoto le mabogo a re : “ Mowa o o Boitshepo o bua jaana o re : ‘ Mong wa moitlamo o , Bajuta ba tla mmofa jalo kwa Jerusalema , ba mo neela mo diatleng tsa baheitane . ’ ”
44021012	Ya re re utlwa jalo , ra mo rapela , rona le ba felo foo , gore a se ka a ya kwa Jerusalema .
44021013	Foo Paulo a araba a re : “ Lo dirang ka go lela , lo mphatlola pelo ? Kana ke iketleeditse go swela leina la Morena Jesu kwa Jerusalema , e seng go golegwa fela . ”
44021014	Mme ya re a gana go rapelesega , ra ineela ra re : “ A thato ya Morena e dirafale ! ”
44021015	Morago ga malatsi ao ra ipaakanya , ra ya kwa Jerusalema .
44021016	Bangwe ba barutwa ba Kaisarea le bone ba ya le rona , ba re isa kwa go mongwe e bong Menasone wa Kipero , morutwa wa bogologolo , yo re yang go nna kwa ga gagwe .
44021017	E rile re fitlha kwa Jerusalema , bakaulengwe ba re tshola ka boitumelo .
44021018	Ka moso Paulo a ya le rona kwa go Jakobo ; bagolo botlhe ba phuthegela teng .
44021019	Ya re a sena go ba dumedisa , a ba bolelela sengwe le sengwe se Modimo o se dirileng mo baheitaneng ka tirelo ya gagwe .
44021020	Mme bone , ya re ba utlwa , ba galaletsa Modimo , ba mo raya ba re : “ Mogarona , o a bona gore ke dikete tse di kana kang tsa Bajuta ba ba dumetseng ; mme botlhe ba tlhoafaletse molao .
44021021	Ba boleletswe ka ga gago ga twe : O ruta Bajuta botlhe ba ba mo go Baditšhaba gore ba hularele Moše , o a re , ba se rupise bana le e seng go tsamaya ka fa mekgweng ya segarona .
44021022	Mme jaanong go ka tweng ? Go tshwanetse ga nna pitso ya phuthego ; kana ba tla utlwa gore o tsile .
44021023	“ Ka moo he , dira se re se go rayang . Re na le banna ba le bane ba ba nang le ikano ;
44021024	ba tsee , o itshekisiwe nabo , o ba duelele gore ba tle ba beolwe ditlhogo ; mme botlhe ba tla itse gore tse ba di boleletsweng ka ga gago ga se tsona , mme le wena ka wesi o sepela o tshegeditse molao .
44021025	Fa e le Baditšhaba ba ba dumetseng re ba kwaletse katlholo ya rona gore ba se ka ba tshegetsa sepe sa dilo tse , mme ba ikilele mo nameng ya ditlhabelo tsa medimo le mo mading le mo go tse di betilweng le mo boakeng fela . ”
44021026	Foo Paulo a tsaya banna bao ; mme ya re ka moso a itshekisiwa nabo , a tsena mo Tempeleng , a bolela gore sebaka sa malatsi a boitshekiso se tla fela leng , a nna teng go ya mongwe le mongwe wa bone a be a isediwe setlhabelo .
44021027	Jaanong e rile malatsi ao a supa a le gaufi le go fela , Bajuta ba ba tswang kwa Asia ba mmona mo Tempeleng , ba feretlha bontsi jotlhe , ba mo tshwara ,
44021028	ba kua ba re : “ Banna ba Iseraele , thusang ! Motho yo ke ene yo o rutang botlhe mo ntlheng tsotlhe ka mokgwa o o thulanang le morafe wa ga rona le molao le Felo fa ; e bile o tlisitse Bagerika mo Tempeleng , a itshepolola Felo-fa-go-Boitshepo fa . ”
44021029	Ba re jalo ka gonne ba ne ba bonye Terofimo wa Efeso , a na le ene mo motseng , yo ba itlhomileng gore Paulo o mo isitse mo Tempeleng .
44021030	Motse otlhe wa kgoberega , ga nna kgobokano ya batho ; jaanong ba tshwara Paulo , ba mo swatolela kwa ntle ga Tempele ; mme ka bonako mejako ya tswalwa .
44021031	Ya re ba rata go mmolaya , molaodi wa mophato o o sekete a itsisiwe gore Jerusalema yotlhe o feretlhegile .
44021032	A akofa a tsaya batlhabani le balaodi-ba-lekgolo , a tabogela kwa go bone . Mme ya re ba bona molaodi-wa-sekete le batlhabani , ba khutla go betsa Paulo .
44021033	Foo molaodi-wa-sekete a atamela , a mo tshwara , a laola gore a golegwe ka dikeetane di le pedi ; a ba a botsa gore ke mang , le gore o dirile eng .
44021034	Mme bangwe mo bontsing ba kua se , ba bangwe se sele ; ya re ka a retelelwa ke go lemoga tlhomamo ka ntlha ya pheretlhego , a laola gore a isiwe mo kagong ya batlhabani .
44021035	Ya re a fitlha fa mapalamong , a rwalwa ke batlhabani ka ntlha ya bogale jwa batho .
44021036	Gonne bontsi jwa morafe bo ne bo ba setse morago , bo kua bo re : “ A a bolawe ! ”
44021037	Ya re fa Paulo a tla isiwa mo kagong ya batlhabani , a raya molaodi-wa-sekete a re : “ A nka bua sengwe nao ! ” Ene a araba a re : “ A o itse Segerika ?
44021038	A ga se wena Moegepeto yo maloba o tsositseng pheretlhego , wa gogela babolai ba ba dikete tse nne kwa sekakeng ? ”
44021039	Paulo a araba a re : “ Ke Mojuta wa kwa Tareso wa Kilekia , moagi wa motse o o itsegeng ; ke a go rapela , ntetlelele go bua le batho . ”
44021040	Ya re a sena go mo letlelela , Paulo a ema mo mapalamong , a boka batho ka letsogo ; mme ya re go sena go nna tidimalo e kgolo , a bua nabo ka Sehebere a re :
44022001	“ Ba ga etsho le borra , utlwang boikarabelo jwa me mo go lona . ”
44022002	Ya re ba utlwa gore o bua nabo ka Sehebere , ba didimala bogolo ; mme a tswelela pele a re :
44022003	“ Nna ke monna wa Mojuta , ke tsaletswe kwa Tareso wa Kilekia , mme ka godisediwa mo motseng ono , ka rutwa molao wa borraetsho fa dinaong tsa ga Gamaliele ka tlhokomelo e kgolo , ke le yo o tlhoafalelang Modimo jaaka lona lotlhe lo dira gompieno .
44022004	Ka bogisa Tsela e ya bokeresete go isa losong , ka golega banna le basadi , ka ba tsenya mo matlong a kgolegelo ,
44022005	jaaka le ene moperesiti yo mogolo le lesomo lotlhe la bagolo ba ka supa ka ga me . Ke bile ka tsaya dikwalo mo go bone tse di yang kwa go ba ga etsho ba Damaseko , ka etela teng gore le ba ba teng ke ba golege , ke ba tsise kwano Jerusalema , ba tle ba fiwe petso .
44022006	“ Jaanong ya re ke ntse ke tsamaya , ke atametse Damaseko , go le motshegare , lesedi le legolo le le tswang legodimong le phatsima tikologong ya me ka tshoganyetso ,
44022007	ka wela fa fatshe , ka utlwa lentswe le nthaya le re : ‘ Saule , Saule , o mpogisetsang ? ’
44022008	Ka araba ka re : ‘ Morena , o mang ? ’ A nthaya a re : ‘ Ke nna Jesu wa Nasaretha yo ò mmogisang . ’
44022009	Mme ba ba neng ba na le nna ba bona lesedi , ba boifa , fela ba se ka ba utlwa lentswe la yo o buang le nna .
44022010	Ka ba ka re : ‘ Morena , ke direng ? ’ Morena a nthaya a re : ‘ Nanoga o tsene mo Damaseko , teng o tla bolelelwa tsotlhe tse o laotsweng go di dira . ’
44022011	Mme ka ke ne ke sa bone ka ntlha ya kgalalelo ya lesedi leo , ka gogwa ka letsogo ke ba ba neng ba na le nna , ka fitlha kwa Damaseko .
44022012	“ Mme Anania mongwe , monna yo o boifang Modimo ka fa molaong , yo o neng a na le tumo e e molemo mo Bajuteng botlhe ba ba agileng teng ,
44022013	a tla kwa go nna , a ema teng , a nthaya a re : ‘ Saule , mokaulengwe , boa o bone ! ’ Ka foufologa e sa le ka nako eo , ka mmona .
44022014	A ba a re : ‘ Modimo wa borraetsho o go itlhaoletse pele gore o itse thato ya ona , le go bona Mosiami le go utlwa lentswe le le tswang mo molomong wa gagwe ;
44022015	gonne o tla nna mosupi wa gagwe mo bathong botlhe , o supa tse o di bonyeng le tse o di utlwileng .
44022016	Jaanong o diegelang ? Nanoga o kolobediwe , o be o tlhapisiwe dibe tsa gago o ntse o bitsa leina la gagwe ! ’
44022017	“ E rile ke boetse kwano Jerusalema , ke rapela mo Tempeleng , ka wela mo tshiramong ya pelo ,
44022018	ka mmona , a nthaya a re : ‘ Itlhaganele o tswe mo Jerusalema ka bonako ; gonne ga ba nke ba tshola tshupo ya gago ka ga me . ’
44022019	Nna ka bua ka re : ‘ Morena , ba itse ka bosi gore ba ba dumetseng mo go wena ke ba tsentse mo kgolegong , ka ba betsa mo disenagogeng ;
44022020	le gona e rile madi a ga Setefane , mosupi wa gago , a tshololwa , le nna ka nosi ka bo ke eme teng , ke dumelelana le go bolawa ga gagwe , ke disitse dikobo tsa ba ba mmolayang . ’
44022021	Mme a nthaya a re : ‘ Tloga o tsamae ; gonne ke tla go romela kwa kgakala kwa baheitaneng . ’ ”
44022022	Ba nna ba mo reetsa go fitlha mo lefokong le ; ya baa gona ba tsholetsang mantswe ba re : “ A yo o ntseng jaana a tlosiwe mo lefatsheng ; gonne ga go a tshwanela gore a phele ! ”
44022023	Ya re ba ntse ba kua , ba latlha dikobo , ba kubuela lorole kwa godimo ,
44022024	molaodi-wa-sekete a laola gore a isiwe mo kagong ya batlhabani , a re , a botsolodiwe ka dithupa , a tle a lemoge gore ke ka ntlha ya eng , fa ba mo kuelela jalo .
44022025	Jaanong ya re ba mo ngamola ka dikgole , Paulo a raya molaodi-wa-lekgolo yo o emeng teng a re : “ A lo letleletswe go seola motho yo e leng Moroma , a bile a ise a atlholwe ? ”
44022026	Ya re molaodi-wa-lekgolo a sena go utlwa , a ya kwa molaoding-wa-sekete , a mo raya a re : “ O tla reng ? Motho yo ke Moroma . ”
44022027	Ga tla molaodi-wa-sekete , a mmotsa a re : “ Mpolelele , a o Moroma ? ” Ene a re : “ Ee . ”
44022028	Molaodi-wa-sekete a mo fetola a re : “ Boroma joo ke bo rekile ka madi a mantsi . ” Paulo ene a re : “ Mme nna ke tsetswe ke le Moroma . ”
44022029	Ya baa gona ba ba neng ba re ba a mmotsolotsa ba akofang ba tloga fa go ene ; molaodi-wa-sekete le ene a boifa , a sena go utlwa gore ke Moroma , ka a mo golegile .
44022030	Ya re ka moso , ka molaodi a rata go itse ka tlhomamo se Bajuta ba mmonang molato ka sona , a mmofolola dikgolego ; a ba a laola gore baperesiti ba bagolo le lekgotla le legolo lotlhe ba phuthege ; a folosa Paulo , a mmaya fa pele ga bone .
44023001	Jaanong Paulo a tlhoma matlho mo lekgotleng le legolo , a ba raya a re : “ Banna ba ga etsho , ke phedile ka segakolodi se se molemo fa pele ga Modimo go fitlhela letsatsing leno . ”
44023002	Foo Anania , moperesiti yo mogolo , a laola ba ba emeng fa go ene gore ba mo itee molomo .
44023003	Paulo a mo raya a re : “ Modimo o tla go betsa , lomota lo lo takilweng ke wena ! O a re , o nkatlhola ka fa molaong ; mme a o laola gore ke itewe , mme e se ka molao ? ”
44023004	Ba ba emeng teng ba re : “ A o kgala moperesiti yo mogolo wa Modimo ? ”
44023005	Paulo a re : “ Ba ga etsho , ke ne ke sa itse gore ke moperesiti yo mogolo ; kana go kwadilwe ga twe : ‘ O se ka wa hutsa molaodi wa morafe wa ga eno . ’ ”
44023006	Ya re Paulo a lemoga gore bangwe ba bone ke Basadukai , mme ba bangwe ke Bafarisai , a kua mo lekgotleng a re : “ Banna ba ga etsho , ke Mofarisai le ngwana wa Bafarisai ; ke ka ntlha ya tsholofelo , e bong tsogo ya baswi , fa ke sekisiwa . ”
44023007	Ya re a sena go bua jalo , ga tsoga kgang fa gare ga Bafarisai le Basadukai ; lekgotla la ba la kgaogana .
44023008	Gonne Basadukai ba re , ga go na tsogo ya baswi le e seng moengele gongwe mowa ; mme Bafarisai ba di dumela tsotlhe .
44023009	Ga ba ga tsoga modumo o mogolo ; mme bangwe ba Baitsedikwalo ba lesomo la Bafarisai ba nanoga , ba mo emela ba re : “ Ga re bone bosula bope mo mothong yo ; mme fa mowa gongwe moengele a buile nae , re ka palelwa ke go lwantsha Modimo ! ”
44023010	Ya re kgang e gola , molaodi-wa-sekete a boifa gore Paulo o tla gagolwa ke bone ; a ba a laola gore mophato o fologe , o mo tsee ka thata mo go bone , o mmusetse kwa kagong ya batlhabani .
44023011	Mo bosigong joo Morena a ema fa go ene , a mo raya a re : “ Nametsega , Paulo ; gonne o tshwanetse go supa le kwa Roma , jaaka o supile ka ga me mo Jerusalema . ”
44023012	E rile bo sena go sa , Bajuta ba dira kgolagano , ba ikana ka khutso gore ga ba kitla ba ja le e seng go nwa , ba ise ba bolae Paulo .
44023013	Ba ba dumalanyeng ka ikano eo ba ne ba feta 40 .
44023014	Bone bao ba ya kwa baperesiting ba bagolo le bagolong ba morafe , ba ba raya ba re : “ Re ikanne ka khutso gore ga re kitla re isa sepe ganong , re ise re bolae Paulo .
44023015	Jaanong he , lona le ba lekgotla le legolo , kopang molaodi-wa-sekete gore a mo folosetse kwano go lona , jaaka e kete lo rata go tlhotlhomisa ka ga gagwe ka tlhokomelo e kgolo ; mme rona re ipaakantse go mmolaya , a ise a fitlhe . ”
44023016	Mme motlogolo wa ga Paulo a utlwela talelo eo , a ya , a tsena mo kagong ya batlhabani , a bolelela Paulo .
44023017	Paulo a bitsa mongwe wa balaodi-ba-lekgolo , a mo raya a re : “ Isa lekau le kwa molaoding-wa-sekete ; gonne o na le sengwe go se mmegela . ”
44023018	Ke fa a le tsaya , a le isa kwa molaoding-wa-sekete , a mo raya a re : “ Paulo wa mogolegwi o mpiditse , a nkopa gore ke tsise lekau le kwano go wena ; le na le sengwe go se go bolelela . ”
44023019	Molaodi-wa-sekete a le tshwara letsogo , a le gogela fa thoko , a le botsa ka sephiri a re : “ Ke eng se o nang le go se mpolelela ? ”
44023020	Ene a re : “ Bajuta ba dumalanye go go kopa gore e re kamoso o folosetse Paulo kwa lekgotleng le legolo , jaaka e kete ba rata go botsolotsa ka ga gagwe ka tlhokomelo e kgolo .
44023021	“ O se ka wa ba utlwa ; gonne o laletswe ke banna ba ba fetang 40 ba bone , ba ikanne ka khutso gore ga ba kitla ba ja le e seng go nwa , ba ise ba mmolae ; mme jaanong ba ipaakantse , ba letile tumelelo ya gago . ”
44023022	Ke fa molaodi-wa-sekete a rebola lekau gore le tsamae , a le laya a re : “ O se ka wa bolelela ope gore o ntshebetse dilo tseo . ”
44023023	Jaanong a bitsa balaodi-ba-lekgolo ba le babedi , a ba raya a re : “ Baakanyang batlhabani ba le 200 , ba ye kwa Kaisarea , le bapalami ba dipitse ba le 70 , le ba marumo ba le 200 , ba tloge ka nako ya robongwe bosigo ;
44023024	gape ba baakanye dipelesa gore ba palamise Paulo mo go tsona , ba mo ise kwa go molaodi yo mogolo Felekise a phologile sentle . ”
44023025	A ba a kwala lokwalo a re :
44023026	“ Nna Kelaudio Lisia ke dumedisa Felekise , molaodi yo o tlotlegang segolo , ka re :
44023027	Monna yoo o ne a tshwerwe ke Bajuta , ba batla go mmolaya . Mme ka ya teng le mophato , ka mo golola , ka ke lemogile gore ke Moroma .
44023028	Jaanong ka ke ne ke rata go itse se ba mo latofatsang ka sona , ka mo isa kwa lekgotleng le legolo la bone ;
44023029	ka fitlhela a bewa molato ka ntlha ya dikgang dingwe tsa molao wa bone ; mme a se na molato ope o o tshwanetseng loso , le e seng kgolego .
44023030	E rile ke sena go sebelwa gore monna yoo o tla lalelwa , ka akofa ka mo romela koo go wena , ka ba ka laela balatofatsi ba gagwe gore se ba nang naso ka ga gagwe ba se bue fa pele ga gago . Sala sentle . ”
44023031	Jaanong batlhabani ba tsaya Paulo ka fa ba laetsweng ka teng ; ba mo isa kwa Antipateri bosigo .
44023032	Ya re ka moso ba tlogela bapalami ba dipitse gore ba tswelele nae ; mme ba dinao ba boela kwa kagong ya batlhabani .
44023033	Ya re ba sena go fitlha kwa Kaisarea , ba neela molaodi yo mogolo lokwalo , le Paulo ba mmaya fa pele ga gagwe .
44023034	Ya re a sena go lo buisa , a botsa gore ke wa karolo efe ya puso ya Roma ; ya re a utlwa gore ke wa Kilekia , a re :
44023035	“ Ke tla utlwa sentle kgang ya gago , balatofatsi ba gago le bone ba sena go tla . ” A ba a laola gore a disiwe a le mo ntlong ya ga Herote ya bogosi .
44024001	E rile morago ga malatsi a le matlhano Anania , moperesiti yo mogolo , a tla le bagolo ba morafe bangwe le mmueledi mongwe , e bong Teretulo , ba begela molaodi yo mogolo Paulo .
44024002	Ya re Paulo a sena go bidiwa , Teretulo a simolola go mo latofatsa a re : “ E re ka re bona kagiso e kgolo ka wena , le ka morafe ono o direlwa ditlhabololo ka tlamelo ya gago
44024003	ka mekgwa yotlhe le mo ntlheng tsotlhe , re amogela gona ka tebogo yotlhe , wena Felekise yo o tlotlegang segolo .
44024004	Mme fela , ka ke sa rate go go dia , ke go rapela gore o re reetse go se kae ka bopelonomi jwa gago .
44024005	Re fitlhetse monna yo a le botlhole , a feretlha mo Bajuteng botlhe mo lefatsheng lotlhe ; e bile ke moeteledi pele wa setlhopha sa maitirelo sa Banasaretha .
44024006	O bile o lekile go itshepolola Tempele ; mme ra mo tshwara , ra rata go mo atlhola ka fa molaong wa rona .
44024007	Mme Lisia , molaodi-wa-sekete , a tla , a mo ubula ka thata e kgolo mo diatleng tsa rona ,
44024008	a laela balatofatsi ba gagwe gore ba tle fa pele ga gago . O tla kgona go tlhaloganya dilo tsotlhe tse re mmayang molato ka tsona , fa o ka mmotsolotsa ka wesi . ”
44024009	Bajuta le bone ba mo tlatsa , ba tlhomamisa gore go ntse jalo .
44024010	Ya re molaodi yo mogolo a sena go mo gwetlha gore a bue , Paulo a araba a re : “ E re ka ke itse gore e setse e le dinyaga tse dintsi o ntse o le moatlhodi wa morafe o , ke ikarabela ka phuthologo ntlheng ya tse di ntebanyeng ;
44024011	o ka lemoga gore fa ke sena go ya kwa Jerusalema go obamela , ga go ise go fete malatsi a le 12 ;
44024012	mme ga ba ise ba mphitlhele ke ganetsanya le ope mo Tempeleng , gongwe ke dira khuduego mo bontsing le e seng mo disenagogeng gongwe mo motseng .
44024013	Le gona ga ba ka ke ba go tlhomamisetsa sepe ka ga dilo tse ba ntatofatsang ka tsona jaanong .
44024014	“ Mme ke go ipobolela gore ka nnete ke direla Modimo wa borraetsho ka fa Tseleng e ba reng ke ya setlhopha sa maitirelo , ke ntse ke dumela tsotlhe tse di utlwanang le molao le tse di kwadilweng mo baporofeting ,
44024015	ke na le tsholofelo mo Modimong ya se le bone ba se lebelelang gore go tla nna tsogo ya basiami le ya basiamolodi .
44024016	Ke bile ke ntse ke itlwaetsa go nna le segakolodi se se se nang molato ka gale mo Modimong le mo bathong .
44024017	“ Mme morago ga dinyaga di se kae ka tla go tsisetsa morafe wa ga etsho dikatso le go isa ditshupelo .
44024018	Ya re ke di isa , Bajuta bangwe ba kwa Asia ba mphitlhela mo Tempeleng ke itshekisitswe , go se na bontsi jwa batho le e seng modumo ;
44024019	ke bone ba ba ka bong ba le fano fa pele ga gago ba supa molato , fa ba o bona mo go nna .
44024020	Gongwe a bone ba ka bosi ba bolele tshiamololo e ba e bonyeng mo go nna , fa ke ne ka ema fa pele ga lekgotla le legolo la bone .
44024021	Kampo ba mpona molato ka ntlha ya lefoko le le lengwe lele le ke le kuileng ke eme mo gare ga bone ka re : ‘ Ke sekisiwa kajeno ke lona ka ntlha ya tsogo ya baswi . ’ ”
44024022	Mme Felekise , e re ka a ne a itse tse dintsi tsa Tsela ya bokeresete , a busetsa kgang kwa morago a re : “ E tla re Lisia , molaodi-wa-sekete , a sena go tla , ke atlhole kgang ya lona . ”
44024023	Jaanong a laela molaodi-wa-lekgolo gore a mo dise , mme a se ka a tshwenngwa ; go se thibelwe ope wa ba ga gabo go mo direla gongwe go mo etela .
44024024	E rile morago ga malatsi mangwe Felekise a tla le Durusila , mohumagadi wa gagwe wa Mojuta ; a bitsa Paulo , a mo reetsa , a bolela ka ga tumelo ya go dumela mo go Keresete Jesu .
44024025	Mme ya re a ntse a bua ka ga tshiamo le ka ga boitshwaro le ka ga katlholo e e tlang , Felekise a tshoga , a ba a mo araba a re : “ Gompieno o ka tsamaya ; e tla re ke sena go bona nako , ke go bitse . ”
44024026	E bile o ne a solofetse gore o tla newa madi ke Paulo gore a mo golole ; ke ka moo a mmiditseng gangwe le gape , a buisanya nae .
44024027	E rile dinyaga tse pedi di sena go feta , Porekio Feseto a tsena mo boemong jwa ga Felekise ; mme ya re ka Felekise a ne a rata go kgatlha Bajuta , a tsamaya , a sa golola Paulo .
44025001	Jaanong e rile Feseto a sena go fitlha mo karolong eo ya puso , a tloga kwa Kaisarea morago ga malatsi a mararo , a ya kwa Jerusalema .
44025002	Foo baperesiti ba bagolo le batlotlegi ba Bajuta ba mmegela molato wa ga Paulo , ba mo emelela ,
44025003	ba kopa gore a ba itumedise kgatlhanong le ene ka go mmiletsa kwa Jerusalema ; fela bone ba ne ba mo laletse go tla mmolaela mo tseleng .
44025004	Jaanong Feseto a fetola a re : “ Paulo o disitswe kwa Kaisarea ; le nna ka nosi ke tla tloga ke boela teng . ”
44025005	A ba a re : “ Jaanong a ba ba nang le thata mo go lona ba tsamae le nna ; e tle e re fa go na le tshokamo nngwe mo monneng yoo , ba e supe . ”
44025006	Ya re a sena go tlhola nabo malatsi a a nnang robedi gongwe some , a boela kwa Kaisarea . Ka moso a nna mo sedulong sa katlholo , a laela gore Paulo a tsisiwe .
44025007	Ya re a sena go tla , Bajuta ba ba tswang kwa Jerusalema ba mo dikanyetsa , ba mmaya melato e mentsi e megolo e ba sa ka keng ba e supa .
44025008	Paulo ene a ikarabela a re : “ Ga ke a leofela molao wa Bajuta le e seng Tempele le e seng Kaisara . ”
44025009	Mme Feseto , ya re ka a rata go kgatlha Bajuta , a botsa Paulo a re : “ A o rata go ya kwa Jerusalema go atlholwa teng fa pele ga me ka ga dilo tse ? ”
44025010	Ke fa Paulo a re : “ Ke eme fa pele ga sedulo sa katlholo sa Kaisara , fa ke tshwanetseng go atlholwa teng ; Bajuta ga ke a ba siamololela ka sepe jaaka le wena o itse sentle .
44025011	Jaanong fa ke siamolotse , ke dirile sengwe se se tshwanetseng loso , ga ke gane go swa ; mme fa go se na nnete mo go tse ba ntatofatsang ka tsona , ga go ope yo o tshwanetseng go nneela mo thateng ya bone . Ke ipiletsa Kaisara . ”
44025012	Feseto , fa a sena go gakololana le ba lekgotla , a mo araba a re : “ O ipileditse Kaisara , o tla ya kwa go Kaisara . ”
44025013	E rile malatsi mangwe a sena go feta , kgosi Ageripa le Berenike ba fitlha mo Kaisarea gore ba dumedise Feseto .
44025014	Ya re ba sena go nna teng malatsinyana , Feseto a bolelela kgosi kgang ya ga Paulo a re : “ Go na le monna mongwe mono yo Felekise a mo tlogetseng , a golegilwe .
44025015	E rile ke le kwa Jerusalema , baperesiti ba bagolo le bagolo ba Bajuta ba mpegela molato wa gagwe , ba batla gore a atlholwe .
44025016	Mme ka ba araba ka re , ga se mokgwa wa Baroma go neela motho ope mo petsong , fa yo o latofadiwang a ise a lebagane le ba ba mmayang molato , gore a nne le go ka ikarabela ka ga molato o a o bewang .
44025017	Jaanong ya re ba sena go phuthega mono , ka se ka ka diega ; ka moso ka nna mo sedulong sa katlholo , ka laela gore monna yoo a tlisiwe .
44025018	Mme ya re ba ba mo latofatsang ba ema , ba se ka ba supa molato ope wa tse di bosula , tse ke neng ke di gopotse ;
44025019	mme ba bo ba na le dikganetsanyo dingwe nae ka ga tumelo ya bone le ka ga mongwe yo o bidiwang Jesu yo o suleng , yo Paulo o tlhomamisang gore o a phela .
44025020	Nna ya re ka ke akabadiwa ke go tlhotlhomisa dilo tse , ka mmotsa fa a rata go ya kwa Jerusalema le go atlholwa teng ka ga dilo tse .
44025021	Mme ya re Paulo a sena go rapela gore a nne mo kgolegong , a lete katlholo ya Kaisara , ka laela gore a disiwe go ya ke be ke mo romele kwa go Kaisara . ”
44025022	Jaanong Ageripa a raya Feseto a re : “ Le nna ke rata go utlwa motho yoo . ” Ene a re : “ O tla mo utlwa kamoso . ”
44025023	Kamoso Ageripa a tla le Berenike ka tlotlomalo e kgolo , ba tsena mo ntlong ya lekgotla le balaodi-ba-sekete le banna ba ba tlotlegang ba motse . Ke fa Paulo a tsisiwa ka taelo ya ga Feseto .
44025024	Feseto a bua a re : “ Kgosi Ageripa le banna botlhe , ba lo nnang le rona fano , lo a mmona , yo bontsi jotlhe jwa Bajuta ba nthapetseng ka ga gagwe kwa Jerusalema le mono , ba kua ba re : ‘ Ga a tlhole a tshwanela go phela . ’
44025025	Mme nna ka fitlhela a sa dira sepe se se tshwanetseng loso ; mme e re ka ene ka esi a ipileditse Kaisara , ka atlhola go mo romela teng .
44025026	Mme fela , ga ke na sepe sa tlhomamo se nka se kwalelang morena ka ga gagwe . Ke ka moo ke mo tlisitseng fa pele ga lona , bogolo fa pele ga gago , kgosi Ageripa , gore e tle e re morago ga potsolotso ke nne le sengwe se nka se kwalang ;
44025027	gonne mo go nna ke bosilo , fa go ka romelwa mogolegwi , mme go sa bolelwe melato e a e bewang . ”
44026001	Jaanong Ageripa a raya Paulo a re : “ O letleletswe go ipuelela . ” Paulo a tsholetsa letsogo , a ikarabela a re :
44026002	“ Ke ikaya ke le sego , kgosi Ageripa , ka ke tshwanetse go ikarabela fa pele ga gago kajeno ka ga dilo tsotlhe tse ke latofadiwang ke Bajuta ka tsona ;
44026003	bogolo ka o na le kitso ka ga mekgwa le dikgang tsotlhe tse di mo Bajuteng ; ke ka moo ke go rapelang gore o ntheetse ka bopelotelele .
44026004	“ Jaanong fa e le tsa bophelo jwa me go tloga bošweng jwa me jo ke bo phedileng go tswa tshimologong mo morafeng wa ga etsho le mo Jerusalema , Bajuta botlhe ba a di itse ,
44026005	ka ba sa le ba nkitse go tloga tshimologong ; fa ba rata , ba ka bo ba supa gore ke phedile ke le Mofarisai mo lesomong le le nang le molao o o gagametseng thata la tumelo ya rona .
44026006	Mme jaanong ke eme fano go sekisiwa ka ntlha ya go solofela se Modimo o se solofeditseng borraetsho ;
44026007	se ditso tsa rona tse di 12 di solofelang go se bona ka go direla Modimo ka tlhoafalo bosigo le motshegare . Mme kgosi , ke latofadiwa ke Bajuta ka ntlha ya tsholofelo eo .
44026008	Ke ka ntlhaang , fa mo go lona go kaiwa go twe , ga go dumelesege gore Modimo o tsosa baswi ?
44026009	“ Fa e le nna , ke ne ke itheile ka re , ke tshwanetse go dira dilo tse dintsi tsa go lwantsha leina la ga Jesu wa Nasaretha .
44026010	Ke bile ke dirile jalo mo Jerusalema , ka tswalela baitshepi ba bantsi mo matlong a kgolegelo , ke sena go amogela thata mo baperesiting ba bagolo ; e ne ya re ba bolawa , ke dumele .
44026011	Ke ne ke ba betsa gantsi mo disenagogeng tsotlhe , ke ba pateletsa go kgala , mme ya re ka ke ba gakaletse mo go fetisang , ka ba ka ba bogisa le kwa metseng e e ka kwa ntle .
44026012	“ E rile ke ya kwa Damaseko go dira jalo ka thata le tetlelelo ya baperesiti ba bagolo ,
44026013	foo , kgosi , motshegare , ke le mo tseleng , ka bona lesedi le le tswang legodimong , le gaisa kgalalelo ya letsatsi , le phatsima tikologong ya me le ya ba ba tsamayang le nna .
44026014	Ya re re wetse rotlhe fa fatshe , ka utlwa lentswe le nthaya ka puo ya Sehebere le re : ‘ Saule , Saule , o mpogisetsang ? Go thata mo go wena go raga ditlhabi tsa lešwane . ’
44026015	Nna ka fetola ka re : ‘ Morena , o mang ? ’ Morena a re : ‘ Ke nna Jesu yo ò mpogisang .
44026016	Jaanong tsoga o eme ka dinao ; gonne maikaelelo a ke go bonaletseng ka ona ke gore ke go dire modiredi le mosupi wa dilo tse o mponyeng ka tsona , le wa tse ke tla bonalang mo go wena ka tsona .
44026017	Ke tla go golola mo Bajuteng le mo baheitaneng ba ke go romang kwa go bone ,
44026018	go ba budulola matlho gore ba sokologe , ba tswe mo lefifing , ba tsene leseding , ba tswe mo thateng ya ga Satane , ba ineele Modimo , gore ba amogele boitshwarelo jwa dibe le boswa mmogo le ba ba itshepisitsweng ka go dumela mo go nna . ’
44026019	“ Kgosi Ageripa , ke ka ntlha ya moo ke sa ganang go utlwa pono eo ya legodimo ;
44026020	mme ke ne ke rerela ba ba mo Damaseko pele , ke bile ke bolelela le ba ba kwa Jerusalema le ba naga yotlhe ya Jutea le Baditšhaba gore ba fetoge pelo , ba sokologele Modimong ; ba dire ditiro tse di tshwanetseng boikwatlhao .
44026021	Ke ka ntlha ya tseo , fa Bajuta ba ntshwere mo Tempeleng , ba leka go mpolaya .
44026022	Jaanong ka ke bonye thuso mo Modimong , ke eme go fitlhela letsatsing le , ke supetsa bannye le bagolo , ke sa bue sepe , fa e se tse baporofeti le Moše ba rileng , di tla dirafala ,
44026023	ba re , Keresete o tshwanetse go boga le go nna wa ntlha mo tsogong ya baswi gore a tle a rerele Baiseraele le Baditšhaba lesedi . ”
44026024	Ya re a ntse a ikarabela jalo , Feseto a bua ka lentswe le legolo a re : “ Paulo , o a tsenwa ! Thutego e kgolo e go dira setsenwa . ”
44026025	Paulo a fetola a re : “ Feseto , motlotlegi yo mogolo , ga ke tsenwe , ke bua mafoko a boammaaruri le a tlhaloganyo .
44026026	Kana kgosi e itse dilo tseo ; e bile ke bua ka bopelokgale fa pele ga yona ; gonne ga ke dumele gore sengwe sa dilo tseo se e fitlhegetse ; gonne ga di a ka tsa direlwa mo sephiring .
44026027	Kgosi Ageripa , a o dumela baporofeti ? Ke itse gore o a ba dumela . ”
44026028	Mme Ageripa a raya Paulo a re : “ O gaufi le go nkgona go ntira Mokeresete . ”
44026029	Paulo a mo fetola a re : “ Le fa go le gaufi gongwe kgakala , ke rapela Modimo gore e se nne wena fela , mme le botlhe ba ba nkutlwang gompieno ba tshwane le nna , ke sa ree dikgole tse . ”
44026030	Jaanong kgosi ya nanoga le molaodi yo mogolo le Berenike le ba ba ntseng nabo ;
44026031	ba emela fa thoko , ba bua mmogo ba re : “ Motho yo ga a a dira sepe se se tshwanetseng loso , le e seng dikgolego . ”
44026032	Ageripa a raya Feseto a re : “ Motho yo , o ka bo a gololwa , fa a ka bo a sa ipiletsa Kaisara . ”
44027001	E rile leeto la rona la go isiwa kwa Italia ka mokoro le sena go rulaganngwa , Paulo le bagolegwi ba bangwe ba neelwa mo thateng ya molaodi mongwe wa lekgolo yo leina la gagwe e leng Juleo , wa mophato wa Kaisara .
44027002	Ra palama mokoro mongwe wa Ateramite o o neng o ya kwa mafelong a Asia a a ikamileng lewatle . Ra tsamaya re na le Aristarego wa kwa Thesalonika mo nageng ya Maketonia .
44027003	Ya re ka moso ra fitlha kwa Sitone . Mme Juleo a direla Paulo ka bopelontle , a mo letlelela go ya kwa ditsaleng tsa gagwe gore a bone tlamelo .
44027004	Ya re re tloga teng , ra tsamaya re ikamile Kipero ; ka gonne diphefo di ne di lebaganye le rona .
44027005	Fa re sena go kgabaganya lewatle le le bapileng le Kilekia le Pamefilia , ra fitlha kwa Mira wa Lekia .
44027006	Teng molaodi-wa-lekgolo a fitlhela mokoro wa Aleksanteria o o yang kwa Italia ; a ba a re palamisa mo go ona .
44027007	Ya re re sena go tsamaya ka bonya malatsi a se kae , ra fitlha go lebagana le Kenito ka bothata ; e re ka phefo e ne e re thibela , ra tsamaya re ikamile Kereta go lebagana le Salemone ;
44027008	ra tsamaya ka bothata , re ntse re ikamile losi , ra ba ra fitlha felong gongwe fa go bidiwang Magorogelo-mantle , gaufi le motse wa Lasea .
44027009	E re ka sebaka se seleelenyana se ne se fetile le go eta mo lewatleng go setse go tshabega , ka malatsi a go itima dijo le ona a setse a fetile , Paulo a ba gakolola a re :
44027010	“ Banna , ke lemoga gore leeto le tla nna le tlalelo le tshenyegelo e kgolo , e seng fela ya morwalo le ya mokoro , mme le yona ya maphelo a rona . ”
44027011	Mme molaodi-wa-lekgolo a utlwa motsamaisi wa mokoro le mong wa ona bogolo go tse di buiwang ke Paulo .
44027012	Ya re ka magorogelo a sa siamela go nnela mariga teng , bontsi jwa banna jwa gakolola gore ba tswe teng , e tle e re fa go kgonega , ba fitlhe kwa Fenikise yo e leng magorogelo a Kereta a a lebileng kwa botsheka jwa borwa le jwa bokone ntlheng ya bophirimatsatsi , ba nnele mariga teng .
44027013	Jaanong e rile phefonyana ya borwa e foka , ba ithaya ba re , ba ka dirafatsa maikaelelo a bone , ba somola dikgoge , ba tsamaya , ba bapile le Kereta .
44027014	Mme morago ga sebakanyana ga fologa ledimo teng le le tswang kwa botsheka jwa botlhabatsatsi le bokone .
44027015	Ya re ka mokoro o tsewa ke phefo , o retelelwa ke go lebagana nayo , ra ineela , ra kgweediwa .
44027016	Ra feta re ikamile setlhakenyana sengwe se se bidiwang Kelauta , ra batla go palelwa ke go tshegetsa mokorwana .
44027017	Ya re ba sena go o pega mo mokorong , ba tiisa mokoro ka go o bofa kwa tlase ka dithapo ; mme ka ba boifa gore ba tla kgaramelediwa kwa Siretise , ba folosa diseile , ba kgweediwa fela jalo .
44027018	Ya re ka moso re pitlaganngwa thata ke ledimo , ba latlhela dithoto dingwe mo lewatleng .
44027019	Mme ka letsatsi la boraro ra latlhela didiri tsa mokoro mo lewatleng ka diatla .
44027020	Ya re ka letsatsi le dinaledi di ntse di sa bonale ka malatsi a le mantsi , e bile re pitlagantswe ke ledimo le legolo , la bofelo tsholofelo yotlhe ya nyelela ya gore re ka phologa .
44027021	Ga feta sebaka se seleele go sa jewe ; ke fa Paulo a ema mo gare ga bone , a ba raya a re : “ Banna , fa lo ka bo lo ntheeditse , lwa se ka lwa tloga mo Kereta , lo ka bo lo sa bone tlalelo e le tshenyegelo e .
44027022	Mme jaanong ke lo kgothatsa gore lo namatshege ; gonne ga go nke go senyega bophelo jwa ga ope mo go lona , fa e se mokoro o le osi fela .
44027023	Gonne moengele wa Modimo o ke leng wa ona , o ke bileng ke o direla , o letse a eme fa go nna ,
44027024	a nthaya a re : ‘ Paulo , se boife ! O tshwanetse go ema fa pele ga Kaisara ; mme itse gore Modimo o tla pholosa botlhe ka ntlha ya gago ba ba etang nao mo mokorong . ’
44027025	Ka moo he , banna , namatshegang ; gonne ke dumela Modimo gore go tla nna fela jaaka ke boleletswe .
44027026	Mme fela re na le go kgaramelediwa kwa setlhakeng sengwe . ”
44027027	E rile e le bosigo jwa 14 re ntse re kgarakgatshiwa mo lewatleng la Ateria , e ne e ka nna gare ga bosigo , badiri-mokorong ba lemoga gore ba atamela lefatshe lengwe .
44027028	Ba lekanya boteng , ba fitlhela e le dikgato di le 40 ; fa ba sena go tswelela kwa pelenyana , ba fitlhela e le dikgato di le 30 .
44027029	Jaanong ka ba boifa gore gongwe re ka thula mafika , ba digela dikgoge di le nne ka kwa morago ga mokoro ; ba be ba eletsa gore bo se .
44027030	Mme ya re badiri-mokorong ba rata go ngwega mo go ona , e bile ba setse ba foloseditse mokorwana mo lewatleng ka go ipata ba re , ba ya go digela dikgoge le ka kwa pele ga mokoro ,
44027031	Paulo a raya molaodi-wa-lekgolo le batlhabani a re : “ Fa ba , ba ka tlogela mokoro , ga lo ka ke lwa phologa . ”
44027032	Ya baa gona batlhabani ba kgaolang megala ya mokorwana , ba o lesa wa ya .
44027033	Ya re bo batla go sa , Paulo a nametsa botlhe gore ba je , a re : “ Gompieno ke letsatsi la 14 lo ntse lo lebeletse , lo itimile dijo , lo sa je sepe .
44027034	Ke ka moo ke lo kgothatsang gore lo je ; gonne go tla lo thusa go ka falola ; kana ga go kitla go latlhega thiri ya ga ope wa lona mo tlhogong . ”
44027035	Ya re a sena go bua jalo , a tsaya senkgwe , a leboga Modimo fa pele ga botlhe , a se nathoganya , a simolola go ja .
44027036	Jaanong ba namatshega botlhe ; le bone ba a ja .
44027037	Rona rotlhe mo mokorong re ne re le batho ba ba 276 .
44027038	Fa ba sena go kgora , ba imolola mokoro ka go tshololela mabele mo lewatleng .
44027039	Fa bo sena go sa , ba se ka ba bona lefatshe sentle , mme ba lemoga segoro sengwe se se nang le losi lwa motlhaba ; jaanong ba ikaelela go kgweeletsa mokoro kwa go sona , fa ba ka kgona .
44027040	Ba kgaola dikgoge , ba di tlogela mo lewatleng , ba be ba funolola megala ya dipati tse di sokololang mokoro ; ya re ba sena go tsholeletsa seile e e kwa pele kwa phefong , ba leba kwa losing .
44027041	Mme ya re ka ba fitlha mo thotaneng ya motlhaba e e kgaoganyang metsi , ba tsenya mokoro teng ; sehuba sa ona sa tlhaba , sa tsepama ; marago ona a thujwa ke thata ya maphoto .
44027042	Jaanong batlhabani ba ne ba ikemisetsa go bolaya bagolegwi , e se re gongwe bangwe ba šapela kwa lefatsheng , ba ngwega .
44027043	Ya re ka molaodi-wa-lekgolo a rata go boloka Paulo , a ba kganela go dirafatsa maikaelelo ao ; a ba a laola gore ba ba itseng go šapa , ba itatlhele pele mo lewatleng gore ba fitlhe kwa lefatsheng ,
44027044	mme ba ba setseng ba ithuse , bangwe ka dipati , ba bangwe ka dilo tse dingwe tsa mokoro . Botlhe ba falolela jalo kwa lefatsheng .
44028001	E rile re sena go phologa , ra utlwa go twe , setlhake seo se bidiwa Maleta .
44028002	Batho ba teng ba re direla ka botsalano jo bogolo ; ba ne ba re gotsetsa molelo , ba re tshola rotlhe ka ntlha ya pula e e neng e na le ka ntlha ya serame .
44028003	Jaanong ya re Paulo a sena go rwalela ngata ya dikgong le go di baya mo molelong , ga tswa noga , e ntshitswe ke bolelo , ya mo palama letsogo .
44028004	Fa batho ba teng ba bona noga e lepeletse mo seatleng sa gagwe , ba raana ba re : “ Ruri , motho yo ke mmolai ; le fa a falotse lewatleng , pusoloso ga e mo leseletse go phela . ”
44028005	Mme ene a tlhotlhorela noga mo molelong , a se ka a direga sepe .
44028006	Bone ba bo ba lebeletse gore o tla ruruga , gongwe a wele fa fatshe , a swe ka bonako . Ya re ba sena go lebelela nako e telele , mme ba sa bone sepe se se bosula se mo tlela , ba fetoga mogopolo ba re : “ Ke modimo . ”
44028007	Mo tikologong ya felo foo go ne go le masimo a mookamedi wa setlhake yo leina la gagwe e leng Pubilio , yo o neng a re tshola , a re babalela ka botsalano malatsi a le mararo .
44028008	Jaanong rraagwe Pubilio o ne a robetse fatshe , a tshwerwe ke go fisa le go tsholola madi ; Paulo a ya kwa go ene , a rapela , a ba a mmaya diatla , a mo fodisa .
44028009	Ya re go sena go dirafala jalo , ga tla le ba bangwe ba setlhake ba ba nang le malwetse , ba fodisiwa .
44028010	Bao le bone ba re tlotla gagolo ; ya re re tsamaya , ba re abela tse re di tlhokang .
44028011	Morago ga dikgwedi di le tharo ra tsamaya ka mokoro wa Aleksanteria o o neng o nnetse mariga fa setlhakeng ; letshwao la one e ne e le Kastore le Polokese .
44028012	Ya re re fitlha kwa Sirakuse , ra tlhola malatsi a le mararo teng .
44028013	Ra ba ra tswa teng , ra fitlha mo Regio ; ya re morago ga letsatsi le le lengwe fela ga tsoga phefo ya borwa ; mme ka letsatsi la bobedi ra fitlha kwa Puteoli .
44028014	Teng ra fitlhela badumedi , ra rapelwa gore re nne malatsi a a supang nabo ; morago ra fitlha kwa Roma .
44028015	E rile bakaulengwe ba re utlwela , ba tswa teng , ba tla go re kgatlhantsha kwa Patlelong ya ga Apio le kwa Matlong-mararo-a-baeti . Ya re Paulo a ba bona , a leboga Modimo , a ba a namatshega .
44028016	E rile re sena go tsena mo Roma , molaodi-wa-lekgolo a neela molaodi wa bafemedi ba Kaisara bagolegwi , mme Paulo a letlelelwa go nna a le esi le motlhabani yo o mo disitseng .
44028017	Morago ga malatsi a le mararo a phutha baeteledipele ba Bajuta ; ya re ba sena go phuthega , a ba raya a re : “ Banna , bakaulengwe , le fa ke sa dira sepe se se lwantshang morafe wa ga etsho gongwe mekgwa ya borraetsho , ke neetswe mo diatleng tsa Baroma ke le mogolegwi , ke tswa kwa Jerusalema .
44028018	Bone , e rile ba sena go mpotsolotsa , ba rata go nkgolola , ka go se na molato ope wa loso mo go nna .
44028019	Ya re Bajuta ba ganetsa , ka patelesega go ipiletsa Kaisara , e se gore ke na le sengwe se ke latofatsang morafe wa ga etsho ka sona .
44028020	Jaanong ke ka ntlha ya moo ke kopileng go lo bona le go bua le lona ; gonne ke golegilwe ka keetane ena ka ntlha ya tsholofelo ya Iseraele . ”
44028021	Ba mo fetola ba re : “ Ga re a amogela dikwalo tse di tswang kwa Jutea ka ga gago ; le gona ga go a tla ope wa ba ga rona go bolela le fa e le go bua sepe se se bosula ka ga gago .
44028022	Le gale re fitlhela e le tshwanelo gore re utlwe mo go wena se o se gopolang ; gonne fa e le thuto eo , re itse gore e ganediwa ntlheng tsotlhe . ”
44028023	Ya re ba sena go mmeela letsatsi , ba bantsi ba tla kwa go ene mo ntlong e o ntseng mo go yona , a ba phuthololela tsa puso ya Modimo , a supa ka ga yona ; go tloga mosong go ya maitsiboeng a leka go ba kgona ka molao wa ga Moše le ka baporofeti gore ba dumele mo go Jesu .
44028024	Bangwe ba dumela tse a di buileng , ba bangwe ba se ka ba dumela .
44028025	Ya re ba sa dumelelane , ba phatlalala , Paulo a sena go bua lefoko le le lengwe a re : “ Mowa o o Boitshepo o buile sentle le borraeno ka moporofeti Jesaya
44028026	wa re : “ ‘ Yaa kwa morafeng oo o re : Go utlwa lo tla utlwa , mme ga lo nke lo tlhaloganya ka gope ; le go leba lo tla leba , mme ga lo nke lo bona ka gope ;
44028027	gonne dipelo tsa morafe o di thatafaditswe , ba kabetse ditsebe , ba ipuduladitse matlho , e se re gongwe ba bona ka matlho , ba utlwa ka ditsebe , ba tlhaloganya ka dipelo , ba sokologa , mme ka ba fodisa . ’
44028028	“ Ka moo he , itseng gore pholoso e ya Modimo e rometswe kwa baheitaneng ; e bile bona ba tla utlwa . ”
44028029	Ya re a sena go bua jalo , Bajuta ba tsamaya , ba le mo kganetsanyong e kgolo .
44028030	Paulo a nna dinyaga di le pedi tse di tletseng mo ntlong e o e adimileng ka tuelo , a tshola batho botlhe ba ba tlang go ene ,
44028031	a rera puso ya Modimo , a ba a ruta tsa Morena Jesu Keresete ka phuthologo yotlhe , go se na kgoreletso .
45001001	Nna Paulo , motlhanka wa ga Jesu Keresete , yo ke biditsweng go nna moapostolo , ka tlhaolelwa Efangele ya Modimo
45001002	e o e solofeditseng ka baporofeti ba ona mo Dikwalong tse di boitshepo ,
45001003	ka ga Morwaa-ona yo o tsetsweng e le wa losika lwa ga Dafita ka fa nameng ;
45001004	yo o beilweng go nna Morwa Modimo yo o tletseng thata ka fa Moweng o o Boitshepo ka tsogo mo baswing , e bong Jesu Keresete , Morena wa rona ,
45001005	yo re amogetseng bopelotlhomogi le boapostolo ka ene gore go nne kutlo ya tumelo mo merafeng yotlhe ka ntlha ya leina la gagwe ,
45001006	e le lona lo leng ba yona lo le ba ba biditsweng ke Jesu Keresete .
45001007	Ke kwalela lona lotlhe ba lo kwa Roma , lona baratwi ba Modimo , lona baitshepi ba lo biditsweng : A bopelotlhomogi bo nne le lona le kagiso tse di tswang mo go Modimo Rraetsho le mo go Morena Jesu Keresete !
45001008	Ke simolola ka go leboga Modimo wa me ka Jesu Keresete ka ntlha ya lona lotlhe , ka gonne tumelo ya lona e bolelwa mo lefatsheng lotlhe ;
45001009	kana Modimo o ke o direlang ka mowa wa me ka go rera Efangele ya Morwaa-ona , ke mosupi wa me wa gore ga ke khutle go lo gopola .
45001010	Ga ke bolo go kopa mo merapelong ya me gore ke bone phatlha ya go tla koo go lona , fa go ka nna jalo ka fa go rateng ga Modimo ;
45001011	gonne ke tlhologeletswe go lo bona gore ke lo abele neo nngwe ya Mowa , lo tle lo tiisiwe ;
45001012	e le gore re tle re gomotsege mmogo ke le koo go lona , mongwe ka tumelo ya yo mongwe , e bong nna ka ya lona le lona ka ya me .
45001013	Ba ga etsho , ga ke rate lo tlhoka go itse gore ke ikaeletse gantsi go tla koo go lona , mme ke kganelesegile go fitlha jaanong , gore le mo go lona ke tle ke nne le maungonyana jaaka mo merafeng e mengwe .
45001014	Ke tshwanetse go direla Bagerika le ba e leng batho fela , ba ba botlhale le ba ba seng botlhale .
45001015	Fa e le nna , ke eleditse ka ntlha ya moo gore le lona ba lo leng kwa Roma , ke lo rerele Efangele .
45001016	Gonne ga ke tlhajwe ke ditlhong ka Efangele ya ga Keresete , ka e le thata ya Modimo e e pholosang mongwe le mongwe yo o dumelang , Bajuta pele , le bone Bagerika ;
45001017	gonne tshiamo ya Modimo e senolwa mo go yona ka tumelo go isa tumelong , jaaka go kwadilwe ga twe : “ Mosiami o tla phela ka tumelo . ”
45001018	Kana bogale jwa Modimo jo bo tswang kwa legodimong bo a bonala , bo wela boikepo jotlhe le tshiamololo tsa batho ba ba kgoreletsang boammaaruri ka tshiamololo ;
45001019	gonne se se ka itsiweng ka ga Modimo se senogile mo go bone , ka Modimo o se ba senoletse .
45001020	Kana go tswa tlholegong ya lefatshe bosabonweng jwa ona , e bong thata e e sa khutleng ya ona le Bodimo jwa ona , bo lemogwa sentle ka ditiro tsa ona gore ba se nne le seipato ;
45001021	gonne e rile ba ntse ba itse Modimo , ba se ka ba o galaletsa jaaka Modimo , le e seng go o leboga , mme ba fetoga masilo mo dikakanyong tsa bone , dipelo tse di se nang tlhaloganyo tsa bone tsa fifala .
45001022	Ya re ka ba itshema matlhale , ba direga masilo .
45001023	Mme kgalalelo ya Modimo o o sa nyeleleng ba e fetola go tshwana le setshwano sa motho yo o nyelelang , le sa dinonyane le sa tse di maoto-mane le tse di gagabang .
45001024	Ka ntlha ya moo Modimo o ba neeletse mo masweng ka dikeletso tsa dipelo tsa bone gore ba tlotlololane mebele ;
45001025	ba ba fetotseng boammaaruri jwa Modimo maaka , mme ba tlotla setlhodiwa , ba se direla bogolo go Motlhodi yo o tshwanetsweng ke pako ka bosakhutleng . Amen .
45001026	Ka ntlha ya moo Modimo o ba neeletse mo dikeletsong tse di tlhabisang ditlhong ; gonne mokgwa o e leng wa tlholego , basadi ba bone ba o fetotse o e seng wa tlholego .
45001027	Fela jalo le banna ba tlogela go dira le mosadi ka fa mokgweng wa tlholego , ba tukelana ka dikgatlhego tsa bone , banna ba dira matlhabisa-ditlhong le banna ba bangwe , ba amogela tuelo e e tshwanetseng timelo ya bone mo go bona ka bosi .
45001028	Mme ka ba ne ba sa re sepe go itse Modimo , Modimo o ba neeletse mo maitlhomong a bokgopo go dira dilo tse di sa tshwanelang ,
45001029	ba tletse tshiamololo yotlhe le boaka le bosula le bopelotshetlha le bokgopo ; ba tletse lefufa le polao le ntwa le boferefere le bolotsana ;
45001030	ke basebi le basenya-maina le ba ba tlhoang Modimo le bagateledi le baikgodisi le baikgantshi le batlhalefedi ba bosula le ba ba sa utlweng bagolo ,
45001031	le masilo le ba ba sa ikanyegeng le ba ba se nang lorato le ba ba sa itshwareleng le ba ba sa utlweleng botlhoko ;
45001032	ba e reng ba ntse ba itse molao wa Modimo wa go re , bone ba ba dirang dilo tseo ba tshwanetswe ke loso , ba sa di direng fela , mme e bile ba itumelela ba bangwe ba ba di dirang .
45002001	Ke ka moo ò tlhokang go itlhatswa , motho ke wena , le fa o ka ne o le mang yo o latofatsang ; ka gonne se o latofatsang yo mongwe ka sona ke se o itatofatsang ka sona ; ka gonne wena molatofatsi o dira sona seo .
45002002	Mme kana re itse gore katlholo ya Modimo ke ya nnete mo go bone ba ba dirang dilo tse di ntseng jalo .
45002003	Motho ke wena , a o gopola gore wena yo o latofatsang ba ba dirang jalo , o ka falola mo katlholong ya Modimo , etswe o dira jalo ka wesi ?
45002004	A kampo o nyatsa lohumo lwa bopelontle le lwa boitshoko le lwa bopelotelele jwa ona , o sa itse gore molemo wa Modimo o go gogela tlhabologong ?
45002005	Mme wena , ka fa pelong e e thata ya gago e e sa ikwatlhaeng , o ikgobokanyetsa bogale mo letsatsing la bogale le la ponalo ya katlholo e e siameng ya Modimo ,
45002006	o o tla duelang mongwe le mongwe ka fa ditirong tsa gagwe :
45002007	Ba ba batlang kgalalelo le tlotlo le bosafeleng ka go tshwarelela ditirong tse di molemo , o tla ba naya botshelo jo bo sa khutleng ;
45002008	mme ba ba ratang kgang , ba gana go utlwa boammaaruri , mme ba utlwa tshiamololo , bone o ba duele ka bogale le kgakalo .
45002009	Tlalelo le pitlagano di tla wela motho mongwe le mongwe yo o dirang bosula , Mojuta pele , le ene Mogerika .
45002010	Mme kgalalelo le tlotlo le kagiso di tla tlela mongwe le mongwe yo o dirang molemo , Mojuta pele , le ene Mogerika .
45002011	Gonne Modimo ga o gobelelele motho .
45002012	Kana botlhe ba ba leofileng ba se na molao ba tla latlhega kwa ntle ga molao ; mme botlhe ba ba leofileng ba na le molao ba tla atlholwa ka molao .
45002013	Kana ba e leng basiami fa pele ga Modimo ga se ba ba utlwang molao ka ditsebe fela , mme badirafatsi ba molao ke bone ba ba tla kaiwang basiami .
45002014	Gonne fa Baditšhaba bangwe ba ba se nang molao ba dira dilo tsa molao ka fa tlhagong , ba bo ba tshotse molao ka bobone , le fa ba se na molao wa ga Moše ;
45002015	ba itshupa gore go dira ka fa molaong go kwadilwe mo dipelong tsa bone , digakolodi tsa bone di ntse di supa jalo le dikakanyo tse di ba latofatsang gongwe di ba latofolole ,
45002016	jaaka go tla itshupa mo letsatsing le Modimo o tla atlholang tse di sa itsiweng tsa batho ka lone , ka Jesu Keresete , ka fa Efangeleng ya me .
45002017	Jaanong fa o bidiwa Mojuta , mme o ikaega ka molao , o ipoka ka Modimo ,
45002018	o itse go rata ga ona , o tlhotlhomisa tse di tshwanetseng , ka o ntse o rutwa molao ,
45002019	o ithaya o re , o mogogi wa difofu , o lesedi la bone ba ba mo lefifing ,
45002020	o mokaedi wa ba ba sa rutegang , o moruti wa ba e leng bana , ka o na le kitso le boammaaruri tota ka molao :
45002021	Mme jaanong wena yo o rutang yo mongwe , ga o ithuteleng ? Wena yo o rerang gore motho a se ka a utswa , o utswelang ?
45002022	Wena yo o reng , motho a se ka a akafala , o akafalelang ? Yo o ilang medimo ya diseto , o thopelang tsa ditempele ?
45002023	Wena yo o ipokang ka molao , o tlotlololelang Modimo ka go tlola molao ?
45002024	Kana leina la Modimo le kgalwa mo baheitaneng ka ntlha ya lona jaaka go kwadilwe .
45002025	Go rupa le gale go ka thusa , fa o dirisa molao ; mme fa o le motlodi wa molao , foo go rupa ga gago go fetogile bosarupang .
45002026	Mme fa yo o sa rupang a ka tlhokomela tshiamo ya molao , a bosarupang jwa gagwe ga bo ka ke jwa kaiwa go rupa ?
45002027	Yo o sa rupang ka fa tlhagong , fa a dirisa molao , a ga a nke a go bona molato , wena yo o leng motlodi wa molao , o ntse o na le lokwalo lwa molao o rupile ?
45002028	Kana Mojuta tota ga se yo e leng Mojuta ka fa ponalong ; le thupiso e e dirwang mo mmeleng fela ga se yona tota .
45002029	Mme Mojuta wa nnete ke yo e leng Mojuta ka mo teng ; le thupiso ya nnete ke e e leng ya pelo ka fa moweng , e seng ka fa molaong ; poko ya yo o ntseng jalo ga e tswe mo bathong , mme e tswa mo Modimong .
45003001	Mojuta jaanong o gaisa ba bangwe ka eng , gongwe thuso ya thupiso ke eng ?
45003002	Ke e kgolo mo ntlheng tsotlhe ; gonne ga ntlha : ba neetswe Lefoko la Modimo .
45003003	Jaanong go ka tweng ? A ke go re , fa bangwe ba ne ba sa ikanyege , go-sa-ikanyegeng ga bone go ka dirolola boikanyego jwa Modimo ?
45003004	Le go ka ! Mme go tshwanetse ga nna jaana : Modimo o boammaaruri , mme motho mongwe le mongwe ke moaki , jaaka go kwadilwe ga twe : “ Gore o tle o fitlhelwe o siame mo mafokong a gago , o fenye , fa o bewa molato . ”
45003005	Fa jaanong tshiamololo ya rona e tlhomamisa tshiamo ya Modimo , re ka reng ? A Modimo o a bo o siamolola , fa o re galefela ? Ke bua ka mokgwa wa batho .
45003006	Le go ka ! Gonne fa go ka bo go ntse jalo , Modimo o ka atlhola lefatshe jang ?
45003007	Fa boammaaruri jwa Modimo bo totafaletse kgalalelong ya ona ka maaka a me , ke tla bo ke sa ntse ke sekisediwang jaaka moleofi ?
45003008	A ga re ka ke ra bua bogolo ra re : “ A re direng bosula gore molemo o tswe mo go jona ! ” jaaka bangwe ba sotla ka rona ba re , re bua jalo ? Bao ke ba petso e ba tshwanetseng .
45003009	Jaanong go ka tweng ? A re gaisa ba bangwe ? E seng ka gope ; gonne re setse re supile gore Bajuta le Bagerika botlhe ba mo taolong ya boleo ,
45003010	jaaka go kwadilwe ga twe : “ Ga go ope yo o siameng , le e seng a le mongwe fela .
45003011	Ga go ope yo o tlhaloganyang , ga go ope yo o batlang Modimo .
45003012	Botlhe ba fapogile , botlhe mmogo ba tlhobosegile ; ga go ope yo o dirang molemo , ga a yo le e seng a le mongwe fela .
45003013	Memetso ya bone ke mabitla a a butsweng ; ba tsietsa ka diteme tsa bone . Botlhole jwa dinoga bo mo melomong ya bone .
45003014	Magano a bone a tletse thogako le bogalaka .
45003015	Dinao tsa bone di bofefo go tsholola madi .
45003016	Tshenyo le pogiso di mo ditseleng tsa bone ,
45003017	mme tsela ya kagiso yona ga ba e itse .
45003018	Ga ba boife Modimo jaaka o le fa pele ga matlho a bone . ”
45003019	Mme jaanong re itse gore dilo tsotlhe tse molao o di buang , o di bua le bone ba ba mo taolong ya molao gore molomo mongwe le mongwe o thijwe , mme lefatshe lotlhe le nne molato fa pele ga Modimo .
45003020	Ke ka moo go se nang motho ope yo o tla siamisiwang fa pele ga ona ka ditiro tsa molao ; gonne molao o re naya kitso ya boleo .
45003021	Mme jaanong tshiamo ya Modimo e senotswe kwa ntle ga molao , e supilwe ke molao le baporofeti ,
45003022	e bong tshiamo ya Modimo e e bonwang ka go dumela mo go Jesu Keresete , mme ke ya botlhe ba ba dumelang ; gonne ga go na pharologanyo epe ;
45003023	gonne botlhe ba leofile , ba tlhoka tlotlo fa pele ga Modimo ,
45003024	mme ba ka siamisiwa fela ka boitshwarelo jwa ona ka kgololo e e mo go Keresete Jesu ,
45003025	yo Modimo o mmeileng go nna thuanyo ka madi a gagwe e e bonwang ka tumelo , gore go supiwe tshiamo ya ona ka ntlha ya go tlhokomologa maleo a a dirilweng pele , Modimo o ntse o iphapaantse
45003026	gore o tle o supe tshiamo ya ona mo sebakeng seno , e nne ona o o siameng , o o siamisang ene yo o dumelang mo go Jesu .
45003027	Mme jaanong ipelafatso e kae ? E latlhetswe kwa ntle . E le ka molao ofe ? A ke wa ditiro ? Nnyaya , ke ka molao wa tumelo .
45003028	Ke ka moo re kayang gore motho o siamisiwa ka tumelo fela , e seng ka ditiro tsa molao .
45003029	A kampo Modimo ke Modimo wa Bajuta fela ? A ga se wa Baditšhaba le bone ? Ee , ke wa Baditšhaba le bone ,
45003030	ka e le gore Modimo ke o le mongwe fela ; ba ba rupileng o tla ba siamisa mo tumelong , le ba ba sa rupang o ba siamisa ka tumelo .
45003031	Jaanong a ke go re , re dirolola molao ka tumelo ? Le go ka ; tota re tlhomamisa molao .
45004001	Mme jaanong re ka botsa re re : Aborahame , rraetsho-mogolwago-lwane ka fa nameng , o bonye eng ?
45004002	Kana fa Aborahame a ka bo a siamisitswe ka ditiro , o ka bo a na le pelafalo , fela e seng fa pele ga Modimo .
45004003	Gonne Lokwalo lo a reng ? Lo a re : “ Aborahame o ne a dumela Modimo , mme ka moo a kaiwa mosiami . ”
45004004	Yo o dirang , tuelo ga a e balelwe ka fa bopelotlhomoging , mme e le ka fa selekanyong .
45004005	Mme ene yo o sa direng , mme a dumela mo go ene yo o siamisang moikepi , ene tumelo ya gagwe e tla kaiwa tshiamo ,
45004006	fela jaaka Dafita a bua ka ga lesego la motho yo Modimo o mo kayang mosiami kwa ntle ga ditiro a re :
45004007	“ Go sego bone ba ditshiamololo tsa bone di itshwaretsweng , ba dibe tsa bone di bipilweng .
45004008	Go sego monna yo Morena a sa mmaleleng molato wa boleo ka gope . ”
45004009	Jaanong lesego leo a ke la ba ba rupileng fela , a kampo ke la ba ba sa rupang le bone ? Gonne ra re : “ Aborahame tumelo ya gagwe e kailwe tshiamo . ”
45004010	Mme kana o ne a kaiwa mosiami a ntse jang ? A ke fa a setse a rupile , gongwe a ise a rupe ? Ga se fa a rupile , mme ke fa a ise a rupe .
45004011	Sesupo sa go rupa o ne a se amogela go nna sekano sa tshiamo ya tumelo e o neng a na nayo a ise a rupe , gore a nne rraabone botlhe ba ba dumelang , le fa ba sa rupa , gore le bone ba kaiwe basiami ;
45004012	le gore a nne rraabone ba ba rupileng , e seng ka go rupa fela , mme le ka go tsaya motlhala wa tumelo ya ga rraetsho Aborahame , a ise a rupe ;
45004013	gonne tsholofetso ya go re , o tla nna morua-boswa wa lefatshe , ga e a newa Aborahame gongwe losika lwa gagwe ka molao , mme ke ka tshiamo ya tumelo .
45004014	Kana fa ba e leng ba molao e ka nna bone barua-boswa , foo tumelo e tla bo e se na thuso epe , le tsholofetso e tla bo e dirolotswe .
45004015	Gonne molao o tsosa bogale , mme kwa go se nang molao teng , tlolo le yona ga e yo teng .
45004016	Ka moo boswa bo tla ka tumelo gore e nne ka fa bopelotlhomoging , e le gore tsholofetso e tlhomamele bana botlhe , e seng fela ba e leng ba molao , mme le bone ba tumelo ya ga Aborahame yo e leng rraarona rotlhe ,
45004017	jaaka go kwadilwe ga twe : “ Ke go dirile rra merafe e mentsi ; ” Aborahame ke rraarona fa pele ga ona Modimo o a o dumetseng , o o phedisang baswi , o bile o bitsa dilo tse di se yong jaaka e kete di teng ;
45004018	yo e rileng tsholofelo e sa tlhole e le teng , a dumela ka tsholofelo , gore a tle a nne rra merafe e mentsi ka fa go builweng ka teng ga twe : “ Losika lwa gago lo tla nna jalo . ”
45004019	Mme ga a ka a koafala mo tumelong , fa a leba mmele wa gagwe o o setseng o onetse , dinyaga tsa gagwe e le tse di ka nnang lekgolo , le mmele wa ga Sara o o setseng o onetse .
45004020	A se ka a belaela tsholofetso ya Modimo ka go sa dumeleng , mme bogolo a tia mo tumelong , a tlotla Modimo ,
45004021	a dumela ka botlalo gore se Modimo o se solofeditseng , o bile o nonofile go se dira .
45004022	Ka ntlha ya moo tumelo e bile ya kaiwa tshiamo ya gagwe .
45004023	Jaanong ga go a kwalwa ka ntlha ya gagwe fela gore tumelo e kailwe tshiamo ya gagwe ,
45004024	mme e bile ke ka ntlha ya rona , ba re tla kaiwang jalo , e bong rona ba re dumelang mo go ona o o tsositseng Jesu Morena wa rona mo baswing ,
45004025	yo o neng a neelwa losong ka ntlha ya ditlolo tsa rona , a ba a tsosediwa go siamisiwa ga rona .
45005001	Jaanong ka re siamisitswe ka tumelo , re na le kagiso le Modimo ka Morena wa rona Jesu Keresete ;
45005002	ka ene re bile re bonye tsela ya go fitlha ka tumelo mo bopelotlhomoging joo , jo re emeng mo go jona , e bile re ipoka ka go solofela kgalalelo ya Modimo .
45005003	Mme e seng gona fela , e bile re ipoka ka ditlalelo , ka re itse gore tlalelo e dira boitshoko ,
45005004	boitshoko bo dira boikanyego , boikanyego bo dira tsholofelo ,
45005005	mme tsholofelo ga e tlhabise ditlhong ; gonne lorato lwa Modimo lo tshetswe mo dipelong tsa rona ka Mowa o o Boitshepo o re o neilweng .
45005006	Gonne e rile re le bokoa , Keresete a swela rona baikepi ka nako ya teng .
45005007	Kana go thata gore mongwe a swele mosiami ; motlhaope mongwe a ka beta pelo , a swela yo o molemo .
45005008	Mme Modimo o supile lorato lo o re ratang ka lone , ka Keresete a re swetse , re ntse re le baleofi .
45005009	Jaanong e re ka re siamisitswe ka madi a gagwe , bogolo jang ne re tla pholosiwa ke ene mo bogaleng !
45005010	Gonne fa re ne ra ruanngwa le Modimo ka loso lwa Morwaa-ona re le baba , re tla pholosiwa bogolo jang ne ka botshelo jwa gagwe , ka re le ba ba ruantsweng !
45005011	Mme ga se gona fela , e bile re ipoka ka Modimo ka Morena wa rona Jesu Keresete yo jaanong re amogetseng thuanyo ka ene .
45005012	Ka moo he , boleo bo tsenye mo lefatsheng ka motho a le mongwe fela , le loso ka boleo , mme loso lwa phololela jalo mo bathong botlhe , ka ba leofile botlhe .
45005013	Kana boleo bo ne bo le mo lefatsheng go fitlha nakong ya molao ; mme boleo ga bo kaiwe molato , fa molao o se yo .
45005014	Le fa go ntse jalo , go tloga ka Atame go ya kwa go Moše loso lo ne lo ntse lo laola le mo go bone ba ba se kang ba leofa ka mokgwa o o tshwanang le tlolo ya ga Atame yo e leng sekao sa yo o tla tlang .
45005015	Mme fela neo ya bopelotlhomogi ga e a nna jaaka boleo ; gonne fa ba bantsi ba sule ka boleo jwa a le mongwe fela , bopelotlhomogi jwa Modimo le neo tse di senogileng ka bopelotlhomogi jwa motho a le mongwe fela , e bong Jesu Keresete , kana tsona di atiseditswe ba le bantsi bogolo thata jang ne !
45005016	Gape neo ga e tle jaaka go tsile tshenyego ka a le mongwe yo o leofileng ; gonne tshekiso e lebile a le mongwe fela , e isa katlholelong ya petso , mme neo ya bopelotlhomogi e lebile ditlolo di le dintsi , e isa tshiamisong .
45005017	Gonne fa loso lo ne lo busa ka tlolo ya a le mongwe fela , e bong ka a le mongwe yoo , ba ba amogelang letlotlo la bopelotlhomogi le la neo ya tshiamo bone ba tla busa bogolo jang ne bophelong ka a le mongwe fela , e bong Jesu Keresete !
45005018	Ka moo he , tshiamiso ya bophelo e tsile mo bathong botlhe ka tiro e le nngwe ya tshiamo , jaaka katlholelopetso e ne e tsile mo bathong ka tlolo e le nngwe fela ;
45005019	gonne batho ba le bantsi ba tla direga basiami ka kutlo ya a le mongwe fela , jaaka ba bantsi ba ne ba diregile baleofi ka go sa utlweng ga motho a le mongwe fela .
45005020	Mme molao o tsenye fa gare gore tlolo e ntsifale , mme kwa tlolo e atileng teng , ke kwa bopelotlhomogi bo atileng teng bogolobogolo ,
45005021	gore bopelotlhomogi bo tle bo buse ka tshiamo go isa kwa bophelong jo bo sa khutleng ka Jesu Keresete , Morena wa rona , jaaka boleo bo busitse ka loso .
45006001	Jaanong re tla reng ? A re tla tswelela pele mo boleong gore bopelotlhomogi bo tle bo ate bogolo ?
45006002	Le go ka ! Rona ba re suleng ntlheng ya boleo , re sa ntse re ka phela jang mo go jona ?
45006003	Kampo a ga lo itse gore rona rotlhe ba re kolobeleditsweng Keresete Jesu , re kolobeleditswe loso lwa gagwe ?
45006004	Ke go re , re fitlhilwe nae ka kolobetso gore re swe , re tle re tsamae mo bophelong jo bošwa , jaaka Keresete le ene a tsositswe mo baswing ka kgalalelo ya ga Rara ;
45006005	gonne fa re kopantswe nae go tshwana le loso lwa gagwe , le tsogo ya gagwe re tla tshwana nayo ,
45006006	ka re itse gore motho yo mogologolo wa rona o bapotswe nae gore mmele wa boleo o khutlisiwe go leofa , mme re se tlhole re direla boleo ;
45006007	gonne yo o suleng o siamisitswe , a gololwa mo boleong .
45006008	Mme fa re sule le Keresete re dumela gore le go phela re tla phela nae ,
45006009	ka re itse gore Keresete yo o tsositsweng mo baswing ga a tlhole a tla swa , loso ga lo tlhole lo na le thata mo go ene ;
45006010	gonne loso lo a lo suleng , o ne a lo swa ka ntlha ya boleo gangwe fela , a feletsa ruri , mme bophelo jo o bo phelang jona o bo phelela Modimo .
45006011	Le lona jalo , iponeng lo le baswi ntlheng ya boleo le baphedi ba ba phelelang Modimo lo le mo go Keresete Jesu , Morena wa rona .
45006012	Jaanong mebele ya lona e e swang , a boleo bo se tlhole bo e laola , mo lo ka utlwang dikeletso tsa yona .
45006013	Gape se neeleng boleo ditokololo tsa lona go nna didiri tsa tshiamololo , mme ineeleng Modimo jaaka ba ba tswang mo losong , ba phela , le ditokololo tsa lona di neeleng Modimo go nna didiri tsa tshiamo ;
45006014	gonne boleo ga bo nke bo lo laola , ka lo se fa tlase ga molao , mme lo le fa tlase ga bopelotlhomogi .
45006015	Jaanong re tla reng ? A re tla leofa , ka re se fa tlase ga molao , mme re le fa tlase ga bopelotlhomogi ? Le go ka !
45006016	A ga lo itse gore yo lo mo ineelang go nna batlhanka go mo utlwa , ke ene yo lo leng batlhanka ba gagwe , yo lo tshwanetseng go mo utlwa , le fa e le boleo go isa losong , gongwe kutlo go isa tshiamong ?
45006017	Mme a Modimo o lebogwe , ka lo khutlile go nna batlhanka ba boleo , mme lo simolotse go utlwa ka pelo yotlhe sekao sa thuto se lo tsentsweng mo go sona .
45006018	Lo diregile batlhanka ba tshiamo , ka lo golotswe mo boleong .
45006019	Ke bua ka fa mokgweng wa batho ka ntlha ya bokoa jwa nama ya lona ; a e re jaaka lo ne lo neetse ditokololo tsa lona go nna badiredi ba maswe le ba boitaolo jo bo isang boitaolong , jaanong neelang ditokololo tsa lona jalo go nna badiredi ba tshiamo e e isang boitshepisong .
45006020	Kana e rile lo sa le batlhanka ba boleo , lwa bo lo sa laolwe ke tshiamo .
45006021	Mme foo lo ne lo na le leungo lefe ? Ke dilo tse jaanong lo tlhajwang ke ditlhong ka tsona ; gonne bokhutlo jwa tsona ke loso .
45006022	Mme jaanong ka lo golotswe mo boleong , e bile lo diregile batlhanka ba Modimo , lo na le leungo la lona le le isang boitshepisong , mme bokhutlo ke bophelo jo bo sa khutleng ;
45006023	gonne tefo ya boleo ke loso , mme neo ya bopelotlhomogi ya Modimo ke bophelo jo bo sa khutleng jo bo bonwang mo go Keresete Jesu , Morena wa rona .
45007001	Bakaulengwe — kana ke bua le ba ba itseng molao — a ga lo itse gore molao o busa motho fela , fa a sa ntse a phela ?
45007002	Kana mosadi yo o nang le monna wa gagwe o golegeletswe mo monneng ka molao , fa monna a sa ntse a phela ; mme fa monna a sule , foo o tla bo a golotswe mo molaong wa lenyalo .
45007003	Jaanong fa a ka nna wa monna yo mongwe , monna wa gagwe a sa tshela , go tla twe o kgotlela nyalo ; mme fa monna a sule , foo o tla bo a golotswe mo molaong , mme ga go nke go twe o kgotlela nyalo , le fa a ka nna wa monna yo mongwe .
45007004	Bakaulengwe ba me , le lona lo bolailwe jalo ntlheng ya molao ka mmele wa ga Keresete gore lo nne ba yo mongwe , e bong ba yo o tsositsweng mo baswing , gore re ungwele Modimo ;
45007005	gonne e rile re sa le mo nameng , dikeletso tsa maleo tse di tlhotlhelediwang ka molao tsa bo di dira ka thata mo ditokololong tsa rona gore di ungwe maungo a loso .
45007006	Mme jaanong re golotswe mo molaong , ka re sule ntlheng ya sona se se neng se re tshwere ; ke ka moo re leng badiredi ka fa bošweng jwa mowa , e seng ka fa mokgweng wa bogologolo wa ditlhaka tsa molao .
45007007	Jaanong re tla reng ? A ke go re , molao ke boleo ? Ga go a nna jalo ; mme nka bo ke sa itse boleo , fa e ne e se ka molao . Le yona keletso nka bo ke sa e lemoge , fa molao o ka bo o sa re : “ O se ka wa eletsa ! ”
45007008	Mme boleo , e re ka bo bonye tlhotlheletso , jwa tsosa dikeletso tsotlhe mo go nna ka taolo ; gonne kwa ntle ga molao boleo bo sule .
45007009	Nna , pele ke ne ke phela kwa ntle ga molao ; jaanong e rile taolo e sena go tla , boleo jwa tsoga ,
45007010	mme nna ka swa ; taolo e e ka bong e nkisa bophelong , ka fitlhela e nkisa losong .
45007011	Gonne boleo jwa ntsietsa , ka bo bonye tlhotlheletso ka taolo , jwa mpolaya ka yona .
45007012	Jalo he , molao o boitshepo , le taolo e boitshepo , e siame , e molemo .
45007013	Jaanong a ke go re , se se molemo se mphetogetse loso ? A go se tualo ! Ke boleo jo bo ntsiseditseng loso ka se se molemo gore bo bonale e le boleo tota , gore boleo e nne jo bo bobe bogolo ka taolo .
45007014	Re itse gore molao ke wa mowa , mme nna ke nama , ke bapaleditswe boleo .
45007015	Se ke se dirang ga ke se tlhaloganye ; gonne se ke se ratang ga ke se dire ; ke dira se ke se tlhoileng .
45007016	Mme fa ke dira se ke sa se rateng , ke dumelana le molao gore o molemo .
45007017	Foo e be e sa tlhole e le nna yo o se dirang , mme e be e le boleo jo bo agileng mo teng ga me .
45007018	Gonne ke itse gore mo teng ga me , e bong mo nameng ya me , ga go na molemo ope ; go rata go teng mo go nna , mme go dira se se molemo ga go yo .
45007019	Gonne molemo o ke o ratang ga ke o dire , mme bosula jo ke sa bo rateng jona ke a bo dira .
45007020	Fa jaanong nna ke dira se ke sa se rateng , e tla bo e sa tlhole e le nna yo o se dirang , mme e tla bo e le boleo jo bo agileng mo teng ga me .
45007021	Jaanong ke fitlhela molao mo go nna wa go re : E a re fa ke rata go dira molemo , bosula bo nne teng mo go nna .
45007022	Gonne ka fa mothong yo o ka mo teng ke itumelela molao wa Modimo .
45007023	Fela ke fitlhela go na le molao o sele mo ditokololong tsa me o o lwang le molao wa maikutlo a me ; e bile o nkgolega ka molao wa boleo o o mo ditokololong tsa me .
45007024	A motho wa mogolo nna ! Ke mang yo o tla nkgololang mo mmeleng wa loso lo ?
45007025	Ke leboga Modimo , ka ke gololwa ka Jesu Keresete , Morena wa rona . Jaanong go ntse jaana : nna ka nosi ke direla molao wa Modimo ka maikutlo , mme ka nama ke direla molao wa boleo .
45008001	Jaanong he , ga go na katlholo ya tatlho epe mo go bone ba ba mo go Keresete Jesu , ba ba sa tsamaeng ka fa nameng , mme ba tsamaya ka fa moweng .
45008002	Gonne molao wa mowa wa go phela ka Keresete Jesu o nkgolotse mo molaong wa boleo , wa loso .
45008003	Gonne se se reteletseng molao , ka o se na thata ka ntlha ya nama , Modimo o se dirile , wa atlhola boleo mo nameng ka go roma Morwaa-ona mo tshwanong ya nama ya boleo le ka ntlha ya boleo ,
45008004	gore tshiamo e e batlwang ke molao e dirafale mo go rona ba re sa tsamaeng ka fa nameng , mme e le ka fa moweng .
45008005	Gonne ba ba leng ka fa nameng ba batla tsa nama , mme ba ba leng ka fa moweng bone ba batla tsa mowa .
45008006	Kana go batla ga nama ke loso , mme go batla ga mowa gona ke botshelo le kagiso .
45008007	Gonne go batla ga nama ke go tlhoa Modimo , ka e sa ikokobeletse molao wa Modimo , e bile e a palelwa .
45008008	Ba ba mo nameng ga ba ka ke ba kgatlha Modimo .
45008009	Mme lona ga lo mo nameng ; lo mo moweng , fa tota Mowa wa Modimo o agile mo go lona ; fa motho a sa tshola Mowa wa ga Keresete , yoo ga se wa gagwe .
45008010	Mme fa Keresete a le mo go lona , mmele o tla bo o sule ka ntlha ya boleo , mme mowa ona o phela ka ntlha ya tshiamo .
45008011	Fa Mowa wa ona o o tsositseng Jesu mo baswing o agile mo go lona , foo ona o o tsositseng Keresete Jesu mo baswing o tla phedisa le yona mebele e e swang ya lona ka Mowa wa ona o o agileng mo go lona .
45008012	Ka moo he , bakaulengwe , re tlamegile go phela ka fa moweng , e seng ka fa nameng .
45008013	Gonne fa lo phela ka fa nameng , lo tla swa ; mme fa lo bolaya ditiro tsa mmele ka mowa , lo tla phela .
45008014	Gonne botlhe ba ba gogwang ke Mowa wa Modimo ke bone bana ba Modimo .
45008015	Kana ga lo a amogela mowa wa botlhanka wa gore lo boe lo boife ; mme lo amogetse mowa wa bongwana o re bitsang ka ona re re : “ Abba , Rara ! ”
45008016	Mowa ka osi o supetsa mewa ya rona gore re bana ba Modimo .
45008017	Mme fa re le bana , e bile re barua-boswa , e bong barua-boswa ba Modimo le barua-boswa mmogo le Keresete , fa tota re bogisiwa nae , ke go re , re tle re galalediwe nae .
45008018	Gonne ke kaya gore dipogo tsa sebaka seno ga se tsa sepe , fa di bapisiwa le kgalalelo e re tla e senolelwang .
45008019	Kana tsotlhe tsa tlholego di lebeletse ponatshego ya bana ba Modimo ka tlhologelelo e kgolo .
45008020	Gonne tsa tlholego di tsentswe mo taolong ya tshenyego , e seng ka go rata ga tsona , mme e le ka ntlha ya ona o o di tsentseng teng gore go nne tsholofelo ;
45008021	gonne tsa tlholego le tsona ka tsosi di tla gololwa mo tirelong ya tshenyego go isiwa kgololesegong ya kgalalelo ya bana ba Modimo .
45008022	Kana re itse gore tsa tlholego tsotlhe di a fegelwa , di mo tlalelong ya pelego mmogo go fitlha nakong eno .
45008023	Mme ga se tsona fela , le rona ka rosi , ba re nang le mabutswapele a Mowa , re fegelwa ka rosi mo teng ga rona , ka re lebeletse bongwana jwa rona , e bong kgololo ya mebele ya rona .
45008024	Gonne re pholositswe ka tsholofelo . Mme jaanong tsholofelo e e bonwang ga se tsholofelo . Gonne se motho o setseng a se bonye , a o sa ntse a ka se solofela ?
45008025	Mme fa re solofela se re sa se boneng , re se lebelela ka bopelotelele .
45008026	Mme Mowa le ona o thusa bokoa jwa rona jalo ; gonne ga re itse se re ka se kopang ka tshwanelo ; Mowa ka osi o re emela ka diphegelo tse di sa kgonweng go bolelwa .
45008027	Mme Motlhotlhomisi wa dipelo o itse maikaelelo a Mowa ; gonne ona o emela baitshepi ka fa go rateng ga Modimo .
45008028	Mme re itse gore bone ba ba ratang Modimo , dilo tsotlhe di dira mmogo go ba tsalela molemo , e bong bone ba ba biditsweng ka fa boikaelelong jwa Modimo .
45008029	Gonne ba o ba itsileng pele , o ba tlhaotse pele gore ba tshwane le popego ya Morwaa-ona , a tle a nne motsalwapele mo baneng ba le bantsi .
45008030	Mme ba o ba tlhaotseng pele , e bile o ba biditse ; ba o ba biditseng , e bile o ba siamisitse ; ba o ba siamisitseng , e bile o ba galaleditse .
45008031	Jaanong re tla reng ka ga dilo tseo ? Fa Modimo o le ntlheng ya rona , ke mang yo o ka emelanang le rona ?
45008032	O e bileng o sa rekegela Morwaa-ona , mme o mo neetse mo losong ka ntlha ya rona rotlhe , o ka tlhoka jang go re abela dilo tsotlhe nae ?
45008033	Ke mang yo o ka bayang batlhaolwi ba Modimo molato ? Modimo ke ona o o siamisang .
45008034	Ke mang yo o ka ba atlholelang molato ? Keresete Jesu o ne a sule , ee , bogolo ke yo e bileng a tsositswe , yo o ka fa letsogong le le jang la Modimo , yo e bileng a re emela .
45008035	Ke mang yo o ka re kgaoganyang le lorato lwa ga Keresete ? A ke tlalelo gongwe pitlagano gongwe pogiso gongwe tlala gongwe bosaikatega gongwe kotsi gongwe tšhaka ?
45008036	Jaaka go kwadilwe ga twe : “ Re bolawa letsatsi lotlhe ka ntlha ya gago , re kaiwa jaaka dinku tsa tlhabo fela . ”
45008037	Mme mo dilong tsotlhe tseo re fenya bogolobogolo ka ene yo o re ratileng .
45008038	Gonne ke tlhomamiseditswe gore le fa e ka nna loso gongwe bophelo gongwe baengele gongwe balaodi gongwe dilo tse di leng teng gongwe tse di tla tlang gongwe dithata
45008039	gongwe bogodimo gongwe boteng , le fa e ka nna sebopiwa se sele , ga di kgone go ka re kgaoganya le lorato lwa Modimo lo lo mo go Keresete Jesu , Morena wa rona .
45009001	Ke bua boammaaruri mo go Keresete , ga ke ake ; — segakolodi sa me le sona se ntshupela jalo ka Mowa o o Boitshepo —
45009002	ka re , ke tletse bohutsana jo bogolo , pelo ya me e utlwa botlhoko ka gale .
45009003	Kana ke ne ke eletsa gore e kete nka bo ke hutsitswe ka nosi le go kgaolwa mo go Keresete mo boemong jwa ba ga etsho , ba e leng ba losika lwa me ka fa nameng .
45009004	Ke raya Baiseraele ba ba amogetseng bongwana jwa Modimo le kgalalelo le dikgolagano le neo ya molao le tirelo-Modimo le ditsholofetso ;
45009005	ba borraetsho e leng ba bone , ba Keresete o duleng mo go bone ka fa nameng , yo e leng Modimo o o okameng tsotlhe , yo o bakwang ka bosakhutleng . Amen .
45009006	Fela ga se go re , Lefoko la Modimo le nyeletse ; gonne ga se go re , ba ba duleng mo go Iseraele ke Baiseraele botlhe .
45009007	Le gona ga se go re , botlhe ke bana , ka e le ba losika lwa ga Aborahame ; mme ga twe : “ Losika lwa gago lo tla bidiwa ka Isaka . ”
45009008	Ke go re , ba e leng bana ka fa nameng fela , ga se bone bana ba Modimo ; bana ba tsholofetso ke bone bana ba losika .
45009009	Gonne Lefoko le le reng : “ Ke tla tla isago ka nako eno , mme Sara o tla bo a na le ngwana wa mosimane , ” ke la tsholofetso .
45009010	Mme ga se gona fela ; le ene Rebeka o ne a nna moimana ka mongwe , e bong Isaka rraetsho ;
45009011	gonne e rile bana ba ise ba tsalwe , ba ise ba dire molemo gongwe bosula ,
45009012	a bolelelwa go re : “ Yo mogolo o tla direla yo mmotlana , ” gore boikaelelo jwa Modimo jwa go tlhaola bo tlhomame , e seng ka ditiro , mme e le ka thato ya yo o bitsang ;
45009013	jaaka go kwadilwe ga twe : “ Ke ratile Jakobe , mme Esau ke mo tlhoile . ”
45009014	Jaanong re tla reng ? A go na le tshiamololo mo Modimong ? Le go ka !
45009015	Gonne o reile Moše wa re : “ Ke tla utlwela botlhoko yo ke tla mo utlwelang botlhoko ; ke tla tlhomogela pelo yo ke tla mo tlhomogelang pelo . ”
45009016	Jaanong he , ga se ga yo o ratang , gongwe ga yo o tabogang , mme ke ga Modimo fela o o utlwelang botlhoko ;
45009017	gonne Lokwalo le reile Farao lwa re : “ Ke go tsoseditse gona moo gore ke tle ke supe thata ya me mo go wena , le gore leina la me le itsisiwe mo lefatsheng lotlhe . ”
45009018	Ke ka moo o itshwarelang yo o ratang go mo itshwarela ; e bile o thatafatsa pelo ya yo o ratang go e thatafatsa mo go ene .
45009019	Jaanong o ka mpotsa o a re : “ O sa ntse o kgalemelelang ? Kana ke mang yo o ka emelanang le go rata ga ona ? ”
45009020	Motho ke wena ! Kana o mang yo o ka ganetsanyang le Modimo ? A sebopiwa se ka raya mmopi wa sona sa re : “ O mpopetseng jaana ? ”
45009021	A kampo mmopi ga a na thata mo letsopeng go dira selwana sengwe sa tlotlego le se sengwe sa tlotlologo , e ntse e le ka letsopa le le lengwe fela ?
45009022	Mme wena o ka reng , fa Modimo o o ratileng go supa bogale jwa ona le go itsise thata ya ona , o itshoketse ka bopelotelele jo bogolo dilwana tsa bogale tse di diretsweng tshenyego ,
45009023	gore o tle o supe lehumo la kgalalelo ya ona ka dilwana tsa bopelotlhomogi tse o di baakanyeditseng kgalalelo e sa le gale ?
45009024	Le rona o re biditse jalo , e seng mo Bajuteng fela , mme le mo baheitaneng ;
45009025	jaaka e bile o bua ka Hosea o re : “ Morafe o e neng e se wa me , ke tla o bitsa morafe wa me , le yo e neng e se moratwi , ke tla mmitsa moratwi . ”
45009026	Gape : “ Go tla dirafala go re , kwa ba neng ba boleletswe teng ga twe : ‘ Lona ga lo batho ba me , ’ teng ba tla bidiwa bana ba Modimo o o phelang . ”
45009027	Jesaya ene o kua ka ga Iseraele a re : “ Le fa palo ya Baiseraele e le kana ka mošawa wa lewatle , go tla pholosiwa masalela fela .
45009028	Gonne Morena o tla dirafatsa sa Lefoko la gagwe mo lefatsheng , a se fetsa ka bonako . ”
45009029	Jaaka Jesaya a bile a bua pele a re : “ Fa Morena wa masomosomo a ka bo a sa re tlogelela losika , re ka bo re diregile jaaka Sotoma , ra tshwana le Gomora . ”
45009030	Jaanong re tla reng ? Re tla re : Baheitane ba ba neng ba sa senke tshiamo ba amogetse tshiamo , mme e le tshiamo e e tswang mo tumelong .
45009031	Baiseraele bone ba ba neng ba batla molao wa tshiamo , ga ba a ka ba bona molao oo .
45009032	E le ka ntlha ya eng ? E le ka go sa o batle ka tumelo , mme e le ka ditiro ; jaanong ba kgopilwe ke lentswe le le kgopang ;
45009033	jaaka go kwadilwe ga twe : “ Bonang , ke baya lentswe la kgopo mo Sione , lefika la kgopiso ; mongwe le mongwe yo o dumelang mo go ene ga a nke a tlhajwa ke ditlhong . ”
45010001	Ba ga etsho , keletso ya pelo ya me le thapelo ya me mo Modimong ka ntlha ya bone ke ya gore ba bone pholoso ;
45010002	gonne ke supa ka ga bone gore ba tlhoafaletse Modimo , mme e seng ka tlhaloganyo .
45010003	Gonne e re ka ba sa itse tshiamo ya Modimo , e bile ba lekile go itlhomela tshiamo ya bone ka bosi , ga ba a ka ba ikokobeletsa tshiamo ya Modimo .
45010004	Gonne Keresete ke bofelelo jwa molao gore tshiamo e bonwe ke mongwe le mongwe yo o dumelang ;
45010005	gonne Moše o kwadile a re : “ Motho yo o dirisang tshiamo e e leng ka molao o tla tshela ka yona . ”
45010006	Mme tshiamo e e leng ka tumelo yona e bua jaana e a re : “ O se ka wa bua mo pelong ya gago o a re : Ke mang yo o tla tlhatlogelang kwa legodimong ? ” Go re jalo ke go folosa Keresete teng ;
45010007	gongwe : “ Ke mang yo o tla fologelang kwa botennye ? ” Go re jalo ke go tlhatlosa Keresete mo baswing .
45010008	Mme e a reng ? E a re : “ Lefoko le gaufi nao , le mo molomong wa gago le mo pelong ya gago . ” Ke lone Lefoko la tumelo le re le rerang .
45010009	Gonne fa o ipolela ka molomo o re , Jesu ke Morena , o dumela ka pelo gore Modimo o mo tsositse mo baswing , o tla pholosiwa .
45010010	Gonne go dumela ka pelo go isa motho tshiamong ; go ipolela ka molomo go isa pholosong .
45010011	Gonne Lokwalo lo a re : “ Mongwe le mongwe yo o dumelang mo go ene ga a nke a tlhajwa ke ditlhong . ”
45010012	Kana ga go na pharologanyo mo Mojuteng le Mogerika ; gonne ene ke Morena wa botlhe , o humetse botlhe ba ba mmitsang ;
45010013	gonne ga twe : “ Mongwe le mongwe yo o tla bitsang leina la Morena o tla pholosiwa . ”
45010014	Jaanong ba ka bitsa jang yo ba iseng ba dumele mo go ene ? Ba ka dumela jang ba ise ba utlwe ka ga gagwe ? Ba ka utlwa jang go se na moreri ?
45010015	Ba ka rera jang ba sa rongwe ? Jaaka go kwadilwe ga twe : “ Kana di dintle jang ne dinao tsa bone ba ba rerang mafoko a a thabisang a a molemo ! ”
45010016	Fela Efangele ga ba a ka ba e utlwisisa botlhe ; gonne Jesaya a re : “ Morena , ke mang yo o dumetseng thero e re e utlwileng ? ”
45010017	Jaanong he , tumelo e tla ka thero , thero yona e tla ka taelo ya ga Keresete .
45010018	Mme ka re : A ruri ga ba a ka ba utlwa ? Ba utlwile ; gonne “ Tumo ya bone bareri e ile mo lefatsheng lotlhe , mafoko a bone a ile kwa mafelelong a lone . ”
45010019	Gape ka re : A ruri Baiseraele ga ba a ka ba tlhaloganya ? Moše o buile pele a re : “ Ke tla lo tlhotlheleletsa lefufeng ka ba e seng morafe wa Modimo , ke lo gakatsa ka morafe o o se nang tlhaloganyo . ”
45010020	Mme Jesaya o betile pelo a re : “ Ke bonywe ke bone ba ba neng ba sa ntshenke , ke senogetse ba ba neng ba sa botse sepe ka ga me . ”
45010021	Mme ka ga Baiseraele gona o a re : “ Ke otlololetse batho ba ba sa utlweng , ba ba ganetsang , mabogo letsatsi lotlhe . ”
45011001	Jaanong ka re : A ke go re , Modimo o latlhile morafe wa ona ? Le go ka ! Kana le nna ke Moiseraele wa losika lwa ga Aborahame , wa lotso lwa ga Benyamene .
45011002	Modimo ga o a ka wa latlha morafe wa ona o o o itsileng pele . A kampo ga lo itse se Lokwalo lo se buang le Elia , fa a lela ka ga Baiseraele fa pele ga Modimo a re :
45011003	“ Morena , ba bolaile baporofeti ba gago , ba digile dialetare tsa gago , ke setse ke le nosi fela , mme ba batla go mpolaya . ”
45011004	Karabo ya Modimo e mo reile ya reng ? Ya re : “ Ke itshadiseditse banna ba le 7 000 , ba ba iseng ba ke ba khubamele Baale . ”
45011005	Go ntse jalo le kajeno , go na le masalela ka fa tlhaolong ya bopelotlhomogi .
45011006	Mme fa e le ka bopelotlhomogi , ga e tlhole e le ka ditiro ; gonne foo bopelotlhomogi e ka bo e sa tlhole e le bopelotlhomogi ; mme fa e le ka ditiro , ga e tlhole e le ka bopelothomogi ; gonne foo tiro e ka bo e sa tlhole e le tiro .
45011007	Go ntse jang jaanong ? Se Baiseraele ba neng ba se batla ga ba a ka ba se bona ; mme ba ba tlhaotsweng ba se bonye ; ba bangwe bone ba thatafaditswe dipelo ,
45011008	jaaka go kwadilwe ga twe : “ Modimo o ba file mowa wa kidibalo , le matlho a a sa boneng , le ditsebe tse di sa utlweng go fitlha mo letsatsing la gompieno . ”
45011009	Mme Dafita a re : “ A tafole ya bone e nne mutlwane le lemena le sekgopi le pusoloso mo go bone .
45011010	A matlho a bone a fifale gore ba se ka ba bona ; mekokotlo ya bone o e konele ruri . ”
45011011	Jaanong ka re : A ba kgopilwe gore ba tle ba we ? Nnyaya ! Ka go wa ga bone pholoso e tletse baheitane gore lefufa le tsoge mo Bajuteng .
45011012	Mme fa go wa ga bone go humisa lefatshe , le boikepo jwa bone e le khumiso ya baheitane , go dirafatsa thato ya Modimo ga bone gona go ka humisa bogolo jang ne !
45011013	Kana ke bua le lona baheitane ka re : E re ka ke le moapostolo wa baheitane , ke tlotla tiro ya me ,
45011014	e tle e re gongwe ke tsose lefufa mo go bone ba e leng ba morafe wa ga etsho , ke pholose bangwe ba bone .
45011015	Gonne fa tatlhego ya bone e le thuanyo ya lefatshe , kana go tsholwa gape ga bone gona e ka nna eng fa e se bophelo jwa baswi ?
45011016	Mme fa senkgwe sa pele se le boitshepo , modubo wa sona le ona o tla bo o le boitshepo ; fa medi e le boitshepo , dikala le tsona di tla bo di le boitshepo .
45011017	Jaanong fa dikala tse dingwe di kgaotswe , mme wena yo o neng o le setlhare sa olefa sa naga , wa lomelelwa mo gare ga tsona , wa tlhakanela modi le monono wa setlhare sa olefa sa legae ,
45011018	foo o se ka wa belafalela dikala . Fa o ka belafala , itse gore kana ga se wena yo o rweleng modi , mme modi o rwele wena .
45011019	Go gongwe o tla re : “ Kana dikala di kgaotswe gore nna ke lomelelwe teng . ”
45011020	Go siame , di kgaotswe ka go tlhoka tumelo , mme wena o eme ka tumelo . O se ka wa ikgodisa , mme o boife .
45011021	Gonne fa Modimo o sa rekegela dikala tse e leng tsona tota , le wena ga o kitla o go rekegela .
45011022	A o ko o lemoge molemo le bogale jwa Modimo ; bogale mo go bone ba ba oleng , molemo ona mo go wena , fa o ka sala mo molemong ; go seng jalo le wena o tla kgaolwa .
45011023	Gape , le bone , fa ba sa sale mo go sa dumeleng , ba tla lomelelwa ; Modimo o nonofile go ba busetsa mo mannong a bone .
45011024	Gonne fa wena o kgaotswe mo setlhareng sa olefa sa naga o le wa sona , mme wa lomelelwa mo setlhareng sa olefa sa legae o se wa sona , kana bogolo jang bone ba e ntseng e le ba sona tota ba ka busediwa mo setlhareng sa olefa sa legae sa bone !
45011025	Ba ga etsho , ga ke rate go lo lobela bosaitsiweng jo , gore lo se itlhome lo le botlhale , e bong bosaitsiweng jwa go re : Boithatafatso bo tsile mo Baiseraeleng ka ntlha nngwe go ya baheitane ba tsene pele ka palo e e tletseng .
45011026	Ke gona Baiseraele botlhe ba tla pholosiwang jaaka go kwadilwe ga twe : “ Mogolodi o tla tswa mo go Sione , a tlosa boikepo mo go Jakobe .
45011027	Ke yona kgolagano ya me le bone , motlhang ke tlosang dibe tsa bone . ”
45011028	Jaanong ka go gana Efangele ke baba ba Modimo ka ntlha ya lona ; mme ka fa tlhaolong gone ke baratwi ka ntlha ya borraetsho .
45011029	Gonne dineo tsa bopelotlhomogi le pitso ya Modimo ga di dirololwe .
45011030	Gonne lona e rile pele lwa bo lo sa utlwe Modimo , mme jaanong lo utlwetswe botlhoko ka go sa utlweng ga bone ,
45011031	le bone jalo kajeno ga ba utlwe , gore le bone ba tle ba utlwelwe botlhoko ka boutlwelo-botlhoko jo lona lo bo bonyeng ;
45011032	gonne Modimo o ba tswaletse botlhe mo go sa utlweng gore o tle o ba utlwele botlhoko botlhe .
45011033	A boteng jwa khumo le jwa botlhale le jwa kitso ya Modimo ! Dikatlholo tsa ona ga di na totolotso jang ne , le ditsela tsa ona ga di na tlhotlhomiso jang ne !
45011034	“ Gonne ke mang yo o itsileng maikaelelo a Morena , gongwe mogakolodi wa gagwe e ne e le mang ? ”
45011035	“ Gape ke mang yo o mo neileng pele se o tla se busediwang ? ”
45011036	Gonne dilo tsotlhe di tswa go ene , di teng ka ene , di ya go ene . Tlotlo a e nne ya gagwe ka bosakhutleng ! Amen .
45012001	Jaanong , ba ga etsho , ke a lo kgothatsa , ka re na le kutlwelo-botlhoko ya Modimo , gore lo neele Modimo mebele ya lona go nna setlhabelo se se tshelang , se se boitshepo , se se o kgatlhang ; ke yona tirelo-Modimo ya lona e e lebanyeng .
45012002	Lo se ka lwa tshwana le lefatshe leno , mme fetogang ka go ntšhwafadiwa maikutlo , gore lo tlhotlhomise se e leng thato ya Modimo e e molemo , e e kgatlhang , e e botlalo .
45012003	Gonne ke raya mongwe le mongwe wa lona ka bopelotlhomogi jo ke bo neilweng ka re : A a se ikaye mogolo go feta tshwanelo ya go ikaya , mme a a akanye go nna tekano ka fa tumelong e Modimo o e lekanyeditseng mongwe le mongwe .
45012004	Kana re na le ditokololo tse dintsi mo mmeleng o le mongwe fela , mme ditokololo tsotlhe ga di dire tiro e le nngwe fela ,
45012005	rona re mmele o le mongwe jalo mo go Keresete , le fa re le bantsi , mme rotlhe re direlana re le ditokololo .
45012006	Jaanong re na le dineo tse di farologanyeng ka fa bopelotlhomoging jo re bo neilweng : Yo o nonotshitsweng go rera a a go dirise ka go utlwana le tumelo ;
45012007	yo o direlang a a tlhokomele tirelo ; yo o rutang a a tlhokomele go ruta ;
45012008	yo o kgothatsang a a tlhokomele go kgothatsa ; yo o atswang a a atswe ka pelo e tshweu ; yo o gogang phuthego a a dire ka tlhoafalo ; yo o dirang tsa kutlwelo-botlhoko a a dire a thabile .
45012009	A lorato e nne lo lo sa itimokanyeng ; ilang bosula , kgomarelang molemo .
45012010	Mo loratong lwa bakaulengwe lo ratane ka pelo yotlhe ; gaisanyang ka go tlotlana .
45012011	Se lapeng mo tlhoafalong , lo tuke mo moweng , lo direle Morena .
45012012	Itumeleng mo tsholofelong ; itshokeleng tlalelo ; tswelelang mo thapelong .
45012013	Abelang baitshepi ba ba tlhokang ; itlwaetseng go tshola baeng .
45012014	Tshegofatsang ba ba lo bogisang ; tshegofatsang , mme lo se ka lwa hutsa .
45012015	Itumeleng le ba ba itumelang , lo lele le ba ba lelang .
45012016	Nnang bopelonngwe fela . Se batleng dilo tse dikgolo , mme tsalanang le ba ba kwa tlase . Lo se ikaye botlhale ka losi .
45012017	Se busoloseng bosula jwa ga ope ka bosula ; gopolang tse di molemo mo bathong botlhe .
45012018	Fa go kgonega ka fa thateng ya lona , agisanyang le batho botlhe .
45012019	Baratwi , lo se ka lwa ipusolosetsa , mme sutelang bogale jwa Modimo ; gonne go kwadilwe ga twe : “ Pusoloso ke ya me , nna ke tla busolosa , go bua Morena . ”
45012020	“ Jesa mmaba wa gago , fa a tshwerwe ke tlala ; mo nose , fa a nyorilwe ; gonne ka go dira jalo o tla tlhatlaganya magala a molelo mo tlhogong ya gagwe . ”
45012021	O se ka wa fenngwa ke bosula , mme fenya bosula ka molemo .
45013001	A motho mongwe le mongwe a ikokobeletse balaodi ba ba busang ; gonne ga go na mmuso fa e se o o tswang Modimong ; mebuso e e le yong e beilwe ke Modimo .
45013002	Ka moo , yo o ganang mmuso o emelana le puso ya Modimo ; mme ba ba o ganang ba tla itsisetsa katlholo .
45013003	Gonne babusi ga se ba ba boifiwang ka ntlha ya tiro e e molemo , mme e le ka ntlha ya e e bosula . Jaanong fa o sa rate go boifisiwa ke mmuso , dira molemo , mme o tla bona tlotlo mo go ona .
45013004	Gonne ke modiredi wa Modimo mo go wena gore o bone molemo . Mme fa o dira bosula , o boife ; gonne ga o a tsholela tšhaka lefela ; ka gonne ke modiredi wa Modimo , ke mmusolosi yo o dirafatsang bogale jwa Modimo mo go ene yo o dirang bosula .
45013005	Ka ntlha ya moo ke tshwanelo go ikokobetsa , e seng fela ka ntlha ya petso , mme e bile e le ka ntlha ya segakolodi .
45013006	Ke ka ntlha ya moo lo ntshang lekgetho ; gonne ke batlhanka ba Modimo ba ba ineetseng tiro eo ya bone ka metlha .
45013007	Jaanong neelang mongwe le mongwe se se mo tshwanetseng : lo neele lekgetho ene yo o tshwanetsweng ke lekgetho , pulatsela ene yo o tshwanetsweng ke pulatsela , poifo ene yo o tshwanetsweng ke poifo , tlotlo ene yo o tshwanetsweng ke tlotlo .
45013008	Lo fetse tsotlhe tse di tshwanetseng go lešwa , go sale go ratana fela ; gonne yo o ratang yo mongwe o dirafaditse molao .
45013009	Gonne ditaolo tse di reng : “ O se ka wa dira boaka ; o se ka wa bolaya ; o se ka wa utswa ; o se ka wa supa tshupo ya kako ; o se ka wa eletsa , ” le fa go ka ne go le taolo e nngwe e sele , di akareditswe ka lefoko le le reng : “ O rate mongwe-ka-wena jaaka o ithata . ”
45013010	Lorato ga lo direle motho bosula ; ke ka moo lorato e leng tirafatso ya molao .
45013011	Dirang jalo , ka lo itse sebaka gore e setse e le nako ya go tsoga mo thobalong ; gonne pholoso e re atametse jaanong bogolo go jale fa re simolola go dumela .
45013012	Bosigo bo a sa , letsatsi le atametse ; ka moo , a re apoleng ditiro tsa lefifi , re apareng marumo a lesedi !
45013013	A re tsamaeng re itshotse sentle jaaka mo motshegareng , e seng mo medirong ya tlhapelo le ya botagwa , e seng mo marobalelong a boaka le mekgweng e e maswe , e seng mo kgannye le mo lefufeng ;
45013014	mme aparang Morena Jesu Keresete , lo se tlameleng mmele ka mokgwa o o ka tsosang dikeletso tse di bosula .
45014001	Yo o bokoa mo tumelong lo mo tshole , lo se ganetsanye ka ntlha ya maikutlo .
45014002	Mongwe o dumela gore o ka ja tsotlhe , mme yo o bokoa o ja merogo fela .
45014003	Yo o jang a a se nyatse ene yo o sa jeng ; mme yo o sa jeng a a se atlhole yo o jang ; gonne Modimo o mo amogetse .
45014004	Kana wena o mang yo o ka atlholang motlhanka wa yo mongwe ? Ene o emela gongwe o wela Morena wa gagwe ; mme o tla emisiwa , gonne Morena o nonofile go ka mo emisa .
45014005	Yo mongwe o kaya gore letsatsi lengwe le feta le lengwe ; mme yo mongwe ene o kaya gore malatsi a a tshwana . A mongwe le mongwe a tlhomame mo boitlhomong jwa gagwe .
45014006	Yo o tlotlang letsatsi o le tlotlela Morena ; yo o jang o ja ka ntlha ya Morena , gonne o leboga Modimo . Mme yo o sa jeng o lesa go ja ka ntlha ya Morena , mme o leboga Modimo .
45014007	Gonne ga go ope wa rona yo o itshelelang , e bile ga go ope yo o itshwelang ;
45014008	gonne fa re tshela , re tshelela Morena ; fa re swa , re swela Morena ; ka moo , le fa re tshela gongwe re swa , re ba Morena .
45014009	Gonne se Keresete a se swetseng , a ba a tsoga , a phela gape , ke gore a tle a nne Morena wa baswi le baphedi .
45014010	Mme wena o beelang ngwana wa ga Rraago molato ? Gongwe le wena , o nyaletsang ngwana wa ga Rraago ? Gonne rotlhe re tla ema fa pele ga sedulo sa katlholo sa Modimo ;
45014011	gonne go kwadilwe ga twe : “ Ka bophelo jwa me ! Mangole otlhe a tla nkhubamela , diteme tsotlhe di tla ipolela Modimo , go bua Morena . ”
45014012	Ke ka moo mongwe le mongwe wa rona o tla ikarabelang ka boene mo Modimong .
45014013	Jalo he , a re se tlholeng re baana melato , mme bogolo tlhokomelang gore go se nne ope yo o kgopisang mokaulengwe gongwe go mo leofisa .
45014014	Ke a itse , e bile ke itse ka tlhomamo ka Morena Jesu gore ga go sepe se se itshekologileng ka bosona ; mme ene yo o se kayang se itshekologile , se itshekologetse ene .
45014015	Gonne fa mokaulengwe wa gago a ka belaediwa ke wena ka ntlha ya dijo , foo ò tla bo o sa tlhole o tsamaya ka fa loratong . Motho yo Keresete o mo swetseng ò se ka wa mo senya ka dijo tsa gago .
45014016	Jaanong a molemo wa lona o se ka wa kgalwa !
45014017	Gonne puso ya Modimo ga se go ja le go nwa , mme ke tshiamo le kagiso le boitumelo ka Mowa o o boitshepo .
45014018	Gonne ene yo o direlang Keresete ka tseo ke yo o kgatlhang Modimo , e bile o ikanngwa ke batho .
45014019	Ka moo he , a re lateleng tsa kagisanyo le tsa ketleetsanyo tumelong !
45014020	O se ka wa senya tiro ya Modimo ka ntlha ya dijo . Dilo tsotlhe di itshekile ; mme di bosula mo mothong yo o di jang ka pelaelo .
45014021	Go molemo , fa go ka tlogelwa go ja nama le go nwa bojalwa le sengwe le sengwe se mokaulengwe wa gago a ka kgopisiwang ke sona .
45014022	Fa o na le kgololesego , a e nne ya gago ka bowena fa pele ga Modimo . Go sego yo o sa itshekiseng mo go se a se kayang se letleletswe .
45014023	Mme yo o jang a belaela ene o atlhotswe molato , ka a sa je ka tumelo . Mme sengwe le sengwe se e seng sa tumelo ke boleo .
45015001	Rona ba re leng thata , re tshwanetse go itshokela makoa a ba ba seng thata , e seng go ikgatlha .
45015002	A mongwe le mongwe wa rona a kgatlhe mongwe-ka-ene , a mmatlele tse di molemo tsa go thusanya mo tumelong .
45015003	Gonne Keresete le ene ga a a ka a ikgatlha , mme go ne go le jaaka go kwadilwe ga twe : “ Dikgobo tsa ba ba go kgobang di nkwetse godimo . ”
45015004	Kana tsotlhe tse di kwadilweng pele di kwaletswe go re ruta gore re tle re nne le tsholofelo ka go tshwarelela le ka go kgothadiwa ke Dikwalo .
45015005	Jaanong a Modimo wa tshwarelelo le wa kgothatso o lo thuse gore lo utlwane ka fa thatong ya ga Keresete Jesu ,
45015006	gore lo galaletse Modimo , Rra Morena wa rona Jesu Keresete , ka bongwefela jwa pelo ka molomo o le mongwe fela .
45015007	Tsholanang he , jaaka Keresete le ene a re tsholetse go galaletsa Modimo .
45015008	Gonne ka re , Keresete o ne a nna modiredi wa Bajuta ka ntlha ya boammaaruri jwa Modimo , gore a tlhomamise tse borraetsho ba di boleletsweng pele ,
45015009	mme baheitane bone ba galaletse Modimo ka ntlha ya kutlwelo-botlhoko , jaaka go kwadilwe ga twe : “ Ka ntlha ya moo ke tla go baka mo baheitaneng , ke opelela leina la gago . ”
45015010	Go bile ga twe : “ Lona baheitane , itumeleng mmogo le morafe wa gagwe ! ”
45015011	Ga ba ga twe : “ Bakang Morena , lona baheitane lotlhe , lo mmake , lona merafe yotlhe ! ”
45015012	Gape Jesaya a re : “ Go tla tla modi wa ga Isai , e bong ene yo o tsogang go laola baheitane ; baheitane ba tla solofela mo go ene . ”
45015013	Mme jaanong a Modimo wa tsholofelo o lo tlatse boitumelo jotlhe le kagiso ka go dumela gore lo tote bogolo mo tsholofelong ka thata ya Mowa o o Boitshepo .
45015014	Ba ga etsho , le nna ka nosi ke itse tota ka ga lona gore lo tletse molemo , lo tladitswe kitso yotlhe ; e bile lo nonofile go kaelana .
45015015	Le fa go ntse jalo , e re ka ke ne ke rata go lo gakolola gape , ke lo kwaletse mo gongwenyana ka bopelokgale ka ntlha ya bopelotlhomogi jo ke bo filweng ke Modimo
45015016	gore ke nne modiredi wa ga Keresete Jesu mo baheitaneng le moperesiti wa Efangele ya Modimo , gore baheitane ba nne tshupelo e e amogelegang , e e itshepisitsweng ke Mowa o o Boitshepo .
45015017	Ke ka moo ke nang le go ka ipoka mo go Keresete Jesu ka ntlha ya go direla Modimo .
45015018	Gonne ke tla beta pelo fela go bolela tse Keresete o neng a di dira ka nna go isa baheitane kutlong ka mafoko le ditiro ,
45015019	ka thata ya ditshupo le dikgakgamatso le ka thata ya Mowa wa Modimo , mo ke bileng ke tlatsa lefatshe Efangele ya ga Keresete go simolola kwa Jerusalema le mo tikologong go ya go fitlha kwa Ileriko .
45015020	Ke ne ke itlotla ka go rera Efangele , kwa Keresete a iseng a bolelwe teng gore ke se ka ka aga mo motheong wa yo mongwe .
45015021	Mme e le jaaka go kwadilwe ga twe : “ Ba ba iseng ba itsisiwe ka ga gagwe ba tla bona , le ba ba iseng ba utlwe ba tla tlhaloganya . ”
45015022	Ke ka moo ke neng ke tshwarega gantsi go tla koo go lona .
45015023	Jaanong e re ka ke sa tlhole ke na le kwa ke yang teng mo mafatsheng ano , e bile e setse e le dingwaga tse dintsi , ke ntse ke tlhologeletswe go tla koo go lona ,
45015024	motlhang ke yang kwa Sepania ; gonne ke solofela go lo bona , fa ke feta koo , le go romelwa teng ka thuso ya lona , ke sena go lapolosiwa pelo go se kae mo go lona .
45015025	Mme jaanong ke etela kwa Jerusalema , ke ya go direla baitshepi ;
45015026	gonne ba Maketonia le Agaya ba bonye go le molemo go phuthela bahumanegi ba baitshepi ba ba kwa Jerusalema dikatso .
45015027	Ee , ba ratile jalo , e bile ba sesuga mo go bone ; gonne fa baheitane ba abetswe dilo tsa bone tsa mowa , ke tshwanelo ya bone gore ba ba leboge ka dilo tsa bone tsa mmele .
45015028	E tla re fa ke sena go swetsa jalo le go tsenya maungo a dikabelo mo diatleng tsa bone , ke fete ka lona , fa ke ya kwa Sepania .
45015029	Mme ke itse gore mogang ke tlang koo go lona , ke tla tla ka lesego le le tletseng la Efangele ya ga Keresete .
45015030	Bakaulengwe , ke lo rapela ka Morena wa rona Jesu Keresete le ka lorato lwa Mowa gore lo nthuse mo ntweng ka go nthapelela Modimo
45015031	gore ke falodisiwe mo go bone ba ba kwa Jutea , ba ba ganang go utlwa , le gore tirelo ya me e ke e direlang Jerusalema e natefele baitshepi ,
45015032	e tle e re fa e le go rata ga Modimo ke tle koo go lona ka boitumelo , ke lapologe ke le mo go lona .
45015033	A Modimo wa kagiso o nne le lona lotlhe ! Amen .
45016001	Ke lo laela Febe , kgaitsadia-rona , yo e leng modiredi wa phuthego ya kwa Kenegerea ,
45016002	gore lo mo tshole mo Moreneng jaaka go tshwanetse baitshepi , le go mo thusa ka fa a batlang thuso ya lona ka teng ; gonne le ene e ne e le mothusi wa ba bantsi le wa me ka nosi .
45016003	Dumedisang Perisila le Akwila , bathusi ba me mo go Keresete Jesu ,
45016004	ba ba femetseng botshelo jwa me ka dithamo tsa bone , ba ke ba lebogang , mme e seng nna fela ; e bile ba lebogwa ke diphuthego tsotlhe tse di tswang mo baheitaneng .
45016005	Dumedisang le phuthego e e kgobokanelang mo ntlong ya bone . Dumedisang Epeneto , moratwi wa me , yo e leng ene wa ntlha yo o ineetseng Keresete kwa Asia .
45016006	Dumedisang Maria yo o itapisitseng gagolo ka ntlha ya rona .
45016007	Dumedisang Anteroniko le Junia , ba setšhaba sa ga etsho , ba ba neng ba tshwerwe mmogo le nna , ba ba tumileng mo baapostolong , ba ba bileng ba ineetse Keresete pele ga me .
45016008	Dumedisang Ampelea , moratwi wa me mo Moreneng .
45016009	Dumedisang Urubano , mothusi wa rona mo go Keresete , le Setagi , moratwi wa me .
45016010	Dumedisang Apele yo o ikanyegang mo go Keresete . Dumedisang bakaulengwe mo go ba ga Arisetobulo .
45016011	Dumedisang Herodione wa setšhaba sa ga etsho . Dumedisang ba e leng ba Morena mo go ba ga Narekiso .
45016012	Dumedisang Terefina le Terefosa , basadi ba ba direlang Morena . Dumedisang Peresise yo o rategang , mosadi yo o diretseng Morena thata .
45016013	Dumedisang Rufo , motlhaolwi wa Morena , le mmaagwe yo le nna e leng mme .
45016014	Dumedisang Asinkerito le Felegone le Hereme le Pateroba le Herema le bakaulengwe ba ba nang nabo .
45016015	Dumedisang Filologo le Julia le Nereo le kgaitsadie le Olempa le baitshepi botlhe ba ba nang nabo .
45016016	Dumedisanyang ka katlo e e boitshepo . Diphuthego tsotlhe tsa ga Keresete di a lo dumedisa .
45016017	Mme jaanong , bakaulengwe , ke lo rapela gore lo ele bone tlhoko ba ba tsosang dikgaogano le dikgopiso kgatlhanong le thuto e lo e ithutileng mo go rona , lo ba efoge .
45016018	Gonne ba ba ntseng jalo ga ba direle Keresete Morena wa rona , mme ba direla dimpa tsa bone ; dipelo tsa ba ba sa sekasekeng ba di tsietsa ka mafoko a a borethe le ka dipuo tse dintle .
45016019	Kana kutlo ya lona e itsegile mo go botlhe . Ka moo ke a lo itumelela , ke bile ke eletsa gore lo tlhalefele molemo ; mme lo sisimoge bosula .
45016020	Modimo wa kagiso o tla gatelela Satane ka bonako fa tlase ga dinao tsa lona . A bopelotlhomogi jwa Morena wa rona Jesu bo nne le lona !
45016021	Timotheo , mothusi wa me , le Lukio le Jasone le Sosipatere , ba setšhaba sa ga etsho , ba a lo dumedisa .
45016022	Nna , ke le Teretio , mokwadi wa lokwalo lo , ke lo dumedisa mo Moreneng .
45016023	Gayo yo ke nnang mo ntlong ya gagwe , yo o tsholang phuthego yotlhe , o a lo dumedisa . Eraseto , motsholamadi wa motse , le Kwarato , mokaulengwe , ba a lo dumedisa .
45016024	A bopelotlhomogi jwa Morena wa rona Jesu Keresete bo nne le lona lotlhe ! Amen .
45016025	Ona o o nonofileng go ka lo tiisa ka fa Efangeleng ya me , le ka fa therong ka ga Jesu Keresete , ka fa ponatshegong ya bosaitsiweng jo bo neng bo subilwe go tswa bosasimologeng ,
45016026	jo jaanong bo senotsweng ka dikwalo tsa baporofeti , jwa itsisiwa merafe yotlhe ka fa taolong ya Modimo o o sa khutleng gore e ineele mo kutlong ya tumelo ;
45016027	ona Modimo o o leng botlhale o le osi , a kgalalelo e nne ya ona ka Jesu Keresete ka bosakhutleng ! Amen .
46001001	Nna Paulo , moapostolo yo o biditsweng wa ga Jesu Keresete ka thato ya Modimo , le Sosethene mokaulengwe :
46001002	Re kwalela phuthego ya Modimo ya kwa Korinthe , e bong ba ba itshepisitsweng mo go Keresete Jesu , baitshepi ba ba biditsweng , le bone botlhe ba ba bitsang leina la Morena wa rona Jesu Keresete mo mafelong otlhe a bone le a rona :
46001003	A bopelotlhomogi bo nne le lona le kagiso tse di tswang go Modimo Rraetsho le mo go Morena Jesu Keresete !
46001004	Ke ntse ke leboga Modimo wa me ka ga lona ka ntlha ya bopelotlhomogi jwa Modimo jo lo bo neilweng mo go Keresete Jesu ,
46001005	ka lo humisitswe ka ene ka tsotlhe , ka thuto yotlhe le ka kitso yotlhe ,
46001006	jaaka tshupo ya ga Keresete e tlhomamisitswe mo go lona ,
46001007	fa e bileng lo sa tlhoke neo epe , lo ntse lo lebeletse tshenogo ya Morena wa rona Jesu Keresete ,
46001008	yo e bileng a tla lo tlhomamisa go ya bokhutlong gore lo nne ba ba se nang molato ka letsatsi la Morena wa rona Jesu Keresete .
46001009	Modimo o boikanyo , o lo bileditsweng ke ona go kopanngwa le Morwaa-ona Jesu Keresete , Morena wa rona .
46001010	Ba ga etsho , ke lo rapela ka leina la Morena wa rona Jesu Keresete gore lo bue puo e le nngwe fela lotlhe , go se nne dikgaogano mo go lona , lo nne lo tshwaraganye ka boitlhômô bo le bongwe fela le ka kutlwano .
46001011	Bakaulengwe ba me , kana ke begetswe ke ba ga Keloe ka ga lona gore go na le dikganetsanyo mo go lona ;
46001012	ke raya gore mongwe wa lona a re : “ Nna ke wa ga Paulo ; ” yo mongwe a re : “ Nna ke wa ga Apolo ; ” yo mongwe a re : “ Nna ke wa ga Kefa ; ” yo mongwe a re : “ Nna ke wa ga Keresete . ”
46001013	A Keresete o kgaogantswe naa ? A Paulo o lo bapoletswe ? Gongwe a lo kolobeditswe ka leina la ga Paulo ?
46001014	Ke leboga Modimo , ka ke sa kolobetsa ope wa lona fa e se Kerisepo le Gayo ,
46001015	gore go se nne ope yo o ka reng , lo kolobeditswe ka leina la ka .
46001016	Le gale le ba ntlo ya ga Setefane ke ba kolobeditse ; mme kwa ntle ga bao ga ke itse gore a go sa na le mongwe yo ke mo kolobeditseng .
46001017	Gonne Keresete ga a nthoma gore ke kolobetse , mme e le gore ke rere Efangele , e seng ka botlhale jwa puo , gore sefapaano sa ga Keresete se se ka sa nna lefela .
46001018	Gonne lefoko la sefapaano ke bosilo fela mo go bone ba ba latlhegang , mme mo go rona ba re pholosiwang ke thata ya Modimo ;
46001019	gonne go kwadilwe ga twe : “ Ke tla senya botlhale jwa matlhale , ke nyeletsa tlhaloganyo ya batlhaloganyi . ”
46001020	Yo o botlhale o kae ? Moitsedikwalo o kae ? Motlhotlhomisi wa lefatshe leno o kae ? A Modimo ga o a silofatsa botlhale jwa lefatshe leno ?
46001021	Gonne , e re ka lefatshe le se ka la tlhaloganya Modimo ka botlhale jwa lone ntlheng ya botlhale jwa one , Modimo wa kgatlhega go pholosa ba ba dumelang ka bosilo jwa thero .
46001022	Kana Bajuta ba batla sesupo , Bagerika bone ba eletsa botlhale ;
46001023	mme rona re rera Keresete yo o bapotsweng , yo e leng sekgopi mo Bajuteng le bosilo mo Bagerikeng ;
46001024	mme mo go bone ba ba biditsweng , e bong Bajuta le Bagerika , re rera Keresete , yo e leng thata ya Modimo le botlhale jwa ona .
46001025	Gonne se se kaiwang bosilo jwa Modimo ke botlhale jo bo gaisang jwa batho ; le se se kaiwang bokoa jwa Modimo ke thata e e fetang ya batho .
46001026	Ba ga etsho , a lo ke lo lebe go bidiwa ga lona : Ga go na batlhalefi ba bantsi mo go lona ka fa nameng , ga go na bathata ba bantsi , ga go na batlotlegi ba bantsi .
46001027	Mme tse di kaiwang bosilo mo lefatsheng ke tsona tse Modimo o di itlhaoletseng gore o tlhabise matlhale ditlhong ; le tse di kaiwang bokoa mo lefatsheng ke tse Modimo o di itlhaoletseng gore o tlhabise tse di thata ditlhong ;
46001028	le tse di se nang tlotlo mo lefatsheng le tse di nyatsegang , e bong tse e seng tsa sepe , ke tsona tse Modimo o di itlhaoletseng gore o nyeletse tse e leng tsa sengwe ,
46001029	gore go se nne ope wa nama yo o ka ipokang fa pele ga Modimo .
46001030	Mme ke ka ona , fa lona lo le mo go Keresete Jesu , yo Modimo o mo re diretseng botlhale le tshiamo le boitshepiso le kgololo ,
46001031	gore go nne jaaka go kwadilwe ga twe : “ Yo o ipokang a a ipoke ka Morena ! ”
46002001	Bakaulengwe , le nna e rile ke tla koo go lona , ka feta ka lo bolelela tshupo ya Modimo , e seng ka mafoko a a gaisang le e seng ka botlhale jo bogolo .
46002002	Gonne ke ne ke sa ikaelela go lo itsise sepe fa e se Jesu Keresete fela , ene yo o bapotsweng .
46002003	Le gona ke ne ke le mo go lona ka bokoa le poifo le thoromo e kgolo .
46002004	Gape , thuto ya me le thero ya me ga di a ka tsa dirafala ka mafoko a a kgonang ka botlhale , mme e ne e le ka tshupo ya Mowa le ya thata ,
46002005	gore tumelo ya lona e se ka ya ema ka botlhale jwa batho , mme e eme ka thata ya Modimo .
46002006	Le gale botlhale re a tle re bo bue mo go ba ba botlalo ; mme ga se botlhale jwa lefatshe leno le e seng jwa balaodi ba lefatshe leno ba ba nyelelang .
46002007	Mme re bua botlhale jwa Modimo jo e leng bosaitsiweng , jo bo fitlhegileng , jo Modimo o sa leng o bo rulaganya pele , dipaka di ise di nne teng go re isa kgalalelong ,
46002008	jo bo neng bo sa itsiwe ke ope wa balaodi ba lefatshe leno ; gonne fa ba ka bo ba bo itsile , ba ka bo ba sa bapola Morena wa kgalalelo .
46002009	Mme go ntse jaaka go kwadilwe ga twe : “ Tse leitlho le sa di bonang , tse tsebe e sa di utlwang , tse di sa tsenang mo pelong ya motho , ke tsona tse Modimo o di baakanyeditseng bone ba ba o ratang . ”
46002010	Mme Modimo o di re senoletse ka Mowa wa ona ; gonne Mowa o tlhotlhomisa dilo tsotlhe , le tse di boteng tsa Modimo .
46002011	Kana ke mang mo bathong yo o itseng tse di mo mothong , fa e se mowa wa motho o o mo go ene ? Le gona jalo ga go ope yo o itseng tse di mo Modimong fa e se Mowa wa Modimo .
46002012	Mme rona ga re a tshola mowa wa lefatshe , re na le Mowa o o tswang mo Modimong gore re tle re itse dilo tse re di abetsweng ke Modimo ;
46002013	tse e bileng re di bolela , e seng ka mafoko a a rutwang ka botlhale jwa botho , mme e le ka a a rutwang ke Mowa o o Boitshepo ka go tlhalosetsa ba Mowa tsa Mowa .
46002014	Mme motho wa nama ga a tshole dilo tsa Mowa wa Modimo ; gonne di bosilo mo go ene , ga a kgone go di tlhaloganya ; gonne di ka atlholwa ka Mowa fela .
46002015	Wa mowa o atlhola tsotlhe , mme ene ka esi ga a atlholwe ke ope .
46002016	“ Ke mang yo o itsileng boitlhômô jwa Morena go ka mo ruta ? ” Mme rona re na le boitlhômô jwa ga Keresete .
46003001	Mme nna , bana ba ga Rra , ke ne ke sa ka ke ka bua le lona jaaka ba e leng ba mowa , mme e le jaaka ba e leng ba nama , jaaka masea mo go Keresete .
46003002	Ke lo otlile ka mašwi , e seng ka dijo tse di tiileng ; gonne lo ne lo ise lo di nonofele . Tota le jaanong ga lo ise lo di nonofele .
46003003	Ka gonne lo sa ntse lo le ba nama . E re ka lefufa le dikgang le dikgaogano di le mo go lona , a ga lo ba nama , a ga lo tsamae ka fa boitaolong jwa motho ?
46003004	Kana jaaka mongwe a re : “ Ke wa ga Paulo ; ” yo mongwe a re : “ Ke wa ga Apolo , ” a ga lo batho fela ?
46003005	Kana Paulo ke eng ? Le Apolo ke eng ? Ke badiredi fela ba lo dumetseng ka bone , mme e le ka fa Morena abetseng mongwe le mongwe ka teng .
46003006	Nna ke tlhomile , Apolo o nositse , mme Modimo o tlhogisitse .
46003007	Jaanong he , yo o tlhomang ga a sepe le yo o nosang ga a sepe ; mme yo o leng sengwe ke Modimo fela o o tlhogisang .
46003008	Yo o tlhomang le yo o nosang ba a lekana ; mme mongwe le mongwe o tla amogela tuelo ya gagwe ka fa matsapeng a gagwe .
46003009	Kana rona re badira-mmogo ba Modimo , lona lo temo ya Modimo , lo kago ya Modimo .
46003010	Nna ke thaile mothao jaaka moagi yo o botlhale ka fa bopelotlhomoging jwa Modimo jo ke bo neilweng ; yo mongwe o tla aga mo go ona . Mme a mongwe le mongwe a ele tlhoko ka fa a agang mo go ona ka teng .
46003011	Gonne ga go ope yo o ka thayang mothao o sele , fa e se ona fela o o thailweng , e bong Jesu Keresete .
46003012	Mme fa mongwe a ka aga mo mothaong oo ka gouta gongwe ka selefera le fa e le ka majwe a mantle gongwe ka dikgong kampo ka bojang kampo ka dirite ,
46003013	tiro ya mongwe le mongwe e tla bonatsega ; gonne letsatsi la katlholo le tla e bonatsa , ka e tla senolwa ka molelo , mme molelo o tla leka tiro ya mongwe le mongwe gore e ntse jang .
46003014	Fa tiro ya motho e sa šwe e o e agileng mo go ona , o tla amogela tuelo .
46003015	Mme fa tiro ya motho e ka šwa , o tla senyegelwa , mme ene ka esi o tla phologa , mme e le fela jaaka yo o falotseng mo molelong .
46003016	A ga lo itse gore lo Tempele ya Modimo , le gore Mowa wa Modimo o agile mo teng ga lona ?
46003017	Fa mongwe a senya Tempele ya Modimo , Modimo o tla mo senya ; gonne Tempele ya Modimo e boitshepo , e lo leng yona .
46003018	A go se nne ope yo o itsietsang ! Fa mongwe mo go lona a itshema yo o botlhale mo lefatsheng leno , a a nne bosilo gore a tle a tlhalefe ;
46003019	gonne botlhale jwa lefatshe leno ke bosilo fa pele ga Modimo ; gonne go kwadilwe ga twe : “ Batlhalefi o ba tshwara mo boferefereng jwa bone . ”
46003020	Gape go a twe : “ Morena o itse maikaelelo a matlhale gore ke boithamako . ”
46003021	Ka moo a go se nne ope yo o ipokang ka batho ; gonne tsotlhe ke tsa lona ;
46003022	le fa e le Paulo gongwe Apolo gongwe Kefa gongwe lefatshe gongwe bophelo gongwe loso gongwe tsa kajeno gongwe tse di tlang , tsotlhe ke tsa lona ;
46003023	mme lona lo ba ga Keresete , Keresete ene ke wa Modimo .
46004001	A motho mongwe le mongwe a re kaye jaaka re le batlhanka ba ga Keresete le balebeledi ba masaitsiweng a Modimo .
46004002	Mme kana go batlega mo go bone balebeledi gore mongwe le mongwe a fitlhelwe a le boikanyo .
46004003	Mme mo go nna ke selo se sennyennye go ka atlholwa ke lona gongwe ka katlholo ya batho : Ee , le nna ka nosi ga ke ikatlhole ;
46004004	gonne ga ke itemoge sepe , mme ga se gore ke kaiwa mosiami ka go re jalo ; yo o nkatlholang ke Morena .
46004005	Ka moo he , lo se ka lwa atlhola sepe , e ise e nne nako , go ya Morena a tle yo o tla ntshetsang leseding tse di fitlhilweng tsa lefifi , a senola maikaelelo a dipelo ; foo mongwe le mongwe o tla bona poko mo Modimong .
46004006	Ba ga etsho , dilo tseo ke di lebisitse mo go nna le Apolo ka ntlha ya lona gore lo ithute ka rona , mme lo se nne le maikutlo a a fetang tse di kwadilweng , gore go se nne ope mo go lona yo o ikgogomosang ka moruti mongwe , a nyatsa yo mongwe .
46004007	Ke mang yo o go nayang go gaisa ba bangwe ? O na le eng se o sa se newang ? Mme fa o se neilwe , o ipokelang jaaka e kete ga o a se newa ?
46004008	Lo setse lo kgotshe . Lo setse lo humile . Lo busa kwa ntle ga rona . Mme e kete lo ka busa tota , ra tla ra busa mmogo le lona !
46004009	Gonne ke bona gore e kete rona baapostolo Modimo o re beile kwa moragorago jaaka ba ba atlholetsweng loso ; gonne re diregile tshameko e e lejwang ke lobopo lotlhe , e bong baengele le batho .
46004010	Rona re masilo ka ntlha ya ga Keresete , mme lona lo matlhale mo go Keresete ; rona re bokoa , mme lona lo thata ; lona lo batlotlegi , mme rona re banyatsegi .
46004011	Nako e sa le eno re tshwerwe ke tlala le lenyora , ga re a ikatega , re a itewa , ga re na boago jwa tlhomamo .
46004012	Re itapisa ka tiro ya diatla tsa rona ; fa re omanngwa , rona re a tshegofatsa ; fa re bogisiwa , rona re a itshoka .
46004013	Fa re kgalwa , rona re bua ka molemo ; re diregile matlakala a lefatshe le makgobolo a botlhe , nako e sa le eno .
46004014	Ga ke kwale dilo tseo go lo tlhabisa ditlhong , mme e le go lo kaela jaaka bana ba me ba ba rategang ;
46004015	gonne le fa lo ka bo lo na le balai ba le dikete di le some mo go Keresete , borraeno bone ga ba bantsi ; ka gonne ke nna ke lo tsetseng mo go Keresete Jesu ka Efangele .
46004016	Ke ka moo ke lo layang ke re : Nnang baetsi ba me !
46004017	Ke gona ka moo ke lo rometseng Timotheo yo e leng morwaake yo o rategang , yo o ikanyegang mo Moreneng . Ke ene yo o tla lo gopotsang ditsela tsa me mo go Keresete , jaaka ke ruta gongwe le gongwe mo diphuthegong tsotlhe .
46004018	Mme ba bangwe ba ikgogomositse , jaaka e kete ga ke ne ke tla koo go lona .
46004019	Mme ke tla akofa ke tla koo go lona , fa Morena a rata ; foo ke tla itse thata ya bone ba ba ikgogomositseng , e seng mafoko a bone .
46004020	Gonne puso ya Modimo ga e mo mafokong , mme e mo thateng .
46004021	Jaanong lo ratang ? A ke ke tle go lona ka thupa gongwe ka lorato le ka mowa wa bonolo ?
46005001	Go utlwetse tota gore mo go lona go na le boaka , mme e le boaka jwa mokgwa o le mo baheitaneng o seng teng , wa gore mongwe o na le mosadi wa ga rraagwe .
46005002	Mme lona lo sa ntse lo budulogile ; bogolo lo ka bo lo utlwa botlhoko gore yo o dirileng tiro e e ntseng jalo a tlosiwe mo go lona !
46005003	Fa e le nna yo ke seng teng koo ka mmele , mme ka mowa ke le teng , ke setse ke atlhotse yo o dirileng jalo , fela jaaka e kete ke ne ke le teng ,
46005004	ka re : E re re sena go kgobokana ka leina la Morena Jesu , lona le mowa wa me , re na le thata ya ga Jesu , Morena wa rona ,
46005005	yo o ntseng jalo a neelwe Satane gore nama ya gagwe e senyege , mme mowa ona o tle o phologe ka letsatsi la Morena .
46005006	Maipoko a lona ga a mantle . A ga lo itse gore matlhabego a mannye a bedisa modubo otlhe ?
46005007	Tlosang he matlhabego a bogologolo gore lo nne modubo o mošwa , jaaka lo le ba ba sa bedisiwang ; gonne le rona , kwana ya Tlolaganyo re e tlhabetswe , e bong Keresete .
46005008	Ka moo , a re direng moletlo ka go sa bedisiwang ga bophepa le boammaaruri , e seng ka matlhabego a bogologolo , le fa e le matlhabego a bosula le bolotsana .
46005009	Ke lo kwaletse mo lokwalong gore lo se tlhakane le baakafadi ;
46005010	ke sa ree gotlhe le baakafadi ba lefatshe leno gongwe ba ba pelotshetlha gongwe dinokwane gongwe badiredi-medimo ; gonne foo lo ka bo lo na le go tlogela lefatshe .
46005011	Mme tota ke lo kwaletse gore lo se tlhakane le ope yo o bidiwang modumedi , etswe e le moakafadi gongwe yo o pelotshetlha gongwe modiredi-medimo gongwe mokgadi gongwe letagwa gongwe senokwane ; ke raya gore yo o ntseng jalo le go ja lo se ka lwa ja nae .
46005012	Kana nka sekisetsang ba ba kwa ntle ? Ke eng lo sa sekise ba ba mo teng ?
46005013	Ba ba kwa ntle Modimo o tla ba atlhola . “ Tlosang mosulafatsi yoo mo go lona ! ”
46006001	Fa mongwe wa lona a na le kgang le yo mongwe , a ka beta pelo jang go e seka fa pele ga baheitane , mme e se fa pele ga baitshepi ?
46006002	A kampo ga lo itse gore baitshepi ba tla atlhola lefatshe ? Mme fa lefatshe le tla atlholwa ke lona , a ga lo a tshwanela go atlhola dilo tse dipotlana bogolo tsa tsheko ?
46006003	A ga lo itse gore re tla atlhola baengele ? Bogolo jang dilo tsa bophelo jono !
46006004	Jaanong ke eng ? E a re fa lo seka dilo tsa botshelo jono , lo di batlele bone ba ba sa kaiweng sepe mo phuthegong gore ba di atlhole .
46006005	Ke bua jalo go lo tlhabisa ditlhong . A ruri ga go na ope yo o botlhale mo go lona , le fa e le a le mongwe fela , yo o ka atlholang fa gare ga modumedi le mongwe-ka-ene ?
46006006	Mme mo go lona modumedi o a tle a seke le mongwe-ka-ene , e bile e le fa pele ga ba ba sa dumeleng !
46006007	Kana e setse e le molato tota , fa lo sekisanya . Ga lo ineeleleng bogolo go siamololelwa ? Ga lo itshokeleleng bogolo go thukhuthiwa ?
46006008	Mme jaanong ke lona ba lo siamololelang ba bangwe , lo a ba thukhutha , e bile e le badumedi-ka-lona !
46006009	A kampo ga lo itse gore basiamolodi ga ba kitla ba rua puso ya Modimo ? Se tsietsegeng ; le fa e le diaka gongwe badiredi-medimo gongwe batlhadi gongwe banna ba ba akafalang le banna
46006010	gongwe magodu gongwe ba ba bohula gongwe matagwa gongwe bakgadi gongwe dinokwane , ga go ope wa bone yo o tla ruang puso ya Modimo .
46006011	Bangwe ba lona ba ne ba ntse jalo ; mme jaanong lo tlhapisitswe , lo itshepisitswe , lo siamisitswe ka leina la Morena Jesu Keresete le ka Mowa wa Modimo wa rona .
46006012	Ke letleletswe tsotlhe , mme ga di thuse tsotlhe ; ke letleletswe tsotlhe , mme ga ke leseletse sepe sa tsona go ntaola .
46006013	Dijo ke tsa mpa , mpa ke ya dijo ; mme Modimo o tla di nyeletsa ka bobedi jwa tsona . Mmele ona ga se wa boaka , mme ke wa Morena , mme Morena ke wa mmele .
46006014	Kana Morena ke yo Modimo o mo tsositseng ; le rona o tla re tsosa ka thata ya ona .
46006015	A ga lo itse gore mebele ya lona ke ditokololo tsa ga Keresete ? A jaanong nka tsaya ditokololo tsa ga Keresete , ka di dira ditokololo tsa seaka ? Le go ka !
46006016	A kampo ga lo itse gore yo o ngaparetseng seaka , o mmele o le mongwe fela naso ? Gonne go a twe : “ Ba babedi bao ba tla nna nama e le nngwe fela . ”
46006017	Mme yo o kgomaretseng Morena ene o mowa o le mongwe fela nae .
46006018	Tshabang boaka ! Maleo otlhe a motho o a dirang a kwa ntle ga mmele ; mme yo o akafalang o leofela mmele wa gagwe .
46006019	A kampo ga lo itse gore mebele ya lona ke Tempele ya Mowa o o Boitshepo o o mo teng ga lona , o lo o amogetseng mo Modimong , e bile ga lo ba lona ?
46006020	Lo rekilwe ka tlhwatlhwa e kgolo ; galaletsang he Modimo ka mebele ya lona e e leng ya Modimo !
46007001	Jaanong fa e le tse lo di nkwaletseng , ka re : Go molemo mo monneng , fa a sa ame mosadi .
46007002	Mme ka go tshaba boaka a monna mongwe le mongwe a nne le mosadi wa gagwe , le mosadi mongwe le mongwe a nne le monna wa gagwe .
46007003	A monna a nee mosadi se e leng tshwanelo , le ene mosadi a dire jalo mo monneng .
46007004	Mosadi ga a laole mmele wa gagwe , o laolwa ke monna ; jalo le monna ga a laole mmele wa gagwe , o laolwa ke mosadi .
46007005	Lo se ikgogonelane , fa e se ka tumelano ka sebakanyana , gore lo nne le nako ya go rapela ; lo be lo kopane gape gore Satane a se lo raele , ka lo palelwa ke go itshwara .
46007006	Mme ke bua jalo ka tetlelelo , e seng ka taolo .
46007007	Gonne ke eletsa gore e kete batho botlhe ba ka bo ba ntse jaaka nna . Fela mongwe le mongwe o na le neo ya gagwe e e tswang mo Modimong , yo mongwe jaana , yo mongwe ka go sele .
46007008	Mme ba ba iseng ba nyale gongwe go nyalwa , le bone batlholagadi , ke ba raya ke re : Go molemo go bone , fa ba ka nna jaaka nna .
46007009	Le gale fa ba palelwa ke go itshwara , a ba nyale gongwe ba nyalwe ; gonne go nyala gongwe go nyalwa go molemo bogolo go go gotela .
46007010	Mme ba ba nyalanyeng bone ba laelwa ke Morena , e seng nna , gore mosadi a se ka a tlhala monna ,
46007011	— mme fa a mo tlhadile , a a nne fela a sa nyalwa gape ; go seng jalo , a a ithuanye le monna wa gagwe — le ene monna a a se tlhale mosadi .
46007012	Ba bangwe nna ke a ba raya , e seng Morena , ka re : Fa modumedi mongwe a na le mosadi yo o sa dumeleng , mme mosadi a dumetse go nna nae , a monna a se mo tlhale .
46007013	Le mosadi yo o nang le monna yo o sa dumeleng , mme monna a dumetse go nna nae , a mosadi a se mo tlhale .
46007014	Gonne monna yo o sa dumeleng o itshepisitswe ka mosadi , le mosadi yo o sa dumeleng o itshepisitswe ka monna . Fa go ka bo go sa nna jalo , bana ba lona ba ka bo ba sa itsheka ; mme jaanong ba itshepile .
46007015	Mme yo o sa dumeleng , fa a tlhala , a a tlhale . Fa go ntse jalo , modumedi wa monna gongwe wa mosadi ga a bofega ; Modimo o re bileditse kagisong .
46007016	Gonne , wena mosadi , o itse jang gore o ka pholosa monna ? Gongwe wena monna , o itse jang gore o ka pholosa mosadi ?
46007017	Fela a mongwe le mongwe a tsamae ka fa Morena a mo abetseng ka teng , le ka fa Modimo o mmiditseng ka teng . Ke laya jalo mo diphuthegong tsotlhe .
46007018	Yo o biditsweng a rupile a a se eletse go sa rupeng ; yo o biditsweng a sa rupa a a se rupe .
46007019	Thupiso ga se sepe , le go sa rupang ga se sepe ; se segolo ke go tlhokomela ditaolo tsa Modimo .
46007020	A mongwe le mongwe a sale mo maemong a o biditsweng a le mo go ona .
46007021	Fa o biditswe o le motlhanka , se ngongorege ; mme fa o ka gologa , o go dirise bogolo .
46007022	Gonne yo o biditsweng ke Morena e le motlhanka , ke mogololesegi wa Morena ; le gona jalo ene yo o biditsweng a gololesegile , ke motlhanka wa ga Keresete .
46007023	Lo rekilwe ka tlhwatlhwa e kgolo ; se nneng batlhanka ba batho .
46007024	Ba ga etsho , a mongwe le mongwe a sale fa pele ga Modimo mo maemong a o biditsweng a le mo go ona .
46007025	Ntlheng ya makgarebe gona ga ke na taolo ya Morena , mme ke bolela maikutlo a me , nna yo ke bonyeng kutlwelo-botlhoko ya Morena gore ke nne yo o ikanyegang .
46007026	Jaanong ke bona gore go molemo ka ntlha ya tlalelo ya sebaka seno , go molemo mo mothong go nna ka fa a ntseng ka teng .
46007027	Fa o kopantswe le mosadi , se batle tlhalo ; fa o sa kopanngwa le mosadi , se batle mosadi .
46007028	Mme le fa o ka nyala , o tla bo o sa leofe . Le gale , ba ba ntseng jalo ba tla bona makete mo nameng ; mme nna ke ne ke rata go lo rekegela .
46007029	Ba ga etsho , se ke se bolelang ke se : Nako e khutshwane ; mme e bile ka re : Le bone ba ba nang le basadi , a ba nne jaaka e kete ga ba na nabo .
46007030	Le ba ba lelang , a ba nne jaaka e kete ga ba lele ; le ba ba itumelang , a ba nne jaaka e kete ga ba itumele ; le ba ba rekang , a ba nne jaaka e kete ga ba na sepe ;
46007031	le ba ba dirisang tsa lefatshe leno , a ba nne jaaka e kete ga ba di dirise ; gonne popego ya lefatshe leno e a feta .
46007032	Mme ke rata gore lo nne lo se na tshwenyego . Yo o sa nyalang o tlhokomela tsa Morena ka fa a ka kgatlhang Morena ka teng .
46007033	Yo o nyetseng ene o tlhokomela tsa lefatshe ka fa a ka kgatlhang mosadi ka teng .
46007034	Mosadi ga a tshwane le lekgarebe ; yo o sa nyalwang o tlhokomela tsa Morena , gore a nne boitshepo ka fa mmeleng le ka fa moweng ; mme yo o nyetsweng ene o tlhokomela tsa lefatshe ka fa a ka kgatlhang monna ka teng .
46007035	Ke bua jalo gore go nne molemo go lona ka losi , e seng gore ke lo tshware ka segole , mme e le gore lo nne mo Moreneng ka maitsholo a mantle le ka tlhomamo , go se na kgoreletsego .
46007036	Fa mongwe a gopola gore o direla ngwana wa gagwe wa lekgarebe ka go sa tshwanelang , fa le setse le lekanye go ka nyalwa , mme go tshwanetse ga nna jalo , a a dire se a se ratang , ga a leofe ; a ba nyalane .
46007037	Mme ene yo o tlhomameng mo pelong ya gagwe , a sa patelediwe ke sepe , a na le thata go dirafatsa thato ya gagwe , e bile a ikaeletse mo pelong ya gagwe gore o tla thibelela ngwana wa gagwe wa lekgarebe go nyalwa , o tla bo a dira sentle .
46007038	Jalo he , yo o nyadisang ngwana wa gagwe wa lekgarebe o dira sentle ; mme yo o sa mo nyadiseng , ene o tla bo a dira sentle bogolo .
46007039	Mosadi o golegilwe ka molao , fa monna wa gagwe a sa ntse a tshela ; mme fa monna wa gagwe a sule , o tla bo a letleletswe go nyalwa ke yo mosadi a mo ratang , fela e nne mo Moreneng .
46007040	Mme ka fa maikutlong a me o sego bogolo , fa a ka nna fela jaaka a ntse , mme ke gopola gore le nna ke na le Mowa wa Modimo .
46008001	Jaanong fa e le nama ya ditlhabelo tsa medimo ya diseto , re a e itse ; gonne rotlhe re na le kitso . Kitso e a budulosa , mme lorato lone lo a aga .
46008002	Mme fa mongwe a ithaya a re , o itse sengwe , yoo ga a ise a lemoge ka fa a tshwanetseng go itse ka teng .
46008003	Mme fa mongwe a rata Modimo , yoo o itsilwe ke ona .
46008004	Jaanong fa e le go ja nama ya ditlhabelo tsa medimo ya diseto , re itse gore modimo wa seseto ga o sepe mo lefatsheng le gore ga go Modimo ope o sele , fa e se ona o le mongwe fela .
46008005	Gonne le fa go ka ne go le teng tse go tweng ke medimo , le fa e le kwa legodimong gongwe mo lefatsheng — jaaka go na le medimo e le mentsi le barena ba le bantsi —
46008006	le fa go ntse jalo re na le Modimo o le mongwe fela , Rara , yo dilo tsotlhe di tswang mo go ene , yo re bopetsweng ene ; le Morena a le mongwe fela , e bong Jesu Keresete yo dilo tsotlhe di leng ka ene , yo le rona re leng ka ene .
46008007	Mme kitso eo ga e mo go botlhe ; bangwe go fitlha jaanong ba sa ntse ba tlwaetse modimo wa seseto , ba ja nama eo ka tumelo ya gore ke setlhabelo sa medimo ; jaanong digakolodi tsa bone tse di bokoa di kgotlelege .
46008008	Mme dijo ga di re atametse Modimo ; fa re ja , ga re thusege ; fa re sa je , ga re thusologe .
46008009	Mme itiseng , e se re gongwe kgololesego eo ya lona ya nna sekgopi mo go bone ba ba bokoa !
46008010	Gonne fa mongwe wa bone a ka go bona , wena yo o nang le kitso , o ntse fa dijong mo tempeleng ya medimo , a segakolodi sa yo o bokoa yoo ga se kitla se tlhotlhelediwa go ja tse di tlhabetsweng medimo ya diseto ?
46008011	Ka go re jalo mokaulengwe yo o bokoa , yo Keresete o mo swetseng , o tla senyega pelo ka kitso ya gago .
46008012	Mme e re ka lo leofela bakaulengwe jalo le go khutla digakolodi tsa bone tse di bokoa , lo leofela Keresete .
46008013	Ka moo he , fa dijo di ka kgopisa mokaulengwe wa me , ga nkitla ke ja nama ka bosakhutleng gore ke se kgopise mokaulengwe wa me .
46009001	A ga ke mogololesegi ? A ga ke moapostolo ? A ga ke a bona Jesu , Morena wa rona ? Lona a ga lo tiro ya me mo Moreneng ?
46009002	Le fa ke se moapostolo mo go ba bangwe , mo go lona ke ene ; gonne lona lo sesupo sa boapostolo jwa me mo Moreneng .
46009003	Ke jona boikarabelo jwa me mo go bone ba ba mpotsang .
46009004	A ga re na tshiamelo ya go ja le go nwa ?
46009005	A ga re na tshiamelo ya go tsamaya le basadi ba e leng badumedi , e le bomogatsaarona , jaaka baapostolo ba bangwe le bomonnaa Morena le Kefa ?
46009006	A kampo ke nna le Baranaba fela , ba re sa siamelwang ke go lesa tiro ya diatla ?
46009007	Ke mang yo o ka yang ntweng , mme a itlamele ka esi ? Ke mang yo o tlhomang moweine mo tshimong , mme a sa je leungo la ona ? Gape , ke mang yo o disitseng letsomane , mme a sa je mašwi a letsomane ?
46009008	A ke bua jalo ka fa mokgweng wa batho fela ? A molao le ona ga o bue jalo ?
46009009	Gonne mo molaong wa ga Moše go kwadilwe ga twe : “ Kgomo e e phothang o se ka wa e bofa molomo . ” A ke go re , Modimo o tlamela dikgomo fela ?
46009010	A kampo ga o bue jalo gagolo ka ntlha ya rona ? Kana go kwadilwe ka ntlha ya rona ga twe : “ Molemi o tshwanetse go lema ka tsholofelo , le yo o phothang a phothe ka tsholofelo ya go bona kabelo . ”
46009011	Fa jaanong re lo jwaletse tsa mowa , a go a rona , fa re roba tsa mmele mo go lona ?
46009012	Fa ba bangwe ba na le tshwanelo ya gore lo ba abele di-tsa-lona , a rona ga re na nayo bogolo ? Le fa go ntse jalo , ga re a ka ra dirisa thata eo , mme re itshokela tsotlhe gore re se kgoreletse Efangele ya ga Keresete .
46009013	A ga lo itse gore bone ba ba direlang kwa Tempeleng , e bile ba ja tsa Tempele ; le ba ba direlang fa aletareng ba na le kabelo mo go tsa aletare ?
46009014	Le Morena o laetse jalo gore ba ba rerang Efangele ba tshele ka Efangele .
46009015	Mme nna ga ke a ka ka ithusa ka sepe sa dilo tseo . E bile dilo tseo ga ke a ka ka di kwala gore ke direlwe jalo . Gonne go swa go molemo mo go nna bogolo go go ka senyediwa ke mongwe poko ya me .
46009016	Gonne fa ke rera Efangele , ga se se nka se ipokelang ; gonne ke patelesegile go dira jalo ; mme go ka latlhega nna , fa ke sa rere Efangele !
46009017	Kana fa ke dira jalo ka boitumelo , ke tla bona tuelo ; mme fa e ka nna ka pateletso , kana tiro ya go rera Efangele ke e neetswe .
46009018	Jaanong tuelo ya me ke efe ? Ke ya gore , fa ke rera Efangele ya ga Keresete , ke e rere go se na tuelo , gore ke se dirise tshiamelo ya me mo Efangeleng .
46009019	Gonne le fa ke ne ke gololesegile mo go botlhe , ke ne ka itira motlhanka wa botlhe gore ke tle ke kgone ba le bantsi .
46009020	Ke ne ka nna jaaka Mojuta mo Bajuteng gore ke kgone Bajuta ; ke ne ka nna jaaka yo o mo taolong ya molao mo go ba ba mo molaong , le fa ke ne ke se fa tlase ga molao ka nosi , gore ke kgone ba ba fa tlase ga molao .
46009021	Ke ne ka nna jaaka yo o kwa ntle ga molao mo go ba ba kwa ntle ga molao gore ke tle ke kgone ba ba kwa ntle ga molao , le fa ke ne ke se kwa ntle ga molao wa Modimo , mme ke le mo molaong wa ga Keresete .
46009022	Ke ne ka nna jaaka yo o bokoa mo go ba ba bokoa gore ke kgone ba ba bokoa . Ke ne ka nna tsotlhe mo go botlhe gore ka mekgwa yotlhe ke pholose bangwe .
46009023	Mme tsotlhe tseo ke di dira ka ntlha ya Efangele gore le nna ke nne le kabelo mo go yona .
46009024	A ga lo itse gore ba ba sianang mo lebaleng la tshamekelo ba taboga botlhe , mme yo o bonang sekgele ke a le mongwe fela ? Sianang he gore lo se amogele !
46009025	Mme mongwe le mongwe wa kgaisanyo o ikilela mo dilong tsotlhe . Bao ba dira jalo gore ba bone serwalo se se senyegang , mme rona e le go bona se se sa senyegeng .
46009026	Ka moo he , ke siana jaaka yo o sa akabaleng ; ke lwa jaaka yo o sa iteyeng loapi .
46009027	Mme ke katisa mmele wa me , ke a o laola , e se re gongwe nna ka latlhega , ke sena go rerela ba bangwe .
46010001	Ba ga etsho , ga ke rate lo tlhoka go itse gore borraetsho botlhe ba ne ba le fa tlase ga leru , le gore botlhe ba tshedile lewatle ;
46010002	botlhe ba ne ba kolobediwa ka leru le ka lewatle , gore e nne ba ga Moše ;
46010003	botlhe ba ja sejo se le sengwe fela sa mowa ;
46010004	botlhe ba nwa seno se le sengwe fela sa mowa ; gonne ba ne ba nwa se se tswang mo lefikeng la mowa le le ba setseng morago , mme lefika leo e ne e le Keresete .
46010005	Mme Modimo wa se ka wa kgatlhwa ke bontsi jwa bone ; gonne ba bolaetswe mo sekakeng .
46010006	Mme dilo tseo di dirafetse go nna dikao mo go rona gore re se eletse tse di bosula jaaka bone ba ne ba di eletsa .
46010007	Le gona se nneng badiredi ba medimo ya diseto jaaka bangwe ba bone ; jaaka go kwadilwe ga twe : “ Morafe o ne wa nnela go ja le go nwa , ba tloga ba nanoga go tshameka . ”
46010008	Gape , a re se akafaleng jaaka bangwe ba bone ba ne ba akafala , ga ba ga swa ba le 23 000 ka letsatsi le le lengwe .
46010009	Le gona a re se raeleng Morena jaaka bangwe ba bone ba ne ba mo raela , ba tloga ba nyelediwa ke dinoga .
46010010	Gape , se ngongoregeng jaaka bangwe ba bone ba ne ba ngongorega , ba be ba nyelediwa ke mmolai .
46010011	Dilo tsotlhe tseo di ne tsa ba dirafalela go nna dikao ; mme di kwaletswe tlhagiso ya rona ba bokhutlo jwa metlha ya lefatshe bo re atametseng .
46010012	Ka ntlha ya moo he , a e re yo o iponang a eme , a itise gore a se ka a wa !
46010013	Lona ga lo ise lo tshwarwe ke thaelo epe e e ka palelang motho . Mme Modimo o boikanyo , o o se kitlang o lo lesa lwa raelwa mo go fetang thata ya lona , mme o tla lo direla phatlha mo thaelong gore lo kgone go e itshokela .
46010014	Baratwi ba me , tshabang tirelo ya medimo ya diseto ka ntlha ya moo !
46010015	Ke bua le lona , lo le ba ba tlhaloganyang ka re : Akanyang se ke se buang !
46010016	Senwelo sa tshegofatso se re se lebogelang , a ga se go nna le kabelo mo mading a ga Keresete le go kopanngwa nao ? Le senkgwe se re se nathoganyang , a ga se go nna le kabelo mo mmeleng wa ga Keresete le go kopanngwa nao ?
46010017	E re ka e le senkgwe se le sengwe fela , rona ba re leng bantsi re mmele o le mongwe fela ; ka gonne rotlhe re tlhakanela senkgwe se le sengwe fela .
46010018	Lebang ba e leng Baiseraele ka fa botsalong : Bone ba ba jang ditlhabelo a ga ba na kabelo mo aletareng ?
46010019	Jaanong ke reng ? A nama ya setlhabelo sa modimo wa seseto ke sengwe ? A kampo modimo wa seseto ke sengwe ?
46010020	Nnyaya ! Mme ka re , tse baheitane ba di tlhabelang ba di tlhabela medemone , e seng Modimo . Mme nna ga ke rate gore lo ikopanye le medemone .
46010021	Ga lo ka ke lwa nwa senwelo sa Morena le senwelo sa medemone ; ga lo ka ke lwa jela mo tafoleng ya Morena le mo tafoleng ya medemone .
46010022	A kampo re rata go tsosa lefufa la Morena ? A re mo feta ka thata ?
46010023	Dilo tsotlhe di letleletswe , mme ga di thuse tsotlhe ; dilo tsotlhe di letleletswe , mme ga di age phuthego tsotlhe .
46010024	A go se nne ope yo o ipatlelang tsa gagwe , mme mongwe le mongwe a a batlele yo mongwe .
46010025	Tsotlhe tse di rekisiwang mo ntlong ya dinama , lo ka di ja , lo sa botsolotse sepe ka ntlha ya segakolodi ;
46010026	gonne lefatshe ke la Morena , le tsotlhe tse di mo go lone .
46010027	E re fa mongwe wa ba ba sa dumeleng a ka lo laletsa , mme lo rata go ya teng , lo je tsotlhe tse ba di lo bayang pele , lo sa botsolotse sepe ka ntlha ya segakolodi .
46010028	Mme fa mongwe a ka lo raya a re , se ke nama ya setlhabelo sa medimo , foo lo se ka lwa ja ka ntlha ya yo o lo boleletseng le ka ntlha ya segakolodi .
46010029	Fela ga ke ree segakolodi sa gago , ke raya sa yo mongwe . Kana kgololesego ya me e ka sekisediwang ke segakolodi sa yo mongwe ?
46010030	Fa ke amogela ka tebogo , ke ka kgalelwang ka ntlha ya se ke se lebogelang ?
46010031	Jaanong le fa lo ja gongwe lo nwa kampo lo dira se sele , dirang tsotlhe go tlotla Modimo ka tsona !
46010032	Se kgopiseng Bajuta gongwe Bagerika le e seng phuthego ya Modimo ,
46010033	jaaka le nna ke itumedisa botlhe mo go tsotlhe , ke sa batle thusego ya me , mme ke batla ya ba bantsi gore ba pholosiwe .
46011001	Nnang baetsi ba me , jaaka le nna ke le moetsi wa ga Keresete .
46011002	Ke a lo boka , ka lo nkgopola mo go tsotlhe , e bile lo tshegeditse ditao , ka fa ke di lo laetseng ka teng .
46011003	Ke rata lo a itse gore Keresete ke tlhogo ya monna mongwe le mongwe , monna ene ke tlhogo ya mosadi , Modimo ona ke tlhogo ya ga Keresete .
46011004	Monna mongwe le mongwe , fa a rapela gongwe a bua jaaka moporofeti , a rwele sengwe mo tlhogong , o tlotlolola tlhogo ya gagwe .
46011005	Mme mosadi mongwe le mongwe , fa a rapela gongwe a bua jaaka moporofeti , a sa bipa tlhogo , o tlotlolola tlhogo ya gagwe ; gonne go tshwana fela jaaka fa a beotswe .
46011006	Gonne fa mosadi a sa ipipe tlhogo , le gona a a beolwe ; mme fa e le ditlhong mo mosading go beolwa gongwe go pongwa moriri , a a ipipe tlhogo .
46011007	Monna ene ga a a tshwanela go ipipa tlhogo , ka e le ene setshwano sa Modimo le tlotlo ya ona ; mosadi ene ke tlotlo ya monna ;
46011008	gonne monna ga a a dirwa ka mosadi , mosadi ke ene o dirilweng ka monna .
46011009	Kana e bile monna ga a a botšwa ka ntlha ya mosadi , mosadi ke ene o bopilweng ka ntlha ya monna .
46011010	Ke ka moo mosadi o tshwanetseng go nna le sesupo sa go laolwa mo tlhogong ka ntlha ya baengele .
46011011	Le gale mo Moreneng mosadi ga a ka ke a nna teng kwa ntle ga monna , le monna ga a ka ke a nna teng kwa ntle ga mosadi ;
46011012	gonne monna o teng ka mosadi jaaka le mosadi a tswa mo monneng ; mme tsotlhe di tswa mo Modimong .
46011013	Atlholang ka losi gore a ke tshwanelo , fa mosadi a ka rapela Modimo , a sa bipa tlhogo ?
46011014	A kampo tlhago ga e lo rute ka yosi gore , fa monna a na le moriri o moleele , ke tlotlologo mo go ene ?
46011015	Le gore mosadi ene , fa a na le moriri o moleele , ke tlotlo mo go ene ? Gonne o neilwe moriri o moleele go nna sebipo .
46011016	Mme fa mongwe a rata go ganetsa , a a itse gore rona ga re na mokgwa o sele , le fa e le tsona diphuthego tsa Modimo .
46011017	Se sengwe se ke ratang go se lo laela ke se : Ga ke lo boke ; ka gonne go phuthega ga lona ga go lo okeletse molemo , go lo okeletsa bosula .
46011018	Gonne se segolo ke utlwa go twe : E a re fa lo phuthega mo phuthegong , go nne dikgaogano mo go lona ; mme ntlha e nngwe ke a dumela .
46011019	Gonne dikgaogano di tshwanetse go nna teng mo go lona gore ba ba tlhomameng mo go lona ba bonatsege .
46011020	Jaanong e a re fa lo phuthegele felong go le gongwe , go bo go pale go ja Selalelo sa Morena .
46011021	Gonne fa go jewa , mongwe le mongwe o a tle a je dijo tsa gagwe pele , mme yo mongwe a sale ka tlala , yo mongwe ene a tlhapelwe .
46011022	A ga lo na matlo a go jela le go nwela teng ? A kampo lo nyatsa phuthego ya Modimo , a lo swabisa bone ba ba se nang sepe ? Ke tla lo raya ke reng ? A ke lo boke ? Mo go tseo ga ke lo boke .
46011023	Kana ke amogetse mo Moreneng se ke se lo neileng , gore Morena Jesu o ne a tsaya senkgwe mo bosigong jo o tshwarisitsweng ka jona ,
46011024	a se lebogela , a se nathoganya a re : “ Tsayang lo je ! Se ke mmele wa me o o neelwang losong boemong jwa lona . Dirang jalo go nkgopola ! ”
46011025	A ba a tsaya senwelo jalo morago ga selalelo a re : “ Senwelo se ke kgolagano e ntšhwa ka madi a me . E ne e re fa lo nwa ka sona , lo dira jalo go nkgopola ! ”
46011026	Gonne ka gale , fa lo ja senkgwe se le go nwa senwelo se , lo a bo lo itsise loso lwa Morena , go ya a ba a tle .
46011027	Ka moo he , yo o jang senkgwe se , gongwe a nwa senwelo sa Morena ka mokgwa o o sa tshwanelang , o tla bo a leofela mmele wa Morena le madi a gagwe .
46011028	Mme a motho a itlhatlhobe pele , morago ga moo a je senkgwe se , a ba a nwe ka senwelo se ;
46011029	gonne yo o jang , a ba a nwa ka mokgwa o o sa tshwanelang , o ijela le go inwela petso , ka a sa tlotle mmele wa Morena .
46011030	Ke gona ka moo go leng ba bantsi mo go lona ba ba bokoa le ba ba lwalang ; ba bantsi ba robetse .
46011031	Gonne fa re ka bo re itshekisa , re ka bo re sa atlholwe .
46011032	Mme fa re atlholwa , re watlhaiwa ke Morena gore re se ka ra atlholelwa tatlhego mmogo le lefatshe .
46011033	Jalo he , ba ga etsho , e re fa lo phuthegela go ja , lo letane !
46011034	Mme fa mongwe a tshwerwe ke tlala , a a je kwa gae gore go phuthega ga lona go se lo tsisetse go atlholelwa molato . Mme dilo tse di setseng ke tla di rulaganya motlhang ke tlang koo .
46012001	Ba ga etsho , ga ke rate gore lo tlhoke kitso ka ga dineo tsa Mowa .
46012002	Lo itse gore e rile lo sa le baheitane , lwa gogelwa kwa medimong ya diseto e e dimumu jaaka lo timeditswe .
46012003	Ke ka moo ke lo itsiseng gore ga go ope yo e ka reng a bua ka Mowa wa Modimo a re : “ A go hutsiwe Jesu ! ” E bile ga go ope yo o ka reng : “ Jesu ke Morena ! ” fa e se ka Mowa o o Boitshepo .
46012004	Go na le dineo tse di sa tshwaneng , mme Mowa o mongwe fela ;
46012005	go na le ditirelo tse di farologanyeng , mme Morena o mongwe fela ;
46012006	go na le dinonofo tsa mefutafuta , mme Modimo o mongwe fela o o dirang tsotlhe mo go botlhe .
46012007	Mongwe le mongwe o newa ponatshego ya Mowa go nna thusego ya botlhe .
46012008	Gonne yo mongwe o newa go bua ka botlhale ka Mowa , yo mongwe go bua ka kitso ka ona Mowa oo ;
46012009	yo mongwe o newa tumelo ka ona Mowa oo , yo mongwe dineo tsa go fodisa ka ona Mowa oo ;
46012010	yo mongwe go dira dikgakgamatso , yo mongwe go bua jaaka moporofeti , yo mongwe go farologanya mewa , yo mongwe mefuta ya dipuo tsa loleme , yo mongwe phuthololo ya dipuo tseo .
46012011	Mme dilo tsotlhe tseo di dirwa ke ona Mowa o mongwe fela oo , o o abelang mongwe le mongwe ka fa o ratang ka teng .
46012012	Gonne go ntse jaaka go le mmele o le mongwe o o nang le ditokololo tse dintsi , mme ditokololo tsotlhe tsa mmele , le fa di le dintsi , e le mmele o le mongwe fela : Keresete le ene o ntse jalo .
46012013	Gonne le rona rotlhe re kolobeleditswe go nna mmele o le mongwe fela ka Mowa o le mongwe fela , le fa re le Bajuta gongwe Bagerika , le fa re le batlhanka gongwe bagololesegi , rotlhe re nositswe Mowa o le mongwe fela .
46012014	Kana le ona mmele ga se tokololo e le nngwe fela , ke ditokololo tse dintsi .
46012015	Fa lonao lo ka re : “ E re ka ke se seatla , ga ke wa mmele ; ” le fa lo ka re jalo , e ntse e le lwa mmele .
46012016	Fa tsebe e ka re : “ E re ka ke se leitlho , ga ke wa mmele ; ” le fa e ka re jalo , e ntse e le ya mmele .
46012017	Fa mmele otlhe e ka bo e le leitlho , kutlo e ka bo e le kae ? Fa mmele otlhe e ka bo e le kutlo , go dupa go ka bo go le kae ?
46012018	Mme jaanong Modimo o beile ditokololo mo mmeleng , nngwe le nngwe ya tsona ka fa go rateng ga ona .
46012019	Fa tsotlhe e ka bo e le tokololo e le nngwe fela , mmele o ka bo o le kae ?
46012020	Mme jaanong ditokololo di dintsi , mme mmele ona o mongwe fela .
46012021	Leitlho ga le ka ke la raya seatla la re : “ Ga ke go batle ; ” gongwe le tlhogo ya raya dinao ya re : “ Ga ke lo batle . ”
46012022	Nnyaya ; kana ditokololo tsa mmele tse e keteng ke tse di bokoa , ke tsona tse di batlegang bogolo ;
46012023	le ditokololo tsa mmele tse rona re reng di tlhoka tlotlo , ke tsona tse re di tlotlang bogolo ; le tse e seng tse dintle tsa rona di kgabisiwa bogolo ;
46012024	kana tse dintle tsa rona ga di batle go kgabisiwa . Mme Modimo o lomagantse mmele ka go naya tokololo e e sa tlotlegeng tlotlo e kgolo bogolo ,
46012025	gore go se nne phapaano mo mmeleng , mme ditokololo di tlamelane ka go utlwana .
46012026	Fa tokololo e le nngwe e ka boga , ditokololo tsotlhe di boga nayo ; kampo fa tokololo e le nngwe e ka tlotlwa , ditokololo tsotlhe di itumela nayo .
46012027	Mme lona lo mmele wa ga Keresete le ditokololo , mongwe le mongwe fa a beilweng teng .
46012028	La ntlha Modimo o beile bangwe mo phuthegong go nna baapostolo , la bobedi ba bangwe go nna baporofeti , la boraro ba bangwe go nna baruti , morago ga moo badiri ba dikgakgamatso , le ba dineo tsa go fodisa , le bathusi le bagogi le ba dipuo tsa mefutafuta .
46012029	A botlhe ke baapostolo ? A botlhe ke baporofeti ? A botlhe ke baruti ? A botlhe ke badiri ba dikgakgamatso ?
46012030	A botlhe ba na le dineo tsa go fodisa ? A botlhe ba bua ka loleme ? A botlhe ke baphutholodi ?
46012031	Tlhoafalelang dineo tse di molemo bogolo ! E bile ke sa ntse ke tla lo supetsa tsela e e siameng go feta .
46013001	Le fa nka bo ke bua ka dipuo tsa batho le tsa baengele , mme ke se na lorato , nka bo ke diregile jaaka kgotlho e e dumang gongwe diphaphatshana tse di opiwang .
46013002	Le fa nka bo ke na le neo ya boporofeti , ke tlhaloganya masaitsiweng otlhe le kitso yotlhe ; kampo ke na le tumelo yotlhe ya go ka sutisa dithaba , mme ke se na lorato , nka bo ke se sepe .
46013003	Le fa nka bo ke abela bahumanegi di-tsa-me tsotlhe , kampo ke neela mmele wa me gore ke fisiwe , mme ke se na lorato , go ka bo go sa nthuse sepe .
46013004	Lorato lo bopelotelele , lo bopelontle ; lorato ga lo fufege ; lorato ga lo ipoke , ga lo ikgogomose ,
46013005	ga lo boatla , ga lo ipatlele , ga lo gakale , ga lo sale bosula jwa motho morago ;
46013006	ga lo itumelele tshiamololo , mme lo itumelela boammaaruri .
46013007	Lo iphapaanya le dilo tsotlhe , lo dumela dilo tsotlhe , lo solofela dilo tsotlhe , lo itshokela dilo tsotlhe .
46013008	Lorato ga lo nyelele ka bosakhutleng . Fa e le dipolelelopele , di tla nyelela , le dipuo di tla khutla , le kitso e tla nyelela .
46013009	Gonne re itse ka bontlhanngwe , re bolelela pele ka bontlhanngwe ;
46013010	mme e tla re sa botlalo se sena go tla , sa bontlhanngwe se nyelediwe .
46013011	E rile ke sa ntse ke le ngwana , ka bo ke bua jaaka ngwana , ke ikutlwa jaaka ngwana , ke akanya jaaka ngwana ; mme ya re ke sena go nna monna , ka tlogela tsa bonyana .
46013012	Gonne gompieno re bona dilo mo seiponing di le letobo , mme ka motlha oo re tla di bona sentle jaaka difatlhego di lebanye ; gompieno ke tlhaloganya ka bontlhanngwe , mme ka motlha oo ke tla itse gotlhe , jaaka le nna ke itsilwe gotlhe .
46013013	Mme jaanong tse di nnelang ruri ke tumelo le tsholofelo le lorato , tse tharo tse ; mme se segolo mo go tsona ke lorato .
46014001	Latelelang lorato , lo tlhoafalele dineo tsa mowa , mme bogolo gore lo rute .
46014002	Gonne yo o buang ka loleme ga a bue le batho , o bua le Modimo ; gonne ga a utlwiwe ke ope , mme o bua masaitsiweng ka mowa .
46014003	Mme yo o rutang ene o bua le batho tse di agang le tsa kgothatso le tsa nametso .
46014004	Yo o buang ka loleme o a ikaga ; mme yo o rutang o aga phuthego .
46014005	Ke rata gore lo bue lotlhe ka diteme , mme ke rata gore bogolo lo rute ; gonne yo o rutang o gaisa yo o buang ka loleme , fa e se gore a phutholole gore phuthego e agege .
46014006	Jaanong , ba ga etsho , fa nka tla koo go lona , ka bua ka loleme , ke sa bue le lona ka tshenolo gongwe ka kitso gongwe ka polelelopele gongwe ka thuto , nka bo ke lo thusa eng ?
46014007	Le diletso tse di sa pheleng , e ka nna lotlhaka gongwe lengope , fa di sa farologanye medumo , go ka lemosega jang se se lediwang ka lotlhaka gongwe ka lengope ?
46014008	Kana fa lonaka lo ka ntsha modumo o o sa utlwaleng , ke mang yo o ka iketleeletsang go ya ntweng ?
46014009	Le lona jalo , fa lo sa bolele mafoko ka diteme a a utlwegang sentle , go tla tlhaloganngwa jang se se buiwang ? Kana lo tla bo lo bolela tse di tsewang ke phefo !
46014010	Le fa go na le mefuta e e kana kang ya dipuo mo lefatsheng , ga go na epe e e sa utlwaleng .
46014011	Fa jaanong ke sa itse se puo e se rayang , ke tla bo ke tshwana le moeng mo go ene yo o buang , le ene yo o buang o tla bo a ntse jaaka moeng mo go nna .
46014012	Le lona jalo , e re ka lo tlhoafaletse dineo tsa Mowa , tlhokomelang gore di lo atele , phuthego e tle e agege ka tsona .
46014013	Ka moo , a ene yo o buang ka loleme a rapele gore a kgone go phutholola !
46014014	Gonne fa ke rapela ka loleme , go tla bo go rapela mowa wa ka , mme tlhaloganyo ya me e tla bo e sa thuse ope .
46014015	Jaanong go ka tweng ? Ke tla rapela ka mowa , e bile ke tla rapela ka tlhaloganyo ; ke tla opela ka mowa , mme le gona ke tla opela ka tlhaloganyo .
46014016	Fa go sa nne jalo , e ka re fa o leboga ka mowa fela , mophuthego yo o sa go tlhaloganyeng o tla itse jang go bua a re : “ Amen ! ” mo tebogong ya gago , ka a sa itse se wena o se buang ?
46014017	Le gale wena o leboga sentle , mme yo mongwe ene ga a agiwe .
46014018	Ke leboga Modimo wa me , ka ke ka bua ka loleme bogolo go lona lotlhe .
46014019	Mme mo phuthegong ke rata go bua mafoko a le matlhano fela ka tlhaloganyo ya me gore le ba bangwe ke ba rute , bogolo go go bua mafoko a le dikete di le some ka loleme .
46014020	Ba ga etsho , se nneng bana mo tlhaloganyong , mme nnang masea mo bosuleng ; mo tlhaloganyong gona lo nne banna .
46014021	Mo molaong go kwadilwe ga twe : “ Ke tla bua le batho ba ka dipuo di sele le ka melomo ya ba sele ; mme le ka mokgwa o o ntseng jalo ga ba nke ba nkutlwa , go bua Morena . ”
46014022	Ke ka moo go bua ka loleme e leng sesupo go ba ba sa dumeleng , e seng go ba ba dumelang ; mme thuto ke sesupo go ba ba dumelang , e seng go ba ba sa dumeleng .
46014023	Fa jaanong phuthego yotlhe e phuthegetse felong go le gongwe , mme botlhe ba bua ka diteme , mme go tsena ba ba sa tlhaloganyeng gongwe ba ba sa dumeleng , a ga ba nke ba re : “ Lo a tsenwa ! ” ?
46014024	Mme fa botlhe ba ka senola Lefoko la Modimo , mme go tsena yo o sa dumeleng gongwe yo o sa tlhaloganyeng , o tla lemosiwa molato ke botlhe le go atlholwa ke botlhe .
46014025	Foo sephiri sa pelo ya gagwe se tla bonatsega ; o tla itigela fa fatshe , a obamela Modimo , a bolela a re : “ Ka nnete , Modimo o mo go lona . ”
46014026	Jaanong go ka tweng , ba ga etsho ? E re fa lo phuthega , mongwe a na le sefela , yo mongwe a na le thuto , yo mongwe a na le tshenolo , yo mongwe a na le puo ya loleme , yo mongwe a na le phuthololo ( ya yona ) ; a tsotlhe tseo e nne tsa go aga phuthego .
46014027	Fa go buiwa ka loleme , a e nne ka tatelano ya ba le babedi gongwe ba le bararo , mme e seng go feta moo ; yo mongwe ene a phutholole .
46014028	Mme fa go se na mophutholodi , a ba didimale mo phuthegong , ba ipuele ka bosi , ba bue le Modimo ka pelo .
46014029	Baporofeti bone a go bue ba le babedi gongwe ba le bararo , ba bangwe ba atlhole .
46014030	Mme fa yo mongwe a ka tlelwa ke tshenogelo , a ntse a ntse fa fatshe , a wa pele a didimale ;
46014031	gonne lo ka ranola lotlhe Lefoko la Modimo ka tatelano gore botlhe ba ithute , botlhe ba kgothadiwe .
46014032	Mewa ya baporofeti e ikobela boporofeti .
46014033	Gonne Modimo ga se wa tlhakatlhakanyo , ke wa kagiso jaaka go ntse mo diphuthegong tsotlhe tsa baitshepi .
46014034	A basadi ba lona ba didimale mo diphuthegong ; gonne ga ba a letlelelwa go bua , mme a ba ikokobetse jaaka molao le ona o bua .
46014035	Mme fa ba rata go ithuta , a ba botse banna ba bone kwa gae ; gonne go a rona , fa mosadi a bua mo phuthegong .
46014036	A kampo Lefoko la Modimo le simologile mo go lona , gongwe a le ne la tla kwa go lona lo le losi ?
46014037	Fa motho a ikutlwa a le moporofeti gongwe a le wa mowa , a a itse gore tse ke di lo kwalelang ke ditaolo tsa Morena .
46014038	Mme fa mongwe a sa utlwisise , a a nne a sa utlwisise !
46014039	Ka moo he , ba ga etsho , tlhoafalelang go ranola Lefoko la Modimo , mme lo se iletse go bua ka loleme .
46014040	A tsotlhe di dirwe ka maitsholo le ka thulaganyo !
46015001	Bakaulengwe , ke lo gopotsa Efangele e ke e lo reretseng , e lo e amogetseng , e e bileng lo eme mo go yona ,
46015002	e lo pholosiwang ka yona , fa lo ntse lo e dirisa jaaka ke e lo reretse , fa lo sa dumelela lefela .
46015003	Gonne tse dikgolo tse ke di lo neileng ke tse le nna ke di amogetseng , e bong gore Keresete o ne a swela dibe tsa rona ka fa Dikwalong ,
46015004	le gore o ne a fitlhwa , le gore o tsositswe ka letsatsi la boraro ka fa Dikwalong ,
46015005	le gore o ne a iponatsa mo go Kefa le mo go ba ba 12 morago ga moo .
46015006	Morago ga moo a iponatsa mo bakaulengweng ba ba fetang 500 ka nako e le nngwe , ba bontsi jwa bone bo sa leng teng , mme bangwe ba robetse .
46015007	Morago ga moo a iponatsa mo go Jakobo , a ba a iponatsa mo go baapostolo botlhe .
46015008	Mme morago ga botlhe a iponatsa le mo go nna , ka nna jaaka yo o tsetsweng ka nako e e seng yona .
46015009	Gonne ke yo mmotlana mo baapostolong , yo ke sa tshwanelang go bidiwa moapostolo , ka ke ne ka bogisa phuthego ya Modimo .
46015010	Mme ke se ke leng sona ke ka bopelotlhomogi jwa Modimo ; mme bopelotlhomogi jwa ona mo go nna e ne e se lefela . Ke dirile bogolo go bone botlhe , mme e se nna , ke bopelotlhomogi jwa Modimo jo bo nang le nna .
46015011	Jaanong fa e le nna , kampo e le bone , re rera jalo , e bile lo dumetse jalo .
46015012	Fa jaanong Keresete a rerwa go twe , o tsogile mo baswing , go ntse jang , fa bangwe ba lona ba re , ga go na tsogo ya baswi ?
46015013	Kana fa go se na tsogo ya baswi , Keresete le ene o tla bo a sa tsoga .
46015014	Mme fa Keresete a sa tsoga , thero ya rona e tla bo e le lefela , le tumelo ya lona e tla bo e le lefela .
46015015	Mme foo rona re tla fitlhelwa re le basupi ba maaka ba Modimo , ka re supile ka ga Modimo , gore o tsositse Keresete , etswe o sa mo tsosa , fa e le gore baswi ga ba tsosiwe ;
46015016	gonne fa baswi ba sa tsosiwe , Keresete le ene o tla bo a sa tsosiwa .
46015017	Mme fa Keresete a sa tsosiwa , tumelo ya lona e tla bo e le lefela , lo tla bo lo sa ntse lo le mo maleong a lona .
46015018	Foo le bone ba ba swetseng mo go Keresete ba tla bo ba latlhegile .
46015019	Fa re solofela mo go Keresete tsa botshelo jono fela , re tla bo re tlhomola pelo bogolo go batho botlhe .
46015020	Mme jaanong Keresete o tsositswe mo baswing , a nna lebutswapele mo go ba ba robetseng .
46015021	Gonne e re ka loso lo tsile ka motho , le tsogo ya baswi e tsile ka motho .
46015022	Gonne botlhe ba tla phedisiwa ka Keresete jaaka botlhe ba swa ka Atame ;
46015023	mongwe le mongwe ka fa thulaganyetsong ya gagwe : Keresete e le wa ntlha ; morago ga moo ba e leng ba ga Keresete , motlhang a tlang ;
46015024	ke gona go tla tlang bokhutlo , motlhang a tla neelang Modimo Rara bogosi , a sena go nyeletsa puso yotlhe le taolo yotlhe le thata yotlhe .
46015025	Gonne o tshwanetse go busa go ya o be o digele dira tsotlhe fa tlase ga dinao tsa gagwe .
46015026	Mmaba wa bofelo yo o tla nyelediwang ke loso .
46015027	Gonne “ o digetse dilo tsotlhe fa tlase ga dinao tsa gagwe . ” Mme kana fa go twe , dilo tsotlhe di digetswe fa tlase ga gagwe , go bonala gore ga go teiwe ona o o digetseng tsotlhe fa tlase ga gagwe .
46015028	Mme e tla re dilo tsotlhe di sena go digelwa fa tlase ga gagwe , le ene Morwa a ikobele ona o o digetseng tsotlhe fa tlase ga gagwe , gore Modimo e nne wa tsotlhe mo go botlhe .
46015029	Fa go sa nna jalo , kana bone ba ba kolobelediwang baswi ba tla bo ba dirang ? Fa baswi ba sa tsosiwe ka gope , ba tla bo ba kolobelediwang ka ntlha ya bona ?
46015030	Le rona re tla bo re tshelelang mo diphatseng ka dinako tsotlhe ?
46015031	Ba ga etsho , ka poko e ke nang nayo mo go Keresete Jesu , Morena wa rona , ka ntlha ya lona , ka re : Ke swa ka letsatsi le letsatsi !
46015032	Fa ke lole le dibata kwa Efeso ka mokgwa wa batho , go tla bo go nthusang ? Fa baswi ba sa tsosiwe , gona “ a re jeng he , re nweng ; gonne kamoso re tla tsoga re sule ! ”
46015033	Se tsiediweng : “ Go tsalana le ba ba bosula go senya mekgwa e e siameng . ”
46015034	Tlhaphogelwang tota lo se leofeng ; gonne bangwe ga ba itse Modimo . Ke bua jalo go lo tlhabisa ditlhong .
46015035	Mme mongwe o ka botsa a re : “ Baswi ba tla tsosiwa jang ? Ba tla tla ka mebele e e ntseng jang ? ”
46015036	Lesilo ke wena ! Kana se o se jwalang ga se tshedisiwe , fa se sa swe pele .
46015037	Le fa o jwala eng , ga o jwale mmele o o tla nnang teng , mme ke tlhaka fela , e ka nna ya mabele gongwe ya peo e sele .
46015038	Mme Modimo o e naya mmele ka fa o ratileng ka teng , e bong peo nngwe le nngwe mmele wa yona .
46015039	Dinama ga di tshwane tsotlhe ; nama ya batho ke e sele , le nama ya diruiwa ke e sele , le nama ya dinonyane ke e sele , le ya ditlhapi ke e sele .
46015040	Go na le mebele ya legodimo le mebele ya lefatshe ; mme kgalalelo ya yona ya legodimo ke e sele , le ya yona ya lefatshe ke e sele .
46015041	Kgalalelo ya letsatsi ke e sele , le kgalalelo ya ngwedi ke e sele , le kgalalelo ya dinaledi ke e sele ; gonne naledi nngwe e farologanye le e nngwe ka kgalalelo .
46015042	Tsogo ya baswi le yona e tla nna jalo . Go jwalwa se se bolang , go tsosiwa se se sa boleng ;
46015043	go jwalwa se se tlotlologang , go tsosiwa se se galalelang ; go jwalwa se se bokoa , go tsosiwa se se thata ;
46015044	go jwalwa mmele wa nama , go tsosiwa mmele wa mowa . Fa go na le mmele wa nama , go na le le ona mmele wa mowa .
46015045	Go kwadilwe jalo ga twe : “ Motho wa ntlha , e bong Atame , o ne a nna motshedi ” ; Atame wa bofelo ene o ne a nna mowa o o tshedisang .
46015046	Mme mmele wa pele ga se wa mowa , ke wa nama ; wa morago ke ona wa mowa .
46015047	Motho wa ntlha o tswa mo mmung , ke wa lefatshe ; motho wa bobedi o tswa kwa legodimong .
46015048	Ba lefatshe ba tshwana le wa lefatshe , mme ba legodimo ba tshwana le ene yo o tswang legodimong .
46015049	Re tla apara setshwano sa wa legodimo , jaaka re ne re apere setshwano sa wa lefatshe .
46015050	Mme ba ga etsho , se ke se bolelang ke se : Nama le madi ga di ka ke tsa rua puso ya Modimo , le go bola ga go rue bosaboleng .
46015051	Ke lo bolelela bosaitsweng ke jo : Ga re nke re swa rotlhe , mme re tla fetolwa rotlhe
46015052	ka nakonyana , ka ponyo ya leitlho , ka lonaka lwa bofelo ; gonne lo tla kgelebetega , mme baswi ba tla tsosiwa e le ba ba sa feleng , mme rona re tla fetolwa .
46015053	Gonne tse di felang tse , di tshwanetse go apara bosafeleng ; le tse di swang tse , di tshwanetse go apara bosasweng .
46015054	E tla re tse di felang tse , di sena go apara bosafeleng , le tse di swang tse , di sena go apara bosasweng , ke gona go tla dirafalang lefoko le le kwadilweng le le reng : “ Loso lo meditswe ke phenyo . ”
46015055	“ Loso , lobolela lo lo botlhole lwa gago lo kae ? Felo ga baswi , phenyo ya gago e kae ? ”
46015056	Lobolela lwa loso ke boleo , mme thata ya boleo ke molao .
46015057	Mme a Modimo o lebogwe o o re nayang phenyo ka Morena wa rona Jesu Keresete !
46015058	Jalo he , bakaulengwe ba me ba ba rategang , nnang tlhomamo , lo se tshikinyege , lo nne lo totele pele mo tirong ya Morena , ka lo itse gore matsapa a lona ga se a lefela mo Moreneng .
46016001	Fa e le dikatso tse di ntshediwang baitshepi , le lona lo dire jaaka ke laetse diphuthego tsa kwa Galatia .
46016002	A ka gale ka letsatsi la ntlha la tshipi mongwe le mongwe wa lona a beele sengwe fa thoko , a kgobokanye ka fa a tlhogonolofaditsweng ka teng , e se ka ya re gongwe fa ke tla , ka fitlhela e le gona go phuthwang .
46016003	Mme e tla re fa ke sena go goroga , bone ba lo ba tlhaotseng ke ba rome ka dikwalo go isa dikatso tsa lona kwa Jerusalema .
46016004	Mme fa di lekanye go isiwa ke nna , ba tla tsamaya le nna .
46016005	Ke tla tla koo go lona ke raletse Maketonia ; gonne Maketonia ke tla mo ralala fela ,
46016006	mme mo go lona motlhamongwe ke tla diega , gongwe ke be ke feletse mariga teng , gore lo tle lo mphelegeletse kwa ke tla yang teng .
46016007	Gonne ga ke rate go lo bona jaanong ka go feta fela ; mme ke solofela gore ke tla tlhola le lona sebakanyana , fa Morena a ka letlelela jalo .
46016008	Kwa Efeso gona ke tla nna teng go fitlha Pentekoste ;
46016009	gonne ke buletswe mojako o mogolo teng wa tiro e e nang le lesego , e bile baganetsi ba le bantsi ba teng .
46016010	E re fa Timotheo a goroga , lo dire gore a nne mo go lona a se na poifo ; gonne o dira tiro ya Morena fela jaaka nna .
46016011	Jaanong a go se nne ope yo o mo nyatsang , mme mmulediseng ka kagiso gore a tle go nna ; gonne nna le bakaulengwe re mo lebeletse .
46016012	Fa e le Apolo , mokaulengwe , ene ke mo rapetse thata gore a ye koo go lona mmogo le bakaulengwe . Mme o ne a sa rate ka gope go ya koo jaanong ; o tla tla ka sebaka se se mo lebanyeng .
46016013	Itiseng lo tlhomame mo tumelong , itsholeng senna lo tie !
46016014	A tsotlhe tsa lona di dirwe ka lorato !
46016015	Bakaulengwe , ke a lo rapela — Lo itse ba ntlo ya ga Setefane gore ke bone badumedi ba ntlha ba Agaya , mme ba ineetse mo tirelong ya go direla baitshepi —
46016016	ka re : Le lona lo ikokobeletse ba ba ntseng jalo le mongwe le mongwe yo o itapisang ka go dira le rona .
46016017	Ke itumeletse go tla ga Setefane le Fortunato le Agaiko ; gonne ba emetse lona ba lo seng teng .
46016018	Gonne ba lapolositse mowa wa me le mewa ya lona . Tlotlang ba ba ntseng jalo !
46016019	Diphuthego tsa Asia di a lo dumedisa . Akwila le Perisila ba lo dumedisa thata mo Moreneng , le phuthego e e mo ntlong ya bone .
46016020	Bakaulengwe botlhe ba a lo dumedisa . Dumedisanyang ka katlo e e boitshepo .
46016021	Nna Paulo ke lo kwalela tumediso ka letsogo la ka .
46016022	Fa mongwe a sa rate Morena , a a hutsege ! Marana tha !
46016023	A bopelotlhomogi jwa ga Jesu Keresete Morena bo nne le lona !
46016024	Lorato lwa me lo mo go lona lotlhe ka Keresete Jesu . Amen .
47001001	Nna Paulo , moapostolo wa ga Keresete Jesu ka go rata ga Modimo , le Timotheo mokaulengwe , re kwalela phuthego ya Modimo ya kwa Korinthe le baitshepi botlhe ba ba mo lefatsheng lotlhe la Agaya :
47001002	A bopelotlhomogi bo nne le lona le kagiso tse di tswang mo go Modimo Rraetsho le mo go Morena Jesu Keresete !
47001003	A go bakwe Modimo , e bong Rra Jesu Keresete , Morena wa rona , Rara yo o mautlwelo-botlhoko , Modimo wa kgomotso yotlhe ,
47001004	o o re gomotsang mo dipitlaganong tsotlhe tsa rona gore re tle re nonofe go gomotsa bone ba ba mo dipitlaganong tsa mefutafuta ka kgomotso e le rona ka rosi re gomodiwang ke Modimo ka yona ;
47001005	gonne kgomotso e re ntsifaletse ka Keresete , jaaka dipogiso tsa ga Keresete le tsona di re ntsifaletse .
47001006	Mme fa re pitlaganngwa , e a be e le gore lo bone kgomotso le pholoso ; gongwe fa re gomodiwa , e a be e le ka ntlha ya kgomotsego ya lona e e itshupang ka go itshokela tsona dipogo tse le rona re di bogang .
47001007	Mme tsholofelo ya rona ka ga lona e tlhomame , ka re itse gore lo tlhakanetse kgomotso le rona fela jaaka lo tlhakanetse dipogo .
47001008	Gonne bakaulengwe , ga re rate gore lo tlhoke go itse ka ga pitlagano ya rona e e re dirafaletseng kwa Asia , gore re ne re tlaletswe bogolo go feta thata ya rona , mo re bileng ra tlhoboga le matshelo a rona .
47001009	Tota mo teng ga rona re ne re setse re ineetse go swa , e le gore re se ka ra iikanya ka rosi , mme re ikanye Modimo o o tsosang baswi ,
47001010	o o re golotseng mo losong lo lo kalokalo , mme o sa ntse o re golola , o re solofelang mo go ona gore o tla nna o re golola ;
47001011	ka le lona lo ntse lo thusa ka go re rapelela , gore neo ya bopelotlhomogi e re e bonyeng e lebogelwe ke batho ba bantsi ka malebogo a mantsi ka ntlha ya rona .
47001012	Gonne pelafalo ya rona ke e , e bong tshupo ya digakolodi tsa rona ya gore re tshedile ka boitshepo le ka bophepa jwa Modimo mo lefatsheng , bogolo mo go lona , e seng ka botlhale jwa nama , mme e le ka bopelotlhomogi jwa Modimo ;
47001013	gonne ga re lo kwalele dilo di sele , fa e se tse lo di buisang , lo di tlhaloganya ; mme ke solofela gore lo tla nna lo lemoga go ya bokhutlong ,
47001014	jaaka lo setse lo re lemogile go se gonene gore re pelafalo ya lona , fela jaaka le lona lo le ya rona ka letsatsi la ga Jesu , Morena wa rona .
47001015	Mme ke ne ke ikaeletse go tla koo go lona pele ka go ikanya jalo gore lo bone bopelotlhomogi gape ,
47001016	le go feta jalo ka lona go ya kwa Maketonia , le go boa gape kwa Maketonia go tla koo go lona , le gore lo mpate go ya kwa Jutea .
47001017	Jaanong a ke ne ka go tsaya ka motlhofo , fa ke ikaeletse jalo ? Kampo a se ke se ikaelelang ke se ikaelela ka fa nameng gore mo go nna Ee , Ee , e tshwane le Nnyaya , Nnyaya ?
47001018	Modimo o boikanyo , o ka supa gore lefoko le re le lo boleletseng ga le tlhakanye Ee le Nnyaya ;
47001019	gonne Jesu Keresete , Morwa Modimo , yo re mo rerileng mo go lona , e bong nna le Silefano le Timotheo , ga a ka a nna Ee le Nnyaya , mme mo go ene go ntse go le Ee ;
47001020	gonne le fa go ka nna dipolelelopele tsa Modimo di le kae , di Ee mo go ene ; ke ka moo re reng Amen ka ene go galaletsa Modimo .
47001021	Mme ene yo o re tlhomamisang mmogo le lona mo go Keresete yo o re tloditseng ke Modimo ,
47001022	o e bileng o re tshwaile , wa re naya sebeelelo sa Mowa mo dipelong tsa rona .
47001023	Mme nna ke bitsa Modimo go nna mosupi wa mowa wa me gore fa ke se ka ka tla gape koo Korinthe , ke ka ntlha ya go lo rekegela .
47001024	Ga se gore re laola tumelo ya lona , mme re thusa go oketsa boitumelo jwa lona ; gonne lo eme mo tumelong .
47002001	Mme ke ne ke ikaeletse mo pelong gore ga nke ke tla koo go lona gape ka khutsafalo .
47002002	Gonne fa nna ke lo hutsafatsa , ke mang yo o ka nthabisang , fa e se ene yo o hutsafaditsweng ke nna ?
47002003	Kana ke lo kwaletse jalo gore fa ke tla , ke se ka ka hutsafadiwa ke bone ba ke tshwanetseng go ba thabela ; gonne ke lo ikanya lotlhe gore boitumelo jwa me ke jwa lona lotlhe .
47002004	Gonne ke lo kwaletse ka dikeledi tse dintsi , ke le mo pitlaganong e kgolo le mo tlalelong ya pelo , e se gore lo tle lo hutsafadiwe , mme e le gore lo lemoge lorato lo ke lo ratang gagolo bogolo ka lone .
47002005	Mme fa mongwe a tsositse bohutsana , ga a hutsafatsa nna fela , o hutsafaditse lona , le fa e se lotlhe , gore ke se oketse .
47002006	Mo go yo o ntseng jalo , petso e e tswang mo bontsing e lekanye ,
47002007	mo jaanong lo tshwanetseng go itshwarela yoo le go mo gomotsa bogolo , e se re gongwe a mediwe ke bohutsana jo bogolo thata .
47002008	Ke ka moo ke lo kaelang gore lo mo direle ka lorato ;
47002009	gonne ke kwadisitswe ke gona gore ke tle ke lemoge boitshupo jwa lona gore a lo na le kutlo mo go tsotlhe .
47002010	Mme yo lo mo itshwarelang sengwe , le nna ke a mo itshwarela ; gonne le nna , fa ke ne ke na le sengwe go se itshwarela , ke se itshwaretse ka ntlha ya lona fa pele ga sefatlhego sa ga Keresete ,
47002011	gore re se tsiediwe ke Satane ; gonne maano a gagwe ga a re fitlhegela .
47002012	E rile ke sena go fitlha kwa Teroase go rera Efangele ya ga Keresete mme ke buletswe mojako teng mo Moreneng ,
47002013	ka tlhoka boikhutso mo moweng wa me , ka ke sa fitlhela Tito mokaulengwe teng ; mme ya re ke sena go laelana nabo , ka ya kwa Maketonia .
47002014	A Modimo o lebogwe o o re nayang phenyo mo go Keresete ka gale , o o utlwatsang lonko lwa go mo itse ka rona mo mafelong otlhe ;
47002015	gonne re lonko lo lo monate lwa ga Keresete fa pele ga Modimo , mo go bone ba ba phologang le mo go ba ba latlhegang :
47002016	mo go bangwe ke lonko lwa loso go isa losong , mme mo go ba bangwe ke lonko lwa botshelo go isa botshelong . Mme kana ke mang yo o nonofetseng dilo tse ?
47002017	Gonne ga re etse ba bantsi ba ba bapalang ka Lefoko la Modimo , mme re bua fa pele ga Modimo mo go Keresete ka bopelophepa , jaaka go tswa mo Modimong .
47003001	A re simolola gape go itshupela ? Kampo a le rona re batla dikwalo tse di re begang mo go lona jaaka ba bangwe , gongwe tse lona lo re begang ka tsona ?
47003002	Ke lona lokwalo lwa rona lo lo kwadilweng mo dipelong tsa rona , lo lo itsiweng , lo lo buisiwang ke batho botlhe ;
47003003	ka lo ntse lo bonala gore lo lokwalo lwa ga Keresete lo lo dirilweng ke rona , lwa kwalwa , e seng ka enke , mme e le ka Mowa wa Modimo o o tshelang , e seng mo matlapeng a maboti , mme e le mo matlapeng a nama a dipelo .
47003004	Mme re na le boikanyo jo bo ntseng jalo go Modimo ka Keresete .
47003005	Ga se gore rona ka rosi re nonofile go ka akanya sengwe ka borona , mme nonofo ya rona e tswa mo Modimong
47003006	o o re nonofisitseng go nna badiredi ba kgolagano e ntšhwa , e seng ba tlhaka ya Lokwalo , mme e le ba Mowa ; gonne tlhaka e a bolaya , mme Mowa o a phedisa .
47003007	Mme fa tirelo ya loso e e kwadilweng ka ditlhaka mo matlapeng e ne e tlala kgalalelo , mo Baiseraele ba neng ba palelwa ke go tlhoma matlho mo sefatlhegong sa ga Moše ka ntlha ya kgalalelo ya sefatlhego sa gagwe , etswe e le e e tla nyelelang ,
47003008	kana tirelo ya Mowa yone e tla nna le kgalalelo e kgolo bogolo jang ne !
47003009	Gonne fa tirelo ya katlholo e na le kgalalelo , tirelo ya tshiamo yona e tla bo e tletse kgalalelo bogolo bogolo ;
47003010	gonne golo fa se se galaleditsweng ga se tlhole se galalediwa ka ntlha ya kgalalelo e e feteletseng .
47003011	Gonne fa sona se se nyelelang se ne se na le kgalalelo , se se nnelang ruri se tla nna le kgalalelo e kgolo bogolo .
47003012	E re ka jaanong re na le tsholofelo e e ntseng jalo , re dirisa bopelokgale jo bogolo ,
47003013	mme ga re etse Moše yo o neng a bipa sefatlhego sa gagwe ka lesire gore Baiseraele ba se ka ba bona bokhutlo jwa se se nyelelang .
47003014	Mme maitlhômô a bone a thatafaditswe ; gonne go fitlha letsatsing la kajeno lone lesire leo le ntse le le mo puisong ya kgolagano e kgologolo , le sa tlosiwe ; gonne e tlosiwa ka Keresete fela .
47003015	Mme go fitlha letsatsing la kajeno , e a re fa Lokwalo lwa ga Moše lo buisiwa , lesire le nne mo dipelong tsa bone ;
47003016	mme fa ba ka boela go Morena , lesire le tla tlosiwa .
47003017	Morena ke ene Mowa , mme kwa Mowa wa Morena o leng teng , gona go kgololesego .
47003018	Mme rona rotlhe , e re ka re bonatsa kgalalelo ya Morena jaaka seiponi ka difatlhego tse di sirolotsweng , re fetolelwa tshwanong eo go tswa kgalalelong nngwe go ya kgalalelong e nngwe , jaaka go dirwa ke Morena yo e leng Mowa .
47004001	Ke ka ntlha ya moo re sa lapeng , ka re na le tirelo eo ka fa kutlwelong-botlhoko e re e diretsweng ,
47004002	mme re baketse tse di fitlhegileng tsa ditlhong , ka re sa tsamae mo boferefereng , le e seng go sokamisa Lefoko la Modimo ; mme ka go bonatsa boammaaruri re ntse re itshupetsa digakolodi tsotlhe tsa batho fa pele ga Modimo .
47004003	Mme le fa Efangele ya rona e ka ne e siregile , e tla bo e siregile fela mo go ba ba latlhegang ,
47004004	e bong bone ba ba sa dumeleng , ba modimo wa lefatshe leno o foufaditseng maikutlo a bone , gore lesedi la Efangele ya kgalalelo ya ga Keresete , yo e leng setshwano sa Modimo , le se ka la ba bonegela .
47004005	Gonne ga re rere ka ga rona , re rera Keresete Jesu gore ke ene Morena , le gore rona re batlhanka ba lona ka ntlha ya ga Jesu ;
47004006	gonne Modimo o o rileng : “ A lesedi le phatsime mo lefifing ! ” ke ona o o sedifaditseng dipelo tsa rona , e le go bonesiwa go ka lemoga kgalalelo ya Modimo mo sefatlhegong sa ga Jesu Keresete .
47004007	Mme khumo eo re e tshotse ka dinkgwana tsa letsopa , gore thata e kgolo bogolo e nne ya Modimo , e seng e e tswang mo go rona .
47004008	Re gatelelwa ntlheng tsotlhe , mme ga re felelwe ; re a tlalediwa , mme ga re tlhoboge ;
47004009	re a bogisiwa , mme ga re latlhwe ; re a digwa , mme ga re nyelele ;
47004010	re tsamaya re ntse re apere go swa ga Jesu mo mebeleng gore le go tshela ga Jesu go bonale mo mebeleng ya rona ;
47004011	gonne rona ba re tshelang re ntse re neelwa mo losong ka ntlha ya ga Jesu gore le go tshela ga Jesu go bonale mo nameng ya rona e e swang .
47004012	Jalo he , loso lo dira mo go rona , mme botshelo bo dira mo go lona .
47004013	Mme jaanong , ka re na le mowa ona oo wa tumelo , jaaka go kwadilwe ga twe : “ Ke dumetse , ke ka moo ke buileng , ” le rona re a dumela ; ka moo re bile re a bua ,
47004014	ka re itse gore ona o o tsositseng Morena Jesu , le rona o tla re tsosa le Jesu le go re emisa fa pele ga ona le lona .
47004015	Gonne dilo tsotlhe tse , di dirafala ka ntlha ya lona , gore bopelotlhomogi jo bo totileng ka ba bantsi ba ba pholosiwang bo godise tebogo go galaletsa Modimo .
47004016	Ke ka moo re sa nyemeng moko . Mme le fa bomotho jwa rona jwa ka kwa ntle bo fedisiwa , jo bo kwa teng jone bo ntšhwafadiwa ka letsatsi le letsatsi ;
47004017	gonne tlalelo ya rona e e botlhofo ya nako e khutshwane e re direla letlotlo le le sa khutleng le le gaisang tsotlhe la kgalalelo ,
47004018	ka re sa tlhokomele dilo tse di bonwang , mme re tlhokometse tse di sa bonweng ; gonne dilo tse di bonwang di a feta , mme tse di sa bonweng tsona ke tsa bosakhutleng .
47005001	Gonne re itse gore fa ntlo ya rona ya lefatshe ya motlaagana e thujwa , re na le kago e e tswang mo Modimong , e bong ntlo e e sa khutleng kwa magodimong e e sa dirwang ka diatla .
47005002	Gonne re fegelwa ka ntlha ya moo , re tlhologeletswe go apesiwa boago jwa rona jo bo tswang kwa legodimong ;
47005003	e le gore fa re bo apesitswe , ga re ne re fitlhelwa re sa ikatega .
47005004	Gonne le rona , ba re leng mo motlaaganeng ono , re a fegelwa , re a imelwa ; ka gonne ga re rate go apolwa , re rata go apesiwa godimo gore se se swang se mediwe ke bophelo .
47005005	Mme yo o re etleeleditseng gona moo ke Modimo o o re neileng sebeelelo sa Mowa .
47005006	Ka moo re na le bopelokgale ka metlha yotlhe , re itse gore fa re sa ntse re agile mo mmeleng , re kgakala le legae Moreneng ;
47005007	gonne re sepela ka tumelo , e seng ka go bona .
47005008	Mme re pelokgale , re bile re eletsa bogolo go huduga mo mmeleng le go goroga go nna le Morena .
47005009	Ke gona ka moo re tlhoafaletseng thata gore fa re le mo gae gongwe re se mo gae , re nne ba ba mo kgatlhang ;
47005010	gonne rona rotlhe re na le go bonala fa pele ga sedulo sa tshekelo sa ga Keresete gore mongwe le mongwe a amogele ka fa ditirong tse a di dirileng a sa le mo mmeleng , le fa e le tse di molemo kampo tse di bosula .
47005011	Jaanong e re ka re itse go boifa Morena , re leka go kgona batho , re ntse re senogetse Modimo ; mme ke solofela gore le mo digakoloding tsa lona ke senogile .
47005012	Ga re ipoke gape mo go lona , mme re lo neela tlhotlheletso ya go boka ka ntlha ya rona , gore lo nne le sengwe kgatlhanong le bone ba ba ipokang ka se se bonalang fela , e seng ka se se mo pelong ;
47005013	gonne fa re ne re timeletswe ke tlhaloganyo , e ne e le ka ntlha ya Modimo ; mme fa re dira ka tlhaloganyo , e tla bo e le ka ntlha ya lona .
47005014	Gonne lorato lwa ga Keresete lo a re tlhotlheletsa , ka re kaya gore fa mongwe a swetse botlhe , ba a bo ba sule botlhe .
47005015	Mme ene o swetse botlhe gore ba ba phelang ba se tlhole ba iphelela , mme ba phelele ene yo o ba swetseng , a ba a tsoga ka ntlha ya bone .
47005016	Jalo he , go tlogeng fano ga re tlhole re itse ope ka fa nameng ; mme fa re kile ra itse Keresete ka fa nameng , jaanong ga re tlhole re mo itse jalo .
47005017	Ka moo he , fa motho a le mo go Keresete , o a bo a le sebopiwa se sešwa ; dilo tsa bogologolo di fetile , bonang , di ntšhwafetse tsotlhe !
47005018	Mme tsotlhe tse , di tswa mo Modimong o o ithuantseng le rona ka Jesu Keresete , wa ba wa re neela tirelo ya thuanyo ;
47005019	gonne Modimo o ithuantse le lefatshe ka Keresete ka go sa ba balele maleo a bone , wa tlhoma lefoko la thuanyo mo go rona .
47005020	Ke ka moo re leng barongwi mo boemong jwa ga Keresete , ka Modimo o kgothatsa ka rona ; re rapela mo boemong jwa ga Keresete ra re : Ineeleng go ruanngwa le Modimo !
47005021	Gonne Keresete yo o neng a sa itse boleo , Modimo o mo dirile boleo ka ntlha ya rona gore re nne basiami fa pele ga ona ka ene .
47006001	Le rona , ba re leng badira-mmogo , re lo kaela gore lo se tsholele bopelotlhomogi jwa Modimo lefela ;
47006002	gonne o a re : “ Ke go utlwile ka nako ya go ka amogelwa , ke go thusitse ka letsatsi la pholoso . ”
47006003	Ga re kgopise ope mo go sepe , gore tirelo ya rona e se ka ya kgalwa ,
47006004	mme re itshupa mo dilong tsotlhe gore re badiredi ba Modimo , ka boitshoko jo bogolo mo dipogisong le mo ditlalelong le mo dipitlaganong
47006005	le mo dipetsong le mo dikgolegong le mo dikhuduegong , ka matsapa le ka tlhobaelo le ka tlala
47006006	le ka boitsheko le ka kitso le ka bopelotelele le ka tsalano le ka Mowa o o Boitshepo le ka lorato lwa go sa itimokanyeng
47006007	le ka lefoko la boammaaruri le ka thata ya Modimo le ka marumo a tshiamo ka fa letsogong le le jang le la molema ;
47006008	ka go tlotlwa le ka go tlotlololwa , ka go bolelwa ka bosula le ka molemo ; jaaka batimetsi , etswe re le ba nnete ;
47006009	jaaka ba ba sa itsiweng , etswe re itsiwe ; jaaka ba ba swang , mme bonang , re a tshela ; jaaka ba ba itewang , mme re sa bolawe ;
47006010	jaaka ba ba hutsafetseng , etswe re itumetse ka gale ; jaaka bahumanegi , etswe re humisa ba bantsi ; jaaka ba ba se nang sepe , etswe re na le dilo tsotlhe .
47006011	Melomo ya rona e lo bulegetse , lona Bakorinthe , dipelo tsa rona di phuthologile .
47006012	Ga lo tlhoke manno mo go rona , mme lo tlhoka manno mo dipelong tsa lona .
47006013	Ke bua le lona jaaka ke bua le bana ka re : Le nna ntireleng jaaka ke lo diretse ; phuthologang dipelo le lona !
47006014	Lo se ka lwa goga ka joko e le nngwe le ba ba sa dumeleng ; gonne tshiamo e ka utlwana jang le tshiamololo ? Lesedi le ka kopana jang le lefifi ?
47006015	Mme Keresete a ka utlwana jang le Beliale ? Kampo modumedi a ka tlhakanela eng le yo o sa dumeleng ?
47006016	Gongwe Tempele ya Modimo e ka agisanya jang le medimo e sele ? Kana ke rona Tempele ya Modimo o o tshelang ; jaaka Modimo o buile wa re : “ Ke tla nna mo go bone , ke tsamaya mo gare ga bone ; ke tla nna Modimo wa bone , mme bone ba nna morafe wa me . ”
47006017	Ka moo : “ Tswayang mo gare ga bone , lo lomologane nabo , go bua Morena ; lo se ka lwa ama se se itshekologileng , mme ke tla lo tshola . ”
47006018	Gape : “ Ke tla nna Rraeno , mme lo nne bomorwaake le bomorwadiake , go bua Morena wa thata yotlhe . ”
47007001	Baratwi ba me , e re ka jaanong re na le ditsholofetso tseo , a re iphepafatseng mo masweng otlhe a nama le a mowa , le go tlatsa boitshepiso ka poifo-Modimo .
47007002	Re feng manno mo dipelong tsa lona ; ga re a siamololela ope , ga re a senyetsa ope , ga re a ja sa ga ope .
47007003	Ga ke bue jalo go sekisa ; gonne ke setse ke boletse gore lo mo dipelong tsa rona , gore re swe mmogo , re be re phele mmogo .
47007004	Ke lo phuthologetse pelo thata , ke na le tlotlego e kgolo ka ntlha ya lona , ke tletse kgomotso , ke na le letlotlo la boitumelo mo tlalelong yotlhe ya rona ;
47007005	gonne e rile re sena go fitlha kwa Maketonia , mebele ya rona ya tlhoka boikhutso , ra tlalelwa mo go tsotlhe , ka kwa ntle go le dintwa , mo teng go le dipoifo .
47007006	Mme Modimo o o gomotsang ba ba bogisegang o re gomoditse ka go tla ga Tito ;
47007007	e seng ka go tla ga gagwe fela , mme e bile e le ka kgomotso e ene o gomoditsweng ka ntlha ya lona ka yona , fa a re bolelela tlhologelelo ya lona le selelo sa lona le ka fa lo ntlhoafaletseng ka teng , mo ke bileng ka itumela gagolo .
47007008	Gonne le fa ke lo hutsafaditse ka lokwalo , ga ke inyatse ; le fa ke ne ka inyatsa , ka ke bonye gore lokwalo lole lo lo hutsafaditse , le fa e le ka nakonyana fela ,
47007009	jaanong ke a itumela , e seng ka lo ne lo hutsafaditswe , mme e le ka lo ne lo hutsafaditswe mo go isang boikwatlhaong ; gonne lo ne lo hutsafaditswe ka fa thatong ya Modimo gore lo se ka lwa senyediwa mo go sepe ke rona .
47007010	Gonne khutsafalo e e batlwang ke Modimo e dira tlhabologo e e sa swabiseng e e isang phologong , mme khutsafalo ya lefatshe yona e isa losong .
47007011	Gonne bonang , selo seo , e bong go hutsafadiwa ka fa thatong ya Modimo go tsositse botlhaga jo bogolo jang ne mo go lona ! Ee , le boikarabelo le kgakalo le poifo le tlhologelelo le tlhoafalo le petso ya yo o molato , lo itshupile mo go tsotlhe gore lo phepa mo selong seo .
47007012	Jaanong le fa ke lo kwaletse , e ne e se ka ntlha ya yo o kgopisitseng , le fa e le ka ntlha ya yo o kgopisitsweng , mme e ne e le gore botlhaga jwa lona ka ntlha ya rona bo bonatsege mo go lona fa pele ga Modimo .
47007013	Re ne ra gomotsega ka ntlha ya moo . Mme kgomotsego ya rona ya okediwa ka go itumelela boitumelo jwa ga Tito mo go feteletseng ; ka gonne mowa wa gagwe o lapolositswe ke lona lotlhe .
47007014	Fa nkile ka lo boka fa pele ga gagwe , ga ke a ka ka tlhajwa ke ditlhong ; mme poko ya rona fa pele ga Tito ya bonala e le boammaaruri , jaaka re buile dilo tsotlhe mo go lona ka boammaaruri .
47007015	Pelo ya gagwe e lo rata bogolo bogolo , ka a gakologelwa kutlo ya lona lotlhe , jaaka lo ne lwa mo tshola ka poifo le thoromo .
47007016	Ke a itumela , ka ke ka lo ikanya mo dilong tsotlhe .
47008001	Ba ga etsho , re lo itsise bopelotlhomogi jwa Modimo jo bo neilweng diphuthego tsa kwa Maketonia ,
47008002	gore mo teng ga diteko tse dintsi tsa tlalelo , letlotlo la boitumelo jwa bone le khumanego e e makete ya bone di dirile gore go tsalege lorato lo logolo lwa go aba ;
47008003	gonne ke supa gore ba ne ba le pelotshweu ka fa ba ka kgonang ka teng , ee , le go feta thata ya bone ;
47008004	ba re rapela ka go re emelela thata gore ba letlelelwe go tsenya seatla mo tirelong ya go thusa baitshepi .
47008005	Mme ba dira , e seng fela ka fa re neng re solofetse ka teng , mme ba ineela Morena pele , ba be ba ineela le rona ka go rata ga Modimo ,
47008006	mo re bileng ra kgothatsa Tito gore a fetse le tiro eo ya lorato mo go lona jaaka a simolotse pele .
47008007	A e re jaaka lo humile gotlhe , e bong mo tumelong le mo lefokong le mo kitsong le mo botlhageng jotlhe le mo loratong lo lo tswang mo go rona , lwa tsalega mo go lona , lo tlhokomele gore lo hume le mo tirong eo ya lorato .
47008008	Ga ke bue jalo go laola , mme e le go leka nnete ya lorato jwa lona ka botlhaga jwa ba bangwe ;
47008009	gonne lo itse bopelotlhomogi jwa Morena wa rona Jesu gore le fa a ne a humile , o ne a humanega ka ntlha ya lona gore lo hume ka khumanego ya gagwe .
47008010	Ke ntsha mogopolo wa me ka ga tiro eo , gonne e tla lo thusa , lona ba lo simolotseng ngogola , e seng go dira fela , mme le gona e le go dira ka bopelotshweu .
47008011	Mme jaanong fetsang le go dira , gore lo fetse ka fa lo tshotseng ka teng , ka fa maikaelelo a lorato a ntseng ka teng .
47008012	Gonne fa go rata go le teng , go natefa , fa motho a ntsha ka fa a tshotseng ka teng , e seng ka fa a sa tsholang ka teng .
47008013	Kana ga se gore ba bangwe ba imololwe , mme lona lo imelwe , mme e le gore go lekalekane :
47008014	A mo nakong eno letlotlo la lona le direle go tlhoka ga bone gore le letlotlo la bone le direle go tlhoka ga lona , gore go lekalekane ,
47008015	jaaka go kwadilwe ga twe : “ Yo o phuthileng tse dintsi a se ka a nna le letlotlo , mme yo o phuthileng go le gonnye a se ka a tlhoka . ”
47008016	A Modimo o lebogwe o o lo tsoseditseng botlhaga joo mo pelong ya ga Tito ;
47008017	gonne le fa a amogetse kaelo , o ile kwa go lona ka boene , ka a le tlhaga thata .
47008018	E bile re romile mokaulengwe nae , yo pako ya gagwe e tumileng mo diphuthegong tsotlhe ka go rera Efangele .
47008019	Ga se gona fela , e bile o tlhaotswe ke diphuthego go tsamaya le rona ka ntlha ya dineo tsa lorato tse re yang go di fitlhisa go galaletsa Morena ka esi le go supa go rata ga rona ;
47008020	re tle re thiboge gore go se nne ope yo o re senyang leina ka ntlha ya letlotlo la dineo tse di phuthwang ka taelo ya rona ;
47008021	gonne re tlhokomela tse di sa belaetseng , e seng fa pele ga Modimo fela , mme le fa pele ga batho .
47008022	Mme gape re romile mokaulengwe yo mongwe wa rona nabo , yo re mo fitlhetseng gantsi a le tlhaga mo dilong tse dintsi , mme jaanong o tlhaga bogolo ka go lo ikanya gagolo .
47008023	Fa e le Tito , ke mokaulengwe wa me le mothusi wa me mo go lona ; fa e le bakaulengwe ba rona , ke barongwi ba diphuthego le kgalaletso ya ga Keresete .
47008024	Ba bontsheng he nnete ya lorato lwa lona le ya go lo boka ga rona fa pele ga diphuthego .
47009001	Kana tota ga go batlege gore ke lo kwalele ka ga tirelo ya go thusa baitshepi .
47009002	Gonne ke itse ketleetsego ya lona e ke e lo bokelang mo go ba Maketonia gore Agaya o sa le a ipaakanya ngogola , mme tlhoafalo ya lona e tlhotlheleditse ba bantsi .
47009003	Mme ke romile bakaulengwe gore go lo boka ga rona go se nyelele ntlheng ya tiro eo , mme lona lo nne ba ba ipaakantseng jaaka ke buile ;
47009004	e se re gongwe fa ba Maketonia ba tla le nna , mme ba fitlhela lo ise lo ipaakanye , rona — tota nka bo ke re : Lona — ra tlhajwa ke ditlhong ntlheng ya go lo ikanya jalo .
47009005	Ke ka moo ke fitlhetseng go batlega gore ke kgothatse bakaulengwe ba gore ba re etelele pele go tla koo go lona , ba baakanye neo ya tshegofatso ya lona go sa le kwa pele , e e begilweng pele , gore e nne e e baakantsweng jaaka neo ya tshegofatso , e seng jaaka ya bohula .
47009006	Mme akanyang tse : Yo o jwalang go le gonnye le gona o tla roba go le gonnye ; mme yo o jwalang go le gontsi le gona o tla kotula go le gontsi .
47009007	A mongwe le mongwe a abe ka fa a ikaeletseng ka teng mo pelong , e seng ka bohutsana gongwe ka go patelediwa ; gonne Modimo o rata yo o nayang ka boitumelo .
47009008	Mme Modimo o nonofile go lo atisetsa neo nngwe le nngwe ya bopelotlhomogi , gore lo nne le tsotlhe tse di lekanyeng ntlheng tsotlhe ka gale , le letlotlo la go ka dira tiro nngwe le nngwe e e molemo ;
47009009	jaaka go kwadilwe ga twe : “ O gasitse , a fa bahumanegi ; tshiamo ya gagwe e nna ka bosakhutleng . ”
47009010	Mme yo o nayang mojwadi peo le senkgwe sa go jewa , le lona o tla lo naya peo ya lona , a e atisa , a ba a godisa maungo a tshiamo ya lona ,
47009011	gore lo hume dilo tsotlhe go ka dira tiro nngwe le nngwe ya lorato e e direlang Modimo tebogo ka rona .
47009012	Gonne tirelo ya go thusa jalo ga e tlatse go tlhoka ga baitshepi fela , mme e bile e atile ka malebogo a mantsi mo Modimong ;
47009013	gonne boikanyego jwa lona jo bo itshupang ka tirelo eo bo dira gore ba galaletse Modimo ka ntlha ya maipolelo a lona a go utlwa Efangele ya ga Keresete le ka ntlha ya nnete ya go kopana nabo le botlhe .
47009014	Mme le bone ba tla lo rapelela , ka ba lo tlhologeletswe ka ntlha ya bopelotlhomogi jwa Modimo jo bogolo mo go fetisang mo go lona .
47009015	Mme Modimo a o lebogelwe neo ya ona e e fetang go ka bolelwa !
47010001	Mme nna Paulo ka nosi ke lo rapela ka bopelonolo le bopelonomi jwa ga Keresete , yo e a reng fa ke le koo go lona , ke be ke le boikokobetso , mme fa ke se yo , ke be ke le pelokgale mo go lona .
47010002	Ke kopa gore e re fa ke le teng koo , ke se ka ka tshwanela go ema senna ka bopelokgale jo ke ikaeletseng go beta pelo ka jona go tlhasela bangwe ba ba reng , re tshela ka fa nameng .
47010003	Gonne le fa re sepela mo nameng , ga re tlhabane ka fa nameng ;
47010004	kana dibolai tsa tlhabano ya rona ga se tsa nama , mme di nonofile ka Modimo go ka diga dikago tsa phemelo ;
47010005	re senya maano le kago nngwe le nngwe e e godimo ya phemelo e e tsogelang kitso ya go itse Modimo , re be re golega kakanyo nngwe le nngwe gore e utlwe Keresete ;
47010006	e bile re ntse re iketleeditse go betsa bosautlweng bongwe le bongwe , fa kutlo ya lona e sena go tladiwa .
47010007	Lebang tse di fa pele ga matlho ! Fa motho a ikaya a le wa ga Keresete , a a akanye gape gore le rona re ba ga Keresete jaaka ene .
47010008	Gonne le fa nka ipoka go feta moo ka ntlha ya thata ya rona e Morena o e re neileng go lo aga , e seng go lo rutla , ga nka ke ka tlhajwa ke ditlhong .
47010009	Mme ga ke ipoke gore ke se nne jaaka e kete ke lo tshosa ka dikwalo .
47010010	Gonne ba re : “ Dikwalo tsona di bokete , di thata , mme fa a le teng ka boene , o bokoa , e bile puo ya gagwe e a nyatsega . ”
47010011	A yo o reng jalo a akanye gore se re leng sona ka lefoko mo dikwalong , fa re se yo , re ntse re le sona le ka tiro , fa re le teng .
47010012	Gonne ga re ne re leka go ikopanya le bone gongwe go itshwantshanya le bone ba ba ipokang ; kana ba selekanyo sa bone e leng bone ka bosi , ba ba tshwantshang le bone ka bosi , ga ba na tlhaloganyo .
47010013	Mme rona ga re nke re ipoka go feta selekanyo , mme e tla nna ka fa selekanyong sa karolo ya tiro e Modimo o re abetseng selekanyo sa yona go fitlha le koo go lona .
47010014	Gonne ga re ikotlolole ka go fetisa jaaka e kete ga re ise re fitlhe koo go lona ; kana re fitlhile le koo go lona , ra ba raka ka thero ya Efangele ya ga Keresete .
47010015	Ga re ipoke go feta selekanyo ka tiro ya ba bangwe , mme e le ka go nna le tsholofelo ya gore , fa tumelo ya lona e gola , re godisiwe mo go lona ka fa karolong ya tiro ya rona mo go fetisang ,
47010016	gore Efangele e be e rerwe ke rona mo mafelong a a kwa pele ga lona , re sa ipoke ka tiro e e setseng e dirilwe mo mafelong a a laoletsweng o sele .
47010017	“ Yo o ipokang a a ipoke mo Moreneng ! ”
47010018	Gonne moikanyegi ga se yo o ipokang , mme ke yo o bokwang ke Morena .
47011001	E kete lo ka bo lo itshokela bosilo jwa me go le gonnye ! Intshokeleng tlhe !
47011002	Kana ke lo tlhoafaletse ka tlhoafalo ya Modimo ; gonne ke lo beeletse monna a le mongwe fela gore ke lo ise kwa go Keresete lo le lekgarebe le le itshekileng .
47011003	Mme ke boifa gore maikutlo a lona a ka senyega , a faposiwa mo nneteng le mo boitshekong jwa go ineela Keresete , jaaka noga e kile ya tsietsa Efa ka boferefere jwa yona .
47011004	Gonne e a re fa mongwe a tla , a rera Jesu o sele , yo rona re sa mo rerang , gongwe fa lona lo ka tshola mowa o sele o lo neng lo sa o tshola , gongwe Efangele e sele e lo neng lo sa e amogela , lo mo amogele fela .
47011005	Gonne ke kaya gore ga ke phalwe ke baapostolo bao ka sepe ba ba reng , ba bagolo .
47011006	Le fa ke se setswerere mo go bueng , ntlheng ya kitso ke sona , mme re e lo senoletse gotlhe fa pele ga botlhe .
47011007	A kampo ke dirile boleo ka go ikokobetsa gore lona lo tle lo godisiwe , ka ke lo reretse Efangele ya Modimo kwa ntle ga tuelo ?
47011008	Ke thukhuthile diphuthego tse dingwe ka go tsaya tuelo gore ke direle lona .
47011009	E rile ke le fa go lona ke tlhoka , ka se ka ka imetsa ope ; gonne go tlhoka ga me go tlositswe ke bakaulengwe ba ba neng ba tswa kwa Maketonia ; ke ne ka ithiba mo go tsotlhe gore ke se ka ka imetsa ope , mme ke tla nna ke ithiba .
47011010	Ka boammaaruri jwa ga Keresete jo bo mo go nna , poko eo ka ga me ga e nke e didimadiwa mo dinageng tsa Agaya !
47011011	E le ka ntlhaang ? A ke ka gore ga ke lo rate ? Moo go itse Modimo .
47011012	Mme se ke se dirang ke tla nna ke se dira , gore bone ba ba batlang lebaka la go fitlhelwa ba tshwana le rona ka tse ba ipokang ka tsona , ke le ba senyetse .
47011013	Gonne batho ba ba ntseng jalo ke baapostolo ba maaka le badiri ba tsietso , ka ba itirile e kete ke baapostolo ba ga Keresete .
47011014	Mme ga se kgakgamatso ; gonne ene Satane ka esi o a tle a iphetole go nna moengele wa lesedi e se ene .
47011015	Ke ka moo go sa gakgamatseng , fa le bone batlhanka ba gagwe ba iphetola go nna batlhanka ba tshiamo e se bone , ba bokhutlo jwa bone bo tla nnang ka fa ditirong tsa bone .
47011016	Ke bua gape ka re : A go se nne ope yo o gopolang gore ke lesilo ; mme fa lo re jalo , ntsholang he jaaka lesilo , gore le nna ke be ke ipoke go se kae .
47011017	Se ke se buang jaanong ga ke se bue ka fa moweng wa Morena , mme ke ka bosilo , ka gore go a ipokwa .
47011018	E re ka ba bantsi ba ipoka ka fa nameng , le nna ke tla ipoka .
47011019	Gonne lo itshokela masilo ka boitumelo , etswe lo le botlhale .
47011020	Lo itshokela motho , fa a lo dira batlhanka , fa a lo jela , fa a lo golega , fa a ikgodisa , fa a lo itaya mo sefatlhegong .
47011021	Ke bua ka go itlhabisa ditlhong ka re : Tseo di re paletse . Mme se mongwe o ikgantshang ka sona — ke bua ka bosilo — le nna ke ikgantsha ka sona :
47011022	Ba re : Re Bahebere , le nna ke Mohebere ! Ba re : Re Baiseraele , le nna ke Moiseraele ! Ba re : Re ba losika lwa ga Aborahame , le nna ke ntse jalo !
47011023	Ba re : Re badiredi ba ga Keresete — ke bua jaaka lesilo — nna ke a ba gaisa ; ke ba gaisa ka matsapa le ka dikgolego le ka go boga dipetso mo go fetisang le ka dikotsi tsa loso gantsintsi .
47011024	Ke kgwathisitswe gatlhano ke Bajuta , ba mpetsa dithupa tse di tlhaetseng e le nngwe mo masomeng a le mane .
47011025	Ke beditswe gararo ka dithobane , ka kgobotlediwa gangwe ka majwe , ka dirafalelwa ke thubego ya mokoro gararo , ka tlhola bosigo le letsatsi mo botennye jwa lewatle .
47011026	Ke etile gantsi , ke ne ke le mo dikotsing tsa dinoka le mo dikotsing tsa dinokwane , mo dikotsing tsa ba ga etsho le mo dikotsing tsa baheitane , mo dikotsing mo motseng le mo dikotsing mo sekakeng , mo dikotsing mo lewatleng le mo dikotsing tsa bakaulengwe ba maaka .
47011027	Ke ne ke le mo matsapeng le maitapisong , ke tlhoka boroko gantsi , ke bolawa ke tlala le lenyora , ke itima dijo gantsi , ke bolawa ke serame le go sa apara .
47011028	Kwa ntle ga tse dingwe tse di dirafalang ke etelwa ke ba bantsi ka letsatsi le letsatsi , ke tshwenyegela diphuthego tsotlhe .
47011029	Ke mang yo o ka koafalang , nna ke sa koafale nae ? Ke mang yo o ka kgopisiwang , nna ke sa swe pelo ?
47011030	Fa go tshwanetse go ipokwa , ke tla ipoka ka tsa bokoa jwa me .
47011031	Modimo , Rra Morena Jesu , o o bokwang ka bosakhutleng , o itse gore ga ke ake .
47011032	Kwa Damaseko kgosana ya kgosi Areta e ne ya disa motse wa Badamaseko gore e ntshware ;
47011033	mme ka folosiwa ka seroto ka fenstere e e mo loboteng , ka falola mo diatleng tsa gagwe .
47012001	Boipoko bo tshwanetse , le fa bo sa thuse sepe . Ke ka moo ke tla fetelang kwa diponong tsa me le kwa maipontshong a Morena .
47012002	Ke itse motho mo go Keresete yo o kileng a phamolelwa kwa legodimong la boraro , ngwaga ono ke wa lesome le bone . Ga ke itse gore a o ne a le mo mmeleng gongwe kwa ntle ga mmele ; go itse Modimo .
47012003	Mme ke itse motho yo o ntseng jalo — ga ke itse gore a o ne a le mo mmeleng gongwe kwa ntle ga mmele ; go itse Modimo —
47012004	gore o ne a phamolelwa kwa Parateiseng , a utlwa mafoko a a sa ka keng a bolelwa , a motho o sa letlelelwang go a bua .
47012005	Ke tla ipoka ka ntlha ya yo o ntseng jalo ; mme ga nke ke ipoka ka bonna , fa e se ka makoa a me fela .
47012006	Gonne fa nka rata go ipoka , ke tla bo ke se lesilo , ka ke tla bo ke bua boammaaruri . Mme ke a itshwara gore go se nne ope yo o gopolang ka ga me go feta se a se bonang mo go nna gongwe se a se utlwang ka ga me .
47012007	Mme ke ne ka tsenngwa mutlwa mo nameng , e bong moengele wa ga Satane , gore a nkitle ka matswele , e le gore ke se ikgodise ka bogolo jo bo fetisang jwa diponatshego .
47012008	Ke ne ka rapela Morena gararo ka ntlha ya moo gore a ntlogele .
47012009	Mme Morena a nthaya a re : “ Bopelotlhomogi jwa me bo go lekanye ; gonne thata ya me e bonala ka botlalo mo bokoeng . ” Ke gona ka moo bogolo ke tla ipokang ka makoa a me gore thata ya ga Keresete e nne mo go nna .
47012010	Ke ka ntlha ya moo ke itumelelang makoa le ditshotlo le ditlalelo le dipogiso le dipitlagano ka ntlha ya ga Keresete ; gonne e a re fa ke le bokoa , e be e le gona ke leng thata .
47012011	Ke diregile lesilo ka go ipoka ; ke lona lo mpateleditseng jalo ; gonne ke ne ke tshwanetse go bokwa ke lona . Gonne ga ke tlhaele sepe sa baapostolo ba bagolo , le fa ke se sepe .
47012012	Kana maitshupo a moapostolo a dirilwe mo go lona ka boitshoko jotlhe ka ditshupo le dikgakgamatso le ka ditiro tsa nonofo .
47012013	Kana ke eng se diphuthego tse dingwe di lo fetang ka sona , fa e se fela gore lona ga ke a ka ka lo imetsa ka sepe ? Intshwareleng tshiamololo eo !
47012014	Itseng , ke ipaakantse jaanong go tla koo go lona la boraro , mme ga ke ne ke lo imetsa ; gonne ga ke batle di-tsa-lona , ke batla lona . Kana ga se tshwanelo gore bana ba phuthele bagolo khumo , mme bagolo ba phuthela bana khumo .
47012015	Mme nna ke tla itumela go ntsha tsotlhe le go intsha ka nosi ka ntlha ya mewa ya lona . Fa nna ke lo rata thata thata , a ke go re , nna ke ratwe sebotlana ?
47012016	Mme a go nne jalo , nna ga ke a ka ka lo imetsa ; mme ka ke na le maano , ke ne ka lo tseela ka bolotsana .
47012017	A kampo ke ne ka bapala mo go lona ka mongwe wa bone ba ke ba romileng kwa go lona ?
47012018	Ke kaetse Tito , ka ba ka roma mokaulengwe nae . A kampo Tito o ne a bapala mo go lona ? A ga re a ka ra tsamaya ka mowa o le mongwe fela , ra gata motlhala o le mongwe fela ?
47012019	Ga lo bolo go gopola gore re ipuelela mo go lona . Nnyaya , re bua fa pele ga Modimo mo go Keresete ; mme baratwi , tsotlhe tseo ke tsa go lo aga .
47012020	Gonne ke boifa gore e ka re fa ke tsile , ka lo fitlhela lo sa nna jaaka ke eletsa , le lona lwa mphitlhela ke ntse jaaka lo sa eletse ; ka fitlhela go le kgang le lefufa le dikgakalo le dikganetsanyo le ditshenyomaina le ditshebo le maikgodiso le ditlhakatlhakanyo mo go lona ;
47012021	e se re gongwe fa ke sena go tla gape , Modimo wa me wa nkokobetsa mo go lona , mme ka hutsafalela ba le bantsi ba bone ba ba kileng ba leofa , mme ba se ka ba sokologa mo boitshekologong le boakeng le bopepeng , tse ba di dirileng .
47013001	Jaanong ke la boraro ke tlang koo go lona ; mafoko otlhe a tla tlhomamisiwa ka melomo ya basupi ba le babedi gongwe ba le bararo .
47013002	Ba ba kileng ba leofa le ba bangwe botlhe ke ba boleletse pele , fa ke ne ke le koo la bobedi , le gompieno ke sa ntse ke bolelela pele , ke se yo , ka re : E tla re fa ke tla gape , ke se ke ke ba rekegele ;
47013003	ka e le gore lo batla go bona sesupo sa gore Keresete o bua ka nna yo o seng bokoa tebaganong le lona , mme a le thata mo go lona .
47013004	Gonne le fa a ne a bapolwa a le bokoa , o tshela ka thata ya Modimo . Kana le rona re bokoa mo go ene , mme re tla phela nae ka thata ya Modimo ka ntlha ya lona .
47013005	Itlhatlhobeng ka losi gore a lo mo tumelong , lo iteke . A kampo ga lo itemoge , fa Jesu Keresete a le mo go lona ? Kana fa go se jalo , lo ka bo lo sa ikanyege .
47013006	Mme ke solofela gore lo tla lemoga , fa rona re se ba ba sa ikanyegeng .
47013007	Mme ke rapela Modimo gore lo se dire bosula bope , e se gore rona re bonale re le ba ba tlhomameng , mme e le gore lona lo dire tse di molemo , mme rona re nne jaaka e kete re ba ba sa tlhomamang .
47013008	Gonne re palelwa ke go lwantsha boammaaruri , mme re na le go bo emela .
47013009	Re a itumela , fa rona re le bokoa , mme lona lo le thata ; mme se re se rapelelang ke gore lo nne ba botlalo .
47013010	Ke ka moo ke lo kwalelang dilo tseo , ke se yo mo go lona , gore e re ke le teng , ke se ka ka dira ka bogale ka fa thateng e Morena o e nneileng ya go aga , e seng ya go rutla .
47013011	Ke fetsa ka go re : Bakaulengwe , itumeleng lo siamisiwe , lo gomotsege ; nnang le boitlhômô bo le bongwe fela lo agisanye ! Foo Modimo wa lorato le kagiso o tla nna le lona .
47013012	Dumedisanyang ka katlo e e boitshepo . Baitshepi botlhe ba a lo dumedisa .
47013013	
47013014	Bopelotlhomogi jwa Morena Jesu Keresete le lorato lwa Modimo le kabelanyo ya Mowa o o Boitshepo a di nne le lona lotlhe ! Amen .
48001001	Nna Paulo moapostolo — yo ke sa rongwang ke batho le e seng ka motho , mme e le ka Jesu Keresete le Modimo Rara yo o mo tsositseng mo baswing —
48001002	le bakaulengwe botlhe ba ba nang le nna , re kwalela diphuthego tsa Galatia :
48001003	A bopelotlhomogi bo nne le lona le kagiso tse di tswang mo go Modimo Rraarona le mo go Morena Jesu Keresete
48001004	yo o ineetseng losong ka ntlha ya dibe tsa rona gore a re falodise mo lefatsheng leno le le bosula ka fa go rateng ga Modimo Rraarona
48001005	yo kgalalelo e leng ya gagwe ka bosenabokhutlo . Amen .
48001006	Ke gakgametse ka gore ene yo o lo biditseng ka bopelothomogi jwa ga Keresete , lo mo hularetse ka bonako , lwa ineela Efangele e sele ,
48001007	etswe go se e sele , e le fela ka gore go na le bangwe ba ba lo huduang , ba rata go fetola Efangele ya ga Keresete .
48001008	Mme le fa rona gongwe moengele yo o tswang kwa legodimong a ka lo rerela Efangele e sele e e ganetsanyang le e re e lo reretseng , a a hutsege !
48001009	Le jaanong ke bua gape jaaka ke buile pele ka re : Fa mongwe a ka lo rerela Efangele e sele e e ganetsanyang le e lo e amogetseng , a a hutsege !
48001010	Fa ke re jalo , a ke batla lorato lwa batho gongwe lwa Modimo ? A kampo ke batla go kgatlha batho ? Kana fa nka bo ke sa ntse ke kgatlha batho , nka bo ke se motlhanka wa ga Keresete .
48001011	Bakaulengwe , ke lo itsise gore Efangele e e rerilweng ke nna ga se ya motho .
48001012	E bile ga ke a e amogela mo mothong , le e seng go e rutwa ke ope , mme ke ka go e senolelwa ke Jesu Keresete .
48001013	Kana lo utlwile ka ga tsamao ya me ya pele mo thutong ya Bajuta gore ke ne ke bogisa phuthego ya Modimo gagolo thata thata , ke e senya ;
48001014	ka ba ka tswelela pele mo Sejuteng go feta balekane ba le bantsi ba morafe wa ga etsho , ka go re thuto e re e neetsweng ke borraetsho ke ne ke e tlhoafaletse mo go fetisang .
48001015	Mme e rile go kgatlha Modimo o o ntlhaotseng go tswa mmeleng wa ga mmê , wa mpitsa ka bopelotlhomogi jwa ona ;
48001016	ya re go o kgatlha go ntshenolela Morwaa-ona gore ke tle ke rere Efangele ya gagwe mo baheitaneng , ka akofa , ka se ka ka gakololana le nama le madi ;
48001017	le gona ka se ka ka ya kwa Jerusalema kwa go bone ba e neng e le baapostolo pele ga me , mme ka ya kwa Arabia , ka ba ka boela kwa Damaseko .
48001018	Morago ga moo , ya re go sena go feta dingwaga di le tharo , ka ya kwa Jerusalema go itsanye le Kefa , ka ba ka tlhola nae malatsi a le 15 .
48001019	Mme ga ke a ka ka bona baapostolo ba bangwe , fa e se Jakobo , monnaa Morena fela .
48001020	Mme tse ke di lo kwalelang , reetsang , ke supa fa pele ga Modimo gore ga ke ake !
48001021	Morago ga moo ka ya kwa mefameng ya Siria le Kilekia .
48001022	Ke ne ke sa itsege ka sefatlhego mo diphuthegong tsa Jutea tse di mo go Keresete .
48001023	Ba ne ba utlwile fela go twe : “ Yo e rileng pele a bo a re bogisa , kajeno o rera tumelo e pele o neng a e senya . ”
48001024	Mme ba galaletsa Modimo ka ntlha ya me .
48002001	Morago ga moo , dingwaga di le 14 di sena go feta , ka ya gape kwa Jerusalema , ke na le Baranaba , Tito le ene ka mo tsaya .
48002002	Mme ke ne ka ya teng ke dirwa ke tshenolo , ka ba beela Efangele pele e ke e rerelang baheitane , mme ba ba kaiwang ba bagolo bone ka e ba beela pele ba le bosi , e se re gongwe ka bo ke tabogetse lefela gompieno gongwe metlha e e fetileng .
48002003	Mme le Tito yo o neng a na le nna , ga a a ka a patelesega go rupa , le fa e le Mogerika ;
48002004	e le ka go ganetsa bakaulengwe ba tsietso ba ba tsentsweng ka bolotsana ba itshukunyetsa , ba tla go tlhola kgololesego ya rona e re nang nayo mo go Keresete Jesu , gore ba tle ba re patikelele mo botlhankeng ;
48002005	bao ra se ka ra ba thibogela , le e seng ka nako e le nngwe fela go ba ikokobeletsa , gore boammaaruri jwa Efangele bo tlhomamele ruri mo go lona .
48002006	Fa e le bona ba ba neng ba kaiwa ba bagolo — se ba kileng ba bo ba le sona , ga ke se tsee tsia ; Modimo ga o gobelelele motho ka fa ponalong — kana nna ba ba kaiwang ba bagolo ga ba a ka ba nkokeletsa sepe sa thuto .
48002007	Nnyaya , e rile ba bona gore nna ke laoletswe Efangele mo go ba ba sa rupang fela jaaka Petoro a e laoletswe mo go ba ba rupileng . —
48002008	Gonne yo o nonofisitseng Petoro mo tirong ya boapostolo mo go ba ba rupileng , le nna o nnonofisitse mo tirong ya boapostolo kwa baheitaneng —
48002009	ya re ba lemoga bopelotlhomogi jo ke bo neilweng , Jakobo le Kefa le Johane , ba ba neng ba kaiwa dipilara , ba naya nna le Baranaba diatla tse di jang tsa kutlwano ya gore rona re ye kwa baheitaneng , mme bone ba ye kwa go ba ba rupileng .
48002010	Fela ba re re gopole bahumanegi , mme ke se ke ntseng ke tlhoafetse go se dira .
48002011	Mme e rile Kefa a fitlha kwa Antiogia , ka mo ganetsa mo matlhong , ka a bonywe molato ;
48002012	gonne ya re bangwe ba ba tswang kwa go Jakobo ba ise ba tle , a ja mmogo le baheitane ; ya re ba sena go tla , a boa ka morago , a ikgaoganya nabo ka go boifa ba ba rupileng .
48002013	Bajuta ba bangwe le bone ba itimokanya nae , mo Baranaba le ene o bileng a faposiwa ke boitimokanyo jwa bone .
48002014	Mme ya re ke bona gore ga ba sepele ka fa tshwanelong ya boammaaruri jwa Efangele , ka raya Kefa fa pele ga botlhe ka re : “ Fa wena yo o leng Mojuta o phela ka fa mokgweng wa baheitane , mme e seng wa Bajuta , o pateleletsang baheitane go phela ka fa mokgweng wa Bajuta ? ”
48002015	Rona ba re leng Bajuta ka fa tlhagong , re se baleofi ba ba tswang mo baheitaneng ,
48002016	e re ka re itse gore motho ga a siamisiwe ka ditiro tsa molao , mme e le ka go dumela mo go Keresete Jesu , le rona re dumetse mo go Keresete Jesu gore re tle re siamisiwe ka go dumela mo go Keresete , mme e seng ka ditiro tsa molao ; gonne ga go kitla go siamisiwa motho ope ka ditiro tsa molao .
48002017	Mme fa rona ka rosi , ba re batlang go siamisiwa mo go Keresete , re kaiwa ba ba leofang ka go re jalo , a ke go re , Keresete ke moetleetsi wa boleo ne ? Le go ka !
48002018	Gonne fa ke aga gape tse ke di rutlileng , ke tla bo ke itira motlodi .
48002019	Gonne nna , ntlheng ya molao ke moswi ka molao , gore ke tshelele Modimo , ke bapotswe mmogo le Keresete .
48002020	Ke a tshela , mme ga e tlhole e le nna , ke Keresete yo o tshelang mo go nna , mme se ke se tshelang jaanong mo nameng ke se tshela ka go dumela mo go Morwa Modimo yo o nthatileng , a ba a ineela losong ka ntlha ya me .
48002021	Ga ke latlhe boitshwarelo jwa Modimo ; gonne fa tshiamo e le ka molao , Keresete o tla bo a swetse lefela .
48003001	Bagalatia ba lo se nang tlhaloganyo ! Lo loilwe ke mang go se utlwe boammaaruri , lona ba Jesu Keresete o lo tshwantsheditsweng jaaka e kete o bapotswe fa pele ga matlho a lona ?
48003002	Se ke ratang go se utlwa fela mo go lona ke go re : A lo amogetse Mowa ka ditiro tsa molao gongwe ka thero ya tumelo ?
48003003	A lo bosilo mo go kalo ? Lo simolotse ka Mowa , a jaanong lo rata go fetsa ka nama ?
48003004	A dilo tse di kalokalo lo di lemogetse lefela ? Fa ka nnete e ka nna lefela .
48003005	Jaanong ona o o lo abelang Mowa o dirisa dithata mo go lona , a ke ka ditiro tsa molao , kampo ka thero ya tumelo ?
48003006	Aborahame “ o ne a dumela Modimo , mme tumelo eo ya kaiwa tshiamo ya gagwe . ”
48003007	Itseng jalo he gore ba e leng ba tumelo ke bone bana ba ga Aborahame .
48003008	Mme e re ka Lokwalo lo bonye pele , fa Modimo o tla siamisa baheitane ka tumelo , lwa bolelela Aborahame Efangele pele e e reng : “ Merafe yotlhe e tla tshegofadiwa ka wena . ”
48003009	Ka moo ba e leng ba tumelo ba tshegofadiwa mmogo le Aborahame wa modumedi ;
48003010	mme botlhe ba e leng ba ditiro tsa molao ba mo khutsong ; gonne go kwadilwe ga twe : “ Go hutsitswe mongwe le mongwe yo o sa direng tsotlhe tse di kwadilweng mo lokwalong lwa molao . ”
48003011	Go bonala gore ga go ope yo o ka siamisiwang ka molao fa pele ga Modimo ; gonne go a twe : “ Mosiami o tla phela ka tumelo . ”
48003012	Molao o go sele le tumelo , go a twe : “ Yo o dirileng dilo tsa ona o tla phela ka tsona . ”
48003013	Keresete o re rekolotse mo khutsong ya molao , ka a diregile khutso mo boemong jwa rona ; gonne go kwadilwe ga twe : “ Go hutsitswe mongwe le mongwe yo o pegilweng mo koteng ; ”
48003014	go dirafetse jalo gore tshegofatso ya ga Aborahame e fitlhe mo baheitaneng ka Jesu Keresete , le gore rona re amogele Mowa o o solofeditsweng ka tumelo .
48003015	Bakaulengwe , ke bua ka fa mokgweng wa batho ka re : Kana ga go na ope yo o ka dirololang lokwalo lwa boswa lwa motho , fa lo tlhomamisitswe , le e seng go lo oketsa .
48003016	Mme jaanong ditsholofetso di boleletswe Aborahame le losika lwa gagwe . Modimo ga o bue o re : “ Ditshika , ” jaaka e kete di dintsi , mme e le lo lo longwe fela , e bong : “ Losika lwa gago , ” lo e leng Keresete .
48003017	Ke bua jaana ka re : Kgolagano e tlhomamisitswe ke Modimo pele ; mme molao o o tsileng morago ga dinyaga di le 430 , ga o e dirolole le e seng go nyeletsa tsholofetso .
48003018	Gonne fa boswa bo bonwa ka molao , bo tla bo bo sa tlhole bo bonwa ka tsholofetso ; mme Modimo o bo file Aborahame fela ka tsholofetso .
48003019	Jaanong molao e be e le wa eng ? Ke o go okeditsweng tsholofetso ka ona ka ntlha ya ditlolo go ya losika lo lo boleletsweng tsholofetso lo be lo tle , wa tlhongwa ka baengele , wa neelwa mo seatleng sa motsereganyi .
48003020	Mme jaanong motsereganyi ga se wa a le mongwe fela ; Modimo ona o mongwe fela .
48003021	A jaanong ke go re , molao o thulana le ditsholofetso tsa Modimo ? A go se tualo ! Gonne fa go ka bo go neilwe molao o o nonofileng go phedisa , foo ruri tshiamo e ka bo e tswa molaong .
48003022	Mme Lokwalo lo golegeletse botlhe mo boleong gore ba ba dumelang ba newe tse ba di solofeditsweng ka go dumela mo go Jesu Keresete .
48003023	E rile tumelo e ise e tle , ra bo re le mo tisong ya molao , re tswaletswe teng go ya tumelo e be e bonatsege .
48003024	Ka moo he , molao o ne wa nna mowatlhai wa rona go re isa kwa go Keresete gore re tle re siamisiwe ka tumelo .
48003025	Mme e re ka tumelo e tsile , ga re tlhole re le mo taolong ya mowatlhai ;
48003026	gonne lotlhe lo bana ba Modimo ka go dumela mo go Keresete Jesu .
48003027	Gonne lona lotlhe ba lo kolobeditsweng mo go Keresete , lo apere Keresete .
48003028	Ga go Mojuta gongwe Mogerika , ga go motlhanka gongwe yo o gololesegileng , ga go monna gongwe mosadi ; gonne lotlhe lo tshwana fela mo go Keresete Jesu .
48003029	Mme fa lo le ba ga Keresete , gona lo losika lwa ga Aborahame le barua-boswa ka fa tsholofetsong .
48004001	Mme ka re : Fa morua-boswa e sa ntse e le ngwana , o a bo a sa tshwanologe le motlhanka ka gope , le fa e le mong wa dilo tsotlhe ,
48004002	mme o nna mo taolong ya baokamedi le batlamedi go ya motlheng o o laotsweng ke rraagwe .
48004003	Le rona jalo , e rile re le bana , ra bo re le batlhanka ba ba mo taolong ya dithata tsa tlhago tsa lefatshe .
48004004	Mme ya re sebaka se e leng sona se sena go tla , Modimo wa roma Morwaa-ona , a belegwa ke mosadi , a nna fa tlase ga molao
48004005	gore a rekolole ba ba laolwang ke molao , mme re tle re amogele bongwana .
48004006	Mme e re ka lo le bana , Modimo o rometse Mowa wa Morwaa-ona mo dipelong tsa rona o o bitsang o re : “ Abba , Rara ! ”
48004007	Jaanong ga o tlhole o le motlhanka , o ngwana ; mme fa o le ngwana , o morua-boswa wa Modimo ka Keresete .
48004008	Le gale , mo motlheng ole o lo neng lo sa itse Modimo ka ona , lo ne lo direla medimo e e seng yona ka fa tlhagong ;
48004009	mme jaanong , ka lo itse Modimo , ee , bogolo ka lo itsilwe ke Modimo , lo boelelang gape kwa dithateng tsa tlhago tse di bokoa tse di se nang molemo , tse lo ratang go di direla sešwa gape ?
48004010	Lo ilela gape malatsi le dikgwedi le dipaka le dinyaga .
48004011	Ke a lo boifela e se re gongwe ka bo ke lo itapiseditse lefela .
48004012	Bakaulengwe , ke a lo rapela , a lo ko lo nne jaaka nna ; gonne le nna ke ntse jaaka lona . Ga lo a ka lwa ntshiamololela .
48004013	Kana lo itse gore e rile ke lo rerela Efangele ga ntlha , ka dira jalo ka bokoa jwa mmele .
48004014	Mme se se ka bong se lo kgopisitse mo mmeleng wa me , ga lo a ka lwa se nyatsa , le e seng go se kgwa mathe ; mme lo ne lwa ntshola jaaka e kete ke moengele wa Modimo , ee , jaaka Keresete Jesu .
48004015	Go ipela ga lona gore lo sego go kae jaanong ? Gonne ke supa ka ga lona gore fa go ne go ka kgonega , lo ka bo lo gontse matlho a lona , lwa a nnaya .
48004016	A jaanong ke fetogile mmaba wa lona ka go lo bolelela boammaaruri ?
48004017	Batho bao ga ba lo tlhoafalele ka mokgwa o o siameng , mme ba rata go lo kgaoganya le rona gore lo tle lo tlhoafalele bone .
48004018	Go siame , fa go tlhoafalelwa se se molemo ka gale , e seng fela fa ke le mo go lona .
48004019	Banaka , ba ke leng mo botlhokong jwa pelego gape ka ntlha ya lona , go ya Keresete a be a bopege mo go lona ,
48004020	ke eletsa gore , nka bo ke le mo go lona jaanong , ka bo ke fetola lentswe la me ; gonne ke mo tlalelong ka ntlha ya lona .
48004021	Mpoleleleng lona ba lo ratang go laolwa ke molao : A ga lo utlwe gore molao o a reng ?
48004022	Kana go kwadilwe ga twe : Aborahame o ne a na le bana ba babedi ba basimane , yo mongwe ka lelata , yo mongwe ka mohumagadi .
48004023	Yo e leng wa lelata o ne a tsetswe ka fa nameng , mme yo e leng wa mohumagadi ene ka polelelopele .
48004024	Dilo tseo ke setshwantsho : Kana basadi bao ba kaya dikgolagano di le pedi , nngwe ke ya thaba ya Sinai e e tsalelang botlhanka , e e leng Hagare ;
48004025	gonne thaba ya Sinai mo Arabia e bidiwa Hagare , mme e tshwana le motse wa Jerusalema wa gompieno ; ka gonne o mo botlhankeng le bana ba ona .
48004026	Mme Jerusalema o o kwa godimo ke mohumagadi yo e seng lelata , ke ona mmaarona rotlhe ;
48004027	gonne go kwadilwe ga twe : “ Itumele , wena moopa yo o sa belegeng , letsa mogolokwane , wena yo o sa segwang ke leralalo ; gonne bana ba yo o esi ba bantsi go feta ba yo o nang le monna . ”
48004028	Mme lona , bakaulengwe , lo bana ba polelelopele jaaka Isaka .
48004029	Mme le kajeno go ntse jaaka go ne go ntse mo motlheng ole : Yo o tsetsweng ka fa nameng o ne a bogisa yo o tsetsweng ka fa moweng .
48004030	Mme kana Lokwalo lo a reng ? Lo a re : “ Leleka lelata le morwaa-lona ; gonne morwa lelata ga a nke a tlhakanela boswa le morwa mohumagadi . ”
48004031	Ka moo he , bakaulengwe , ga re bana ba lelata , re ba mohumagadi yo o gololesegileng .
48005001	Keresete o re gololetse kgololesego ; tlhomamang he mo go yona , mme lo se ka lwa golegwa gape ka joko ya botlhanka .
48005002	Reetsang , nna Paulo ke lo raya ke re : Fa lo ka rupa , Keresete o tla bo a sa lo thuse sepe .
48005003	Ke bolelela gape motho mongwe le mongwe yo o rupang ke le mosupi gore o tshwanetse go dirafatsa molao otlhe .
48005004	Lona ba lo ratang go siamisiwa ka molao , lo kgaoganye le Keresete , lo ole mo boitshwarelong .
48005005	Gonne rona re lebeletse se se solofelwang sa go siamisiwa ka Mowa le ka tumelo .
48005006	Kana mo go Keresete Jesu go rupa le go sa rupeng ga go thuse , go thusa tumelo fela e e itshupang ka lorato .
48005007	Lo kile lwa siana sentle . Ke mang yo o lo kgoreleditseng gore lo se utlwe boammaaruri ?
48005008	Tlhotlheletso eo ga e tswe mo go ene yo o lo bitsang .
48005009	Letlhabego le lennye le bedisa modubo otlhe .
48005010	Nna ke lo ikanya mo Moreneng gore ga lo nke lo nna le maikutlo a sele ; mme motho yo o lo huduang o tla boga petso ya molato wa gagwe , le fa e ka nna mang .
48005011	Mme nna , bakaulengwe , fa ba re , ke sa ntse ke rera thupiso , ke sa ntse ke bogisediwang ? Kana kgopiso ya sefapaano e tla bo e tlositswe .
48005012	E kete ba ba lo huduang ba ka bo ba ikgaola bonna ka bosi !
48005013	Lona , bakaulengwe , lo bileditswe kgololesegong ; fela a e se nne kgololesego ya nama e e nayang boleo taolo , mme lo direlane ka lorato .
48005014	Gonne molao otlhe o dirafadiwa ka lefoko le le lengwe fela le le reng : “ Rata mongwe-ka-wena jaaka o ithata . ”
48005015	Mme fa lo lomana , lo metsana , itiseng gore lo se fetsanye .
48005016	Mme ka re : Tsamayang ka fa Moweng , foo ga lo ne lo dirafatsa dikeletso tsa nama ;
48005017	gonne nama e eletsa tse di tlhabanang le mowa , le mowa o eletsa tse di tlhabanang le nama ; dilo tse , di emelelanye gore lo se ka lwa dira tse lo di ratang .
48005018	Mme fa lo gogwa ke mowa , ga lo fa tlase ga molao .
48005019	Ditiro tsa nama di a bonatsega , e bong tlhalo le boaka le se se maswe le boitaolo
48005020	le tirelo-medimo e sele le tiriso ya mereo le tlhoano le komano le lefufa le dikgakalo le dikganetsanyo le diphapaano le dikgaogano tsa maitirelo
48005021	le tsa bopelotshetlha le dipolao le tsa botagwa le mediro ya tlhapelo le tse di ntseng jalo , tse ke di lo bolelelang jaaka nkile ka bua pele ka re : Ba ba dirang dilo tse di ntseng jalo ga ba nke ba rua boswa jwa puso ya Modimo .
48005022	Mme leungo la Mowa lone ke lorato le boitumelo le kagiso le bopelotelele le bopelontle le molemo le boikanyego
48005023	le bonolo le boitshwaro le bophepa ; dilo tse dintseng jalo , molao ga o ganetsanye natso .
48005024	Kana ba e leng ba ga Keresete Jesu ba bapotse nama le dikgotelo le dikeletso .
48005025	Fa re phela ka Mowa , a re tsamaeng ka Mowa le gona .
48005026	A re se ka ra batla tlotlo ya boithamako , ra rumolana , ra fufegelana .
48006001	Ba ga etsho , e re fa motho a tlhagetswe ke molato mongwe ka tshoganyetso , lona ba lo leng ba mowa , siamisang yo o ntseng jalo ka mowa o o bonolo ka go ikgopola gore le wena o se raelwe .
48006002	Rwadisanyang merwalo , ke gone lo tla bong lo dirafatsa molao wa ga Keresete .
48006003	Gonne fa motho a itlhoma a le sengwe , etswe a se sepe , o a itsietsa .
48006004	A mongwe le mongwe a tlhotlhomise tiro ya gagwe , foo o ka nna le tlotlo mo go ene ka esi , mme e seng mo go yo mongwe .
48006005	Gonne mongwe le mongwe o tla rwala morwalo wa gagwe .
48006006	Yo o rutwang Lefoko a a fe yo o mo rutang kabelo ya dilo tsotlhe tse di molemo .
48006007	Se tsietsegeng , Modimo ga o sotlwe ; gonne se motho o se jwalang , e bile ke sona se o tla se robang .
48006008	Kana yo o jwalelang nama ya gagwe o tla roba tshenyego mo nameng , mme yo o jwalelang Mowa o tla roba botshelo jo bo sa khutleng mo Moweng .
48006009	A re se lapeng go dira tse di molemo ; gonne re tla roba ka sebaka sa teng , fa re sa itsemeletse .
48006010	Jaanong he , a e re ka re na le sebaka , re direleng botlhe molemo , mme bogolo bone ba e leng ba ga rona ka tumelo .
48006011	Bonang gore ke lo kwaletse ka ditlhaka tse dikgolo jang ne ka seatla sa me !
48006012	Botlhe ba ba ratang go kgatlha batho ka tsa nama , bone ba lo pateletsa go rupa , e le fela gore ba se bogisiwe ka ntlha ya sefapaano sa ga Keresete .
48006013	Le bone ka bosi ba ba rupang ga ba tshegetse molao ; mme ba batla gore lona lo rupe , ba tle ba ipoke ka lona .
48006014	Mme a go nne kgakala le nna go ipoka , fa e se fela ka sefapaano sa Morena wa rona Jesu Keresete , se lefatshe le mpapoletsweng ka sona , le nna ke bapoletswe lefatshe ka sona .
48006015	Gonne mo go Keresete Jesu go rupa ga se sepe le go sa rupeng ga se sepe ; se segolo ke go bopiwa sešwa .
48006016	A jaanong botlhe ba ba tla phelang ka fa kaelong eo , kagiso le kutlwelo-botlhoko di nne mo go bone ba e leng bone Baiseraele ba Modimo .
48006017	Jaanong a ke se tlhole ke tshwenngwa ke ope ; gonne ke na le dipadi tsa ga Jesu mo mmeleng wa me .
48006018	Bakaulengwe , a bopelotlhomogi jwa Morena wa rona Jesu Keresete bo nne le mewa ya lona ! Amen .
49001001	Nna Paulo , moapostolo wa ga Keresete Jesu ka go rata ga Modimo , ke kwalela baitshepi ba kwa Efeso ba ba dumelang mo go Keresete Jesu :
49001002	A boitshwarelo bo nne le lona le kagiso tse di tswang mo go Modimo Rraetsho le mo go Jesu Keresete Morena !
49001003	A go bakwe Modimo , Rra Jesu Keresete , Morena wa rona , o o re tshegofaditseng ka masego otlhe a mowa mo legodimong ka Keresete ;
49001004	jaaka o sa le o re itlhophela ka ene pele , lefatshe le ise le tlholwe , gore re nne boitshepo , re se nyatsege fa pele ga ona ,
49001005	ka o sa le o re tlhomamisa pele ka lorato go nna bana ba ona ka Jesu Keresete ka fa natefelong ya thato ya ona ,
49001006	gore go bokwe kgalalelo ya bopelotlhomogi jwa ona jo o re tlhomogetseng pelo ka jona ka Morwaa-ona yo o ratwang .
49001007	Re na le kgololo mo go ene ka madi a gagwe , e bong boitshwarelo jwa ditlolo ka fa khumong ya bopelotlhomogi jwa ona ,
49001008	jo o bo re totiseditseng ka botlhale jotlhe le temogo ,
49001009	ka go re itsise bosaitsiweng jwa thato ya ona e o neng o e ikaeletse mo go ene ,
49001010	gore o e dirafatse , fa dipaka di sena go tlala , e bong go kopanya tsotlhe tse di mo legodimong le tse di mo lefatsheng mo go Keresete yo e leng tlhogo .
49001011	Ee , mo go ene , yo re dirilweng ba ona ka ene , rona ba re tlhomamisitsweng pele ka fa maikaelelong a ona o o dirang tsotlhe ka fa kgakololong ya go rata ga ona
49001012	gore re nne pako ya kgalalelo ya ona , rona ba re sa leng re solofela Keresete pele .
49001013	Le lona , e rile lo sena go utlwa Lefoko la boammaaruri , e bong Efangele ya go pholosiwa ga lona le go dumela mo go ene , lwa kanwa mo go ene ka Mowa o o boitshepo o o solofeditsweng ,
49001014	o e leng sebeelelo sa boswa jwa rona , gore go gololwe ba e leng ba ona go boka kgalalelo ya ona .
49001015	Ka moo le nna , fa ke sa le ke utlwa ka ga go dumela ga lona mo go Morena Jesu le ka fa lo ratang baitshepi botlhe ka teng ,
49001016	ga ke ise ke khutle go leboga ka ntlha ya lona , ke ntse ke lo gopotse mo merapelong ya me
49001017	gore Modimo wa Morena wa rona Jesu Keresete , Rara wa kgalalelo , o lo nee Mowa wa botlhale wa tshenolo mo kitsong ya go o itse ;
49001018	o be o lo nee matlho a a sedimogetsweng a dipelo tsa lona , lo tle lo itse gore tsholofelo ya pitso ya ona ke efe , le gore khumo ya kgalalelo ya boswa jwa ona mo baitsheping ke e e ntseng jang ,
49001019	le gore bogolo jo bogolo jwa thata ya ona ke e e ntseng jang ntlheng ya rona ba re dumelang ka fa tirong ya bonatla jwa nonofo ya ona
49001020	e o dirileng ka yona mo go Keresete ka go mo tsosa mo baswing le ka go mo nnisa fa letsogong le le jang la ona mo legodimong ,
49001021	godimodimo ga puso yotlhe le taolo le thata le borena le leina lengwe le lengwe le le ka bidiwang , e seng fela mo lefatsheng leno , mme le gona mo go le le tlang .
49001022	O beile tsotlhe fa tlase ga dinao tsa gagwe , wa naya phuthego ene a le tlhogo e e godimo ga dilo tsotlhe .
49001023	Phuthego ke mmele wa gagwe e a tletseng mo go yona , a tlatsa tsotlhe mo go botlhe .
49002001	Le lona o lo tshedisitse ba lo neng lo sule ka ditlolo tsa lona le maleo
49002002	a lo kileng lwa bo lo tsamaya mo go ona ka fa mokgweng wa lefatshe leno , jaaka mong wa loapi a laola , e bong mowa o le jaanong o dirang mo bathong ba ba sa utlweng ,
49002003	ba le rona rotlhe re kileng ra bo re tsamaya nabo mo dikeletsong tsa nama ya rona , re dira tse di ratwang ke nama le maikutlo , mme re le bana ba bogale ka fa tlhagong fela jaaka ba bangwe .
49002004	Mme Modimo o o humileng boutlwelo-botlhoko ka ntlha ya lorato lo logolo lwa ona lo o re ratileng ka lone ,
49002005	le fa re ne re sule ka ditlolo , o ne wa re phedisa le Keresete — kana lo pholositswe ka boitshwarelo ! —
49002006	wa re tsosa nae , wa re nnisa nae mo legodimong go nna mo go ene Keresete Jesu ,
49002007	gore mo metlheng e e tlang o tle o bonatse khumo e kgolo mo go fetisang ya boitshwarelo jwa ona mo go rona ka bopelontle jo bo mo go Keresete Jesu ;
49002008	gonne lo pholositswe ka boitshwarelo ka tumelo ; mme ga go tswe mo go lona , ke neo ya Modimo .
49002009	Ga se ka ditiro , gore go se nne ope yo o ipokang .
49002010	Gonne re tiro ya ona , re tlholetswe ditiro tse di molemo mo go Keresete Jesu , tse Modimo o di etleeditseng pele gore re tsamae mo go tsona .
49002011	Ka moo lona ba lo kileng lwa bo lo le baheitane ka fa nameng , ba lo bidiwang ba-sa-rupang ke ba ba bidiwang ba borupi jo bo dirwang ka diatla mo nameng , gakologelwang gore
49002012	mo metlheng eo lo ne lo se na Keresete , lo le kwa ntle ga morafe wa Modimo wa Iseraele , lo le baeng mo dikgolaganong tsa tsholofetso , lo se na tsholofelo epe , lo se na Modimo mo lefatsheng .
49002013	Mme lona ba lo kileng lwa bo lo le kgakala , lo atameditswe jaanong ka madi a ga Keresete mo go Keresete Jesu .
49002014	Gonne ke ene kagiso ya rona yo o dirileng gore ba babedi ba nne bongwefela , a ba a phoma lobota lo lo fa gare lwa tomologanyo , e bong letlhoo , a le mo nameng ,
49002015	ka go tlosa molao wa ditaolo tse di beilweng gore a bope motho yo mošwa a le mongwe fela mo go ene ka ba babedi bao , ka go dira kagiso ;
49002016	le gore a ruanye boo babedi le Modimo mo mmeleng o le mongwe fela ka sefapaano ka go bolaya letlhoo ka sona .
49002017	Mme ya re a tla , a lo rerela kagiso ka Efangele , lona ba lo kgakala , a e rerela le ba ba gaufi ;
49002018	gonne rona ka bobedi jwa rona re na le tsela ya go fitlha ka ena kwa go Rraetsho ka Mowa o le mongwe fela .
49002019	Jaanong he , ga lo tlhole lo le baeng le bajaki , mme lo ba morafe mmogo le baitshepi , lo ba ntlo ya Modimo ,
49002020	ka lo agilwe mo motheong wa baapostolo le baporofeti o Keresete Jesu ka esi e leng lentswe la sekhutlo la ona ,
49002021	yo kago yotlhe e kopanngwang sentle mo go ene , e ntse e gola go nna tempele e e boitshepo mo Moreneng ,
49002022	yo le lona lo agiwang mo go ene le ba bangwe go nna boago jwa Modimo mo Moweng .
49003001	Ke ka ntlha ya moo nna Paulo ke le mogolegwi wa ga Keresete ka ntlha ya lona baheitane ke rapelang ,
49003002	fa e le gore lo utlwile ka ga tirelo ya bopelotlhomogi jwa Modimo jo ke bo neilweng ka ntlha ya lona ;
49003003	gonne ke itsisitswe bosaitsiweng ka ponatshego jaaka ke setse ke kwadile ka mafoko a makhutshwane ,
49003004	a e ka reng fa lo a buisa , lo a lemoga ka ona tlhaloganyo ya me ntlheng ya bosaitsiweng jwa ga Keresete ,
49003005	jo bo se kang jwa itsisiwe batho mo metlheng ya pele , jaaka jaanong bo senoletswe baapostolo ba ba boitshepo ba gagwe le baporofeti ka Mowa
49003006	gore baheitane le bona ke barua-boswa nabo , ke ba mmele nabo , ke ba ba tlhakanetseng tsholofetso nabo mo go Keresete Jesu ka Efangele ,
49003007	e ke duleng modiredi wa yona ka fa neong ya bopelotlhomogi jwa Modimo jo ke bo neilweng ka fa tirong ya thata ya ona .
49003008	Nna yo ke leng mmotlana mo baitsheping botlhe , ke neilwe bopelotlhomogi joo gore ke rerele baheitane Efangele ya khumo e e sa ka keng ya tlhotlhomisiwa ya ga Keresete ,
49003009	le go sedimosetsa botlhe se e leng tirafatso ya bosaitsiweng jo go tswa tshimologong bo neng bo fitlhegile mo Modimong o o tlhodileng dilo tsotlhe ka Jesu Keresete ,
49003010	gore botlhale jwa Modimo jwa mefutafuta jaanong bo itsisiwe balaodi le bathata mo legodimong ka phuthego
49003011	ka fa boikaelelong jo bo se nang tshimologo , jo o bo dirafaditseng mo go Keresete Jesu Morena wa rona
49003012	yo re nang le bopelokgale le kgololesego ka ena ya go fitlha kwa Modimong ka go dumela mo go ena .
49003013	Ke ka moo ke rapelang gore lo se ka lwa kgobega marapo ka ditlalelo tse ke leng mo go tsona ka ntlha ya lona , tse e leng tlotlo ya lona .
49003014	Ke ka ntlha ya moo ke khubamang ka mangole fa pele ga Rra Morena wa rona Jesu Keresete
49003015	yo borara jotlhe mo legodimong le mo lefatsheng bo bidiwang ka ene ,
49003016	ke rapela gore a lo nee nonofo ya go tia mo mothong yo o kwa teng ka Mowa wa gagwe ka fa khumong ya kgalalelo ya gagwe ,
49003017	gore Keresete a age mo dipelong tsa lona ka tumelo , lo nne ba ba medi mo loratong lwa gagwe , ba ba thaegileng mo go lone ,
49003018	gore lo kgone go tlhaloganya le baitshepi botlhe se e leng boatlhamo le boleele le bogodimo le boteng jwa lone ,
49003019	le go itse lorato lwa ga Keresete lo lo gaisang kitso gore lo nne lo tlale go ya go fitlha botlalong jotlhe jwa Modimo .
49003020	Mme ona o o nonofileng go dira bogolo go feta tsotlhe tse re ka di kopang le tse re ka di gopolang ka fa thateng e e dirang mo go rona ,
49003021	a kgalalelo e nne ya ona mo phuthegong le mo go Keresete Jesu go ya tshikatshikeng tsa bosakhutleng . Amen .
49004001	Jaanong nna ke le mogolegwi mo Moreneng , ke lo kaela gore lo tsamae ka fa go tshwanetseng pitso e lo biditsweng ka yona
49004002	ka boikokobetso jotlhe le bonolo le bopelotelele le ka go itshokelana mo loratong ;
49004003	lo tlhoafalele go boloka bongwefela jwa Mowa ka kopanyo ya kagiso :
49004004	Ke mmele o le mongwe fela le Mowa o le mongwe fela , jaaka lo bileditswe mo tsholofelong e le nngwe fela ya go bidiwa ga lona ;
49004005	ke Morena a le mongwe fela le tumelo e le nngwe fela le kolobetso e le nngwe fela ;
49004006	ke Modimo o le mongwe fela , one Rra botlhe ; o godimo ga botlhe , o dira ka botlhe , o mo go botlhe .
49004007	Mme mongwe le mongwe wa rona o neilwe neo ya bopelotlhomogi ka fa selekanyong se Keresete o nayang ka sona .
49004008	Ke ka moo go tweng : “ O ne a tlhatlogela kwa bogodimong , a tshwara batho , a ba isa botshwarong , a naya batho dineo . ”
49004009	Mme fa go twe : “ O tlhatlogile , ” ke go reng ? A ga se go re o ne a fologetse pele kwa mafelong a a kwa tlasetlase a lefatshe ?
49004010	Yo o fologileng e bile ke ene yo o tlhatlogetseng kwa godimo ga magodimo otlhe gore a tlale mo dilong tsotlhe .
49004011	Ke ene yo o tlhomileng bangwe go nna baapostolo , ba bangwe go nna baporofeti , ba bangwe go nna baefangele , ba bangwe go nna badisa le baruti ,
49004012	gore baitshepi ba etleetsegele tiro ya go direla le kago ya go aga mmele wa ga Keresete
49004013	go fitlhelela re be re fitlhe rotlhe mo bongwengfela jwa tumelo le jwa go itse Morwa Modimo le go nna monna yo o tletseng go fitlha selekanyong sa bogolo jo bo tletseng jwa ga Keresete
49004014	gore re se tlhole re nna jaaka bana , re kgokgwediwa jaaka makhubu le go dikolosiwa ke phefo nngwe le nngwe ya thuto ka tsietso ya batho ka fa boferefereng jwa go re logela maano a timetso ,
49004015	mme e re ka go nna boammaaruri mo loratong re golele mo go ene mo dilong tsotlhe , ene yo e leng tlhogo , e bong Keresete ,
49004016	yo mmele otlhe o dirafatsang go gola ga ona ka ene , o lomaganngwa le go tshwaraganngwa ka go thusanya ga ditokololo tsotlhe ka fa tirong e e lekanyeng tokololo nngwe le nngwe gore o ikage ka lorato .
49004017	Jaanong ke bua jaana , e bile ke bolela ke le mosupi mo Moreneng ka re : Lo se tlhole lo tshela jaaka baheitane ba tshela mo boithamakong jwa maikutlo a bone ;
49004018	ba ba fifaditsweng tlhaloganyo , ba le kgakala le botshelo jo bo tswang Modimong ka ntlha ya go sa itseng a bone , ka ntlha ya logwadi lwa dipelo tsa bone ,
49004019	ba e reng ka ba latlhegetswe ke maikutlo a botho , ba ineela mo boitaolong , ba ntse ba dira tse di maswe tsotlhe ka bopelotshetlha .
49004020	Mme lona , Keresete ga lo a ka lwa mo ithuta jalo ,
49004021	fa ruri lo mo utlwile , mme lo rutegile ka ene , jaaka boammaaruri bo le mo go Jesu ,
49004022	gore lo apole motho yo mogologolo yo o ntseng ka fa tsamaong ya pele , yo o senyegang ka dikeletso tsa tsietso ,
49004023	le gore lo ntšhwafadiwe mo meweng ya maikutlo a lona ;
49004024	mme lo apare motho yo mošwa yo o tlhodilweng ka fa Modimong mo tshiamong le mo boitshepong jwa boammaaruri .
49004025	Ka moo apolang maaka , mme a mongwe le mongwe a bue boammaaruri le mongwe-ka-ene ; ka gonne re direlana re le ditokololo .
49004026	Galefang , mme lo se ka lwa leofa ; a letsatsi le se phirime , lo ntse lo galefile .
49004027	Le gona lo se ka lwa naya Diabolo sebaka .
49004028	Yo o utswileng a a se tlhole a utswa , mme bogolo a a dire matsapa ka go dira se se molemo ka mabogo a gagwe gore a nne le go ka fa yo o tlhokang .
49004029	A go se tswe lefoko lepe le le maswe mo melomong ya lona ; a go tswe fela le le agang ka fa go batlegang ka teng gore le tshegofatse ba ba le utlwang .
49004030	Se hutsafatseng Mowa o o Boitshepo wa Modimo o lo kanetsweng letsatsi la kgololo ka ona .
49004031	A bogalaka jotlhe le kgakalo le bogale le komano le kgalo di tlosiwe mo go lona mmogo le bosula jotlhe .
49004032	Mme tsholanang ka bopelontle , lo utlwelane botlhoko , lo itshwarelane jaaka Modimo le ona o lo itshwaretse ka Keresete .
49005001	Ka moo he , nnang baetsi ba Modimo jaaka bana ba ba rategang ,
49005002	lo tsamae mo loratong jaaka Keresete le ene a lo ratile , a ineela ka ntlha ya rona go dirwa tshupelo le setlhabelo go nna monko o o monate mo Modimong .
49005003	Boaka le maswe otlhe le fa e le bogagaru di se ka tsa dirwa , le e seng go umakwa mo go lona , gonne ga go a tshwanela baitshepi ;
49005004	le boatla le mafoko a bosilo le fa e le metlae ke tse di sa tshwanelang ; mme bogolo lebogang .
49005005	Gonne moo lo go itse sentle gore ga go ope yo e leng seaka gongwe yo o maswe gongwe yo o megagaru yo o ka nnang le boswa mo pusong ya ga Keresete le Modimo , ka e le modiredi wa medimo e sele .
49005006	Se tsiediweng ke ope ka mafoko a boithamako ; gonne bogale jwa Modimo bo tla mo baneng ba ba sa utlweng ka ntlha ya dilo tseo .
49005007	Ka moo he , se tlhakaneng nabo !
49005008	Gonne lo kile lwa bo lo le lefifi , mme jaanong lo lesedi mo Moreneng ; tsamayang jaaka bana ba lesedi —
49005009	gonne leungo la lesedi ke molemo otlhe le tshiamo le boammaaruri —
49005010	lo tlhotlhomise se se kgatlhang Morena .
49005011	Lo se ka lwa tlhakanela ditiro tsa lefifi tse di sa ungweng sepe , mme bogolo lo di kgalemele ;
49005012	gonne tse di dirwang ke bone mo sephiring , tota le go di bolela go tlhabisa ditlhong .
49005013	Mme dilo tsotlhe tse di kgalemelwang ke lesedi di a senoga ; gonne sengwe le sengwe se se senolwang se tswela leseding .
49005014	Ke ka moo go tweng : “ Thanya , wena yo o robetseng , o tsoge mo baswing , mme Keresete o tla go sedifatsa . ”
49005015	Tlhokomelang thata he ka fa lo tshelang ka teng , e seng jaaka masilo , mme e nne jaaka matlhale ;
49005016	lo dirise nako ka tshwanelo , gonne malatsi a bosula .
49005017	Ka moo he , se nneng bosilo , mme tlhaloganyang se e leng go rata ga Morena .
49005018	Se tagweng ke bojalwa , ka botlhaswa bo tswa mo go jona ; mme tlalang Mowa ;
49005019	lo buisanye ka dipesalome le difela tsa pako le dikopelo tsa mowa , lo opelele Morena , lo mo dudueletse ka dipelo tsa lona ,
49005020	lo leboge Modimo Rraetsho ka gale ka ntlha ya tsotlhe mo leineng la Morena wa rona Jesu Keresete ,
49005021	lo ikokobeletsanye ka go boifa Keresete .
49005022	Lona basadi , ikokobeletseng banna ba e leng ba lona , jaaka lo ikokobeletsa Morena ;
49005023	gonne monna ke tlhogo ya mosadi , jaaka Keresete le ene e le tlhogo ya phuthego , ene yo e leng Mopholosi wa mmele .
49005024	A basadi ba ikokobeletse banna ba bone mo dilong tsotlhe , jaaka phuthego e ikokobeletsa Keresete .
49005025	Lona banna , ratang basadi ba lona , jaaka Keresete le ene a ratile phuthego , a ineela losong ka ntlha ya yona
49005026	gore a e itshepise , a sena go e itshekisa ka tlhapiso ya metsi ka Lefoko ,
49005027	gore a itlhomele phuthego e e tlotlegang e e se nang sebala , le fa e le matsutsuba , gongwe se sengwe se se ntseng jalo , mme e nne e e boitshepo , e e sa nyatsegeng .
49005028	Ke ka ntlha ya moo banna ba tshwanetseng go rata basadi ba bone jaaka ba rata mebele ya bone . Yo o ratang mosadi wa gagwe o a ithata .
49005029	Kana ga go ope yo o kileng a tlhoa mmele wa gagwe , mme o a o otla , o a o babalela , jaaka Keresete le ene a direla phuthego ;
49005030	gonne re ditokololo tsa mmele wa gagwe , re ba nama ya gagwe , ba marapo a gagwe .
49005031	“ Ke ka ntlha ya moo monna o tla tlogelang rraagwe le mmaagwe , a ngaparela mosadi wa gagwe , mme ba babedi bao ba tla nna nama e le nngwe fela . ”
49005032	Bosaitsiweng joo ke jo bogolo , mme kana ke raya Keresete le phuthego .
49005033	Mme jaanong le lona , a mongwe le mongwe a rate mosadi wa gagwe jaaka a ithata ; mosadi ene a tlotle monna wa gagwe .
49006001	Lona bana , utlwang bagolo ba lona mo Moreneng ; gonne moo go siame .
49006002	Taolo ya ntlha e e nang le tsholofetso ke e : “ Tlotla rraago le mmaago
49006003	gore o nne sentle , mme o phele ka boleele mo lefatsheng . ”
49006004	Le lona borra-bana , se rumoleng bana ba lona , mme ba godisetseng mo thutong le mo kaelong ya Morena .
49006005	Lona batlhanka , utlwang beng ba lona ba lefatshe ka poifo le ka thoromo le ka bopelophepa , jaaka lo utlwa Keresete ,
49006006	e seng ka go dira fela , fa lo bonwa , jaaka bakgatlhi ba batho ba dira , mme lo dire ka fa thatong ya Modimo ka pelo yotlhe jaaka batlhanka ba ga Keresete ;
49006007	le gona e nne ka boitumelo jaaka ba ba direlang Morena , e seng batho .
49006008	Lo itse gore mongwe le mongwe , fa a dirile se se molemo , o tla se amogela gape mo Moreneng , le fa e le motlhanka gongwe yo e seng motlhanka .
49006009	Le lona barena , ba direleng tsona tseo , lo lese go bôpa , ka lo itse gore yo e leng Morena wa bone mo magodimong e bile ke wa lona , mme go gobelelela motho ga go teng mo go ene .
49006010	Bakaulengwe ba me , ke fetsa ka go re : Thatafalang mo Moreneng le mo thateng ya bonatla jwa gagwe .
49006011	Aparang tsotlhe tsa tlhabano tsa Modimo gore lo tle lo kgone go emelana le mekgwa ya tsietso ya ga Diabolo ;
49006012	gonne ga re lwantshe madi le nama , mme re lwa le mebuso le bathata le barena ba lefifi la lefatshe leno le mewa e e bosula e e mo mafelong a a kwa godimo .
49006013	Ka moo , tsayang dibolai tsotlhe tsa Modimo gore lo itse go inamola ka letsatsi le le bosula le go nna lo ntse lo eme , lo sena go fenya tsotlhe .
49006014	Emang he , lo itlamile matheka ka boammaaruri , lo apere sefemela-sehuba sa tshiamo ,
49006015	le mo dinaong lo rwele iketleetso ya Efangele ya kagiso ,
49006016	lo tshotse thebe ya tumelo bogolobogolo e lo tla kgonang go tima metswi yotlhe e e tshubang ya yo-o-bosula ka yona .
49006017	Lo be lo tsee futshe ya tshipi ya namolelo , le tšhaka ya Mowa , e bong Lefoko la Modimo ;
49006018	lo ntse lo rapela ka gale ka Mowa ka merapelo yotlhe le ka mekokotlelo , mme lo nne lo thantse ka ntlha ya moo ka tlhomamo yotlhe , lo rapelele baitshepi botlhe ;
49006019	le nna lo nthapeleleng gore e ne e re fa ke tswa molomo , ke newa lefoko la go itsise bosaitsiweng jwa Efangele ka bopelokgale ,
49006020	le gore ke e rere ka bosena-poifo jaaka go ntshwanetse , ke le morongwi wa yona yo o golegilweng .
49006021	Jaanong Tigiko , mokaulengwe yo o rategang , modiredi yo o ikanyegang wa Morena , o tla lo itsise dilo tsotlhe gore le lona lo itse ka fa ke phelang ka teng , le se ke se dirang .
49006022	Ke mo rometse koo go lona ka ntlha ya moo gore lo tle lo itse ka fa re ntseng ka teng , le gore a gomotse dipelo tsa lona .
49006023	A kagiso e nne le bakaulengwe , le lorato le tumelo tse di tswang mo go Modimo Rara le mo go Morena Jesu Keresete !
49006024	A bopelotlhomogi bo nne le bone botlhe ba ba ratang Morena wa rona Jesu Keresete mo go sa fetogeng ! Amen .
50001001	Nna Paulo le Timotheo , batlhanka ba ga Keresete Jesu , re kwalela botlhe ba e leng baitshepi ka Keresete Jesu ba kwa Filipi mmogo le balebeledi le badiredi :
50001002	A bopelotlhomogi bo nne le lona le kagiso tse di tswang mo go Modimo Rraetsho le mo go Morena Jesu Keresete !
50001003	Ke leboga Modimo wa me ka nako le nako , fa ke lo gopola ;
50001004	thapelo nngwe le nngwe e ke lo rapelelang lotlhe ka yona ka gale ke e dira ka boitumelo
50001005	ka ntlha ya gore lo abetswe Efangele go tloga ka letsatsi la ntlha go fitlha gompieno .
50001006	Ke ikanya gore yo o simolotseng tiro e e molemo mo go lona o tla e tsweletsa go ya a e fetsa ka letsatsi la ga Keresete Jesu ,
50001007	jaaka go ntshwanetse go nna le kgopolo eo ka ga lona lotlhe , ka lo le mo pelong ya me ; gonne lotlhe lo tlhakanetse bopelotlhomogi le nna ke le mo kgolegong , ke emela Efangele , ke e tlhomamisa .
50001008	Modimo ke mosupi wa me gore ke lo tlhologeletswe lotlhe ka mautlwelo-botlhoko a ga Keresete Jesu .
50001009	Mme ke rapela gore lorato lwa lona lo nne lo golele pele mo kitsong le mo temogong nngwe le nngwe ,
50001010	le gore lo tlhotlhomise dilo tse di batlegang gore lo nne bopelophepa , lo se kgopise go ya letsatsing la ga Keresete ,
50001011	lo nne ba ba tletseng maungo a tshiamo a a leng ka Jesu Keresete go nna tlotlo le poko ya Modimo .
50001012	Ba ga etsho , ke rata lwa itse gore tse di ntirafaletseng di thusitse thata go tsweletsa Efangele pele ,
50001013	mo go bileng ga senoga mo bafemeding botlhe ba Kaisara le mo go ba bangwe botlhe gore ke golegilwe ka ntlha ya ga Keresete
50001014	mme bontsi jwa bakaulengwe ba tlala boikanyo mo Moreneng ka kgolego ya ka , ba be ba beta pelo bogolo go pele go bolela Lefoko la Modimo , ba sa boife sepe .
50001015	Le gale , bangwe ba rera Keresete ka lefufa le kgang , ba bangwe bona ka pelo e ntle .
50001016	Bano ba dira ka lorato , ka ba itse gore ke beetswe go emela Efangele ;
50001017	mme bale bone ba rera Keresete ka go tsosa kgang , e seng ka bopeloephepa , ka ba ikaeletse go okeletsa kgolego ya me tlhokofatso .
50001018	Mme tseo di ka dirang ? Kana Keresete o rerwa ka mokgwa mongwe le mongwe , le fa e le ka boitimokanyo gongwe ka boammaaruri , mme ke sona se ke se itumelelang , e bile ke tla nna ke itumela ;
50001019	gonne ke itse gore tseo di tla mphetogela pholoso ka thapelo ya lona le ka thuso ya Mowa wa ga Jesu Keresete ;
50001020	ka fa tebelelong e e bogale ya me ke a solofela gore , ga ke ne ke tlhajwa ke ditlhong , mme le jaanong Keresete o tla godisiwa ka mmele wa me jaaka ka gale , ke le pelo e e phuthologileng , le fa e ka nna ka botshelo gongwe ka loso .
50001021	Gonne mo go nna go phela ke Keresete , go swa ke letlotlo .
50001022	Mme e re ka go phela mo nameng e le sona se se ungwisang tiro ya me , ruri ga ke itse se nka se itlhophelang .
50001023	Ke akabadiwa ke dilo tse pedi tse : Ke na le keletso ya go huduga le go nna le Keresete ; kana moo go gaisa tsotlhe ;
50001024	mme go sala mo nameng go batlega bogolo ka ntlha ya lona .
50001025	Mme ka go ikanya jalo ke a itse gore ke tla sala , ke nna le lona lotlhe go lo tsweletsa pele le go lo thabisa tumelong
50001026	gore go ipoka ga lona ka nna go nne gogolo bogolo mo go Keresete Jesu mogang ke nang le lona gape .
50001027	Fela tshelang mo phuthegong jaaka go tshwanetse Efangele ya ga Keresete gore le fa nka tla ka lo bona gongwe ke se yo , ke utlwe ka ga lona gore lo eme ka tlhomamo mo moweng o le mongwe fela , lo tlhabanela tumelo ya Efangele mmogo ka bongwefela jwa pelo ,
50001028	lo sa tshosiwe ke baganetsi mo go sepe ba kganetso ya bone e leng sesupo sa go latlhega ga bone , mme mo go lona e le sa go phologa , mme e le ka Modimo .
50001029	Gonne lona lo abetswe go bogisiwa ka ntlha ya ga Keresete , e seng go dumela fela mo go ene ,
50001030	ka lo le mo go yona tlhabano e lo e bonyeng mo go nna , e le jaanong lo e utlwang ka ga me .
50002001	Jaanong fa go na le kgothatso ka Keresete , fa go na le kgomotso ya lorato , fa go na le kopano ya Mowa , fa go na le lorato lwa pelo le kutlwelo-botlhoko ,
50002002	tlatsang boitumelo jwa me ka go nna le boitlhômô bo le bongwe fela le lorato lo le longwe fela le bongwefela jwa pelo le kgopolo e le nngwe fela .
50002003	Se direng sepe ka boithatelo , le fa e le ka tlotlo ya boithamako , mme ka boikokobetso yo mongwe a kaye yo mongwe yo mogolo mo go ene .
50002004	A mongwe le mongwe a se lebe tsa gagwe fela , mme a a lebe le tsa ba bangwe .
50002005	Boitlhômô jo bo tshwanetseng go nna mo go lona ke jo bo neng bo le mo go Keresete Jesu le ene ,
50002006	yo e rileng a le mo tshwanong ya Modimo , a se ka a kaya go tshwana le Modimo jaaka thopo ,
50002007	mme a ikamoga ka go tshola tshwano ya motlhanka , a nna jaaka batho , a fitlhelwa a tshwana le motho ka maitsholo ,
50002008	a ikokobetsa ka go nna yo o utlwang go ya losong , e bong loso lwa sefapaano .
50002009	Ke ka moo Modimo o mo godisitseng mo go fetang , wa mo naya leina le le fetang leina lengwe le lengwe
50002010	gore mangole otlhe a khubamele leina la ga Jesu a dilo tse di kwa legodimong le a tse di mo lefatsheng le a tse di kwa tlase ga lefatshe ,
50002011	le loleme longwe le longwe lo ipolele gore Morena ke Jesu Keresete , e le go galaletsa Modimo Rara .
50002012	Jaanong , baratwi ba ka , ba lo ntseng lo utlwa ka metlha , e seng fela fa ke le teng , mme bogolo bogolo jaanong ke se yo , ipatleleng phologo ya lona ka poifo le thoromo ;
50002013	gonne Modimo ke ona o o dirang mo go lona go rata le go dira ka ntlha ya natefelo ya ona .
50002014	Dirang tsotlhe kwa ntle ga dingongorego le dipelaelo
50002015	gore lo nne lo se na molato , lo le bopeloephepa le bana ba Modimo ba ba sa nyatsegeng mo gare ga batho ba ba kgopo le tshokamo , ba lona lo phatsimang mo go bone jaaka dinaledi mo lefatsheng ;
50002016	lo ntse lo kgomaretse Lefoko la botshelo go nna poko ya me ka letsatsi la ga Keresete ya gore ga ke a ka ka sianela lefela le e seng go itapisetsa lefela .
50002017	Mme le fa madi a me a ka tshololwa jaaka tshupelo ya noo ke ntse ke supele Modimo tumelo ya lona le go e o isetsa , ke tla nna ke itumela , ke be ke itumela le lona lotlhe .
50002018	Mme le lona itumeleng fela jalo , lo itumeleng le nna .
50002019	Ke solofela mo go Jesu Morena gore ke tla akofa ke lo romela Timotheo gore le nna ke namatshege mo moweng , fa ke sena go utlwa ka fa lo phelang ka teng ;
50002020	gonne ga ke na ope yo o tshwanang nae ka maikutlo , yo o ka lo disang ka nnete ,
50002021	ka gore botlhe ba ipatlela tsa bone , e seng tsa ga Keresete Jesu .
50002022	Mme go ikanyega ga gagwe lo a go itse , ka a dirile tiro ya Efangele le nna jaaka ngwana a tle a dire le rraagwe .
50002023	Ke ene yo jaanong ke solofelang go mo roma ka bonakonako , ke sena go bona ka fa kgang ya me e felang ka teng .
50002024	Mme ke ikanya mo Moreneng gore le nna ke tla akofa ke tla .
50002025	Le gona ke fitlhetse e le tshwanelo go busetsa Epafrodito kwa go lona , mokaulengwe le mothusi wa me le motlhabani-ka-nna , yo e leng morongwi wa lona le montlamedi ka tse ke di batlang .
50002026	Gonne o ne a lo tlhologeletswe lotlhe , a tshwenyega thata mo moweng , ka lo ne lo utlwetse bolwetse jwa gagwe .
50002027	O ne a lwala tota , e bile a le gaufi le go swa . Mme Modimo o mo utlwetse botlhoko , mme e seng ene fela , le nna o nkutlwetse botlhoko gore mahutsana a me a se ka a tla a tlhomaganye .
50002028	Ke gona ka moo ke mo romileng ka potlako gore e re lo mmona , lo boe lo itumele , le nna ke fokotsegelwe ke bohutsana .
50002029	Jaanong mo amogeleng mo Moreneng ka boitumelo jotlhe ; tlotlang ba ba ntseng jalo .
50002030	Gonne o ne a le gaufi le go swa ka ntlha ya tiro ya ga Keresete , ka a se ka a rekegela botshelo jwa gagwe gore a ntirele mo lona lo tlhaetseng go ntirela teng .
50003001	Gape , ba ga etsho , itumeleng mo Moreneng . Go lo kwalela dilo di le dingwe fela , nna ga go ntapise , mme lona go a lo tiisa .
50003002	Itiseng mo dintšweng , itiseng mo badiring ba ba bosula , itiseng mo go segakweng !
50003003	Gonne ba ba rupileng tota ke rona ba re direlang Modimo ka Mowa , re ipoka ka Keresete Jesu , re sa ikanye nama ,
50003004	le fa nna ke na le go ka ikanya nama le yona . Fa yo mongwe a re a ka ikanya nama , nna ke a mo gaisa :
50003005	Ke rupile ka letsatsi la borobedi , ke wa losika lwa ga Iseraele , wa lotso lwa ga Benyamene , ke Mohebere wa Bahebere , ke Mofarisai ka fa molaong ;
50003006	ka fa tlhoafalong ke ne ke le mmogisi wa phuthego , ka fa tshiamong e e leng ka molao ke sa nyatsege .
50003007	Mme tse e neng e le khumo mo go nna ke di kaile tshenyegelo ka ntlha ya ga Keresete .
50003008	Ruri ke kaya dilo tsotlhe tshenyegelo ka ntlha ya kitso e kgolo ya go itse Keresete Jesu Morena wa me yo ke latlhileng dilo tsotlhe tseo ka ntlha ya gagwe ; ke bile ke di kaya matlakala gore ke hume Keresete ,
50003009	ke be ke fitlhelwe mo go ene , ke se na tshiamo ya me e e tswang mo molaong , mme e le e e bonwang ka go dumela mo go Keresete , e bong tshiamo e e tswang mo Modimong ka tumelo
50003010	ya go itse ene le thata ya tsogo ya gagwe le go kopana nae mo dipogong tsa gagwe ka go dirwa yo o tshwanang le loso lwa gagwe ,
50003011	e tle e re gongwe ke fitlhe mo tsogong ya baswi .
50003012	Ga se go re ke setse ke tshwere , gongwe ke setse ke le botlalo ; mme ke ntse ke bo tabogela gore motlhamongwe ke bo tshware , ka le nna ke tshwerwe ke Keresete Jesu .
50003013	Ba ga etsho , nna ga ke ikaye gore ke setse ke tshwere ; mme selo se le sengwe ke a se dira ke se : Ke lebala dilo tse di kwa morago , ke gagamalela tse di kwa pele .
50003014	Ke sianela bokhutlong jwa tshiano , ke tabogela sekgele sa pitso ya legodimo ya Modimo mo go Keresete Jesu .
50003015	Jaanong rona rotlhe ba re tletseng , a re nneng le kgopolo e e ntseng jalo ; mme fa lo ka akanya sengwe ka go sele , le sona Modimo o tla se lo senolela .
50003016	Mme fela , a re tsamaeng mo go sone se re setseng re fitlhile mo go sone ; re nne mo kutlwanong .
50003017	Ba ga etsho , nnang baetsi ba ka lotlhe , lo ele ba ba tsamayang jalo tlhoko , jaaka re le sekao sa lona ;
50003018	gonne ba bantsi ba ke lo boleletseng gantsi ka ga bone , mme jaanong ke bile ke lo bolelela ka selelo gore ba tshela e le baba ba sefapaano sa ga Keresete .
50003019	Bokhutlo jwa bone ke tatlhego , modimo wa bone ke mpa , tlotlo ya bone ke ditlhong tsa bone ; ba gopola tsa lefatshe fela .
50003020	Mme rona legae la rona le kwa magodimong , re bile re lebeletse Mopholosi go boa teng , e bong Morena Jesu Keresete ,
50003021	yo o tla fetolang mebele e e seng ya sepe ya rona gore e tshwane le mmele wa gagwe wa kgalalelo ka fa thateng e a nonofileng go ka tsenya tsotlhe mo taolong ya gagwe ka yona .
50004001	Ka moo he , emang jalo mo Moreneng ka tlhomamo , lona bakaulengwe ba ka ba ba rategang , ba ke lo tlhologeletsweng , ba lo leng boitumelo jwa ka le serwalo sa ka , lona baratwi .
50004002	Ke kaela Eodia , le Sintige ke a mo kaela gore ba utlwane mo Moreneng .
50004003	Ee , le wena , molekane wa me wa nnete mo tirong , ke a go rapela ka re , ba thuse , basadi bao , ba ba nthusitseng mo tlhabanelong ya Efangele , ba na le Klemense le badiri-ka-nna ba bangwe ba maina a bone a leng mo Lokwalong lwa Bophelo .
50004004	Itumeleng mo Moreneng ka gale , ke a boela ka re , itumeleng !
50004005	A bopelontle jwa lona bo itsiwe ke batho botlhe . Morena o gaufi .
50004006	Se tshwenyegeleng sepe , mme a ka metlha tse lo di tlhokang di itsisiwe Modimo ka thapelo le kopo , di na le tebogo .
50004007	Mme kagiso ya Modimo e e fetang tlhaloganyo yotlhe e tla boloka dipelo tsa lona le maikutlo a lona mo go Keresete Jesu .
50004008	Ba ga etsho , ke fetsa ka go re : Tsotlhe tsa boammaaruri le tsotlhe tsa tlotlego le tsotlhe tsa tshiamo le tsotlhe tsa boitsheko le tsotlhe tsa lorato le tsotlhe tse di tumo e ntle le tse di ka nnang teng tsa maatlametlo gongwe tsa poko , di akanyeng .
50004009	Tse lo di ithutileng , lwa di amogela , lwa di utlwa , lwa di bona le mo go nna , lo di dire , mme Modimo wa kagiso o tla nna le lona .
50004010	Ke itumetse thata mo Moreneng , ka jaanong lo tiile gape go ka gopola go ntlamela ; le gale lo ne lo ntse lo nkgopola , mme lo sa bone phatlha .
50004011	Ga ke bue jalo ka ntlha ya go tlhoka ; gonne ke ithutile go itumelela tse ke leng mo go tsona .
50004012	Lehuma ke a le itse , le letlotlo ke a le itse ; ke itse dilo tsotlhe , le fa e le go kgora gongwe go bolawa ke tlala , le fa e le go atlanegelwa gongwe go tlhoka .
50004013	Tsotlhe ke di kgona ka ene yo o nthatafatsang , e bong Keresete .
50004014	Le fa go ntse jalo lo dirile sentle , ka lo tlhakanetse tlalelo le nna .
50004015	Kana le lona Bafilipi lo itse gore mo tshimologong ya Efangele , e rile ke sena go tloga kwa Maketonia , ga se ka ga nna phuthego epe e e neng ya tlhakanela lenaneo la me la madi le nna ntlheng ya go ntsha le go amogela fa e se lona lo le losi fela .
50004016	Gonne e rile ke le kwa Thesalonika , le teng lwa romela gangwe le gape tse ke neng ke di tlhoka .
50004017	Ga se go re ke batla neo , mme ke batla leungo le le tla lo atelang mo lenaneong la lona .
50004018	Ke amogetse tsotlhe , ke na le letlotlo , di ntlaletse , ke amogetse tse di tswang koo go lona mo go Epafrodito , tse e leng lonko lo lo nkgang monate le tshupelo e e natefelang e e kgatlhang Modimo .
50004019	Mme Modimo wa me o tla lo abela tsotlhe tse lo di tlhokang ka fa khumong ya ona mo kgalalelong e e mo go Keresete Jesu .
50004020	A kgalalelo e nne ya Modimo Rraetsho go ya bosakhutleng jotlhe ! Amen .
50004021	Dumedisang moitshepi mongwe le mongwe mo go Keresete Jesu . Bakaulengwe ba ba nang le nna ba a lo dumedisa .
50004022	Baitshepi botlhe ba a lo dumedisa , bogolo bone ba ntlo ya Kaisara .
50004023	Bopelotlhomogi jwa Morena Jesu Keresete a bo nne le mewa ya lona !
51001001	Nna Paulo , moapostolo wa ga Keresete Jesu ka thato ya Modimo , le Timotheo mokaulengwe ,
51001002	re kwalela baitshepi ba kwa Kolose , e bong bakaulengwe ba ba dumelang mo go Keresete : A bopelotlhomogi bo nne le lona le kagiso tse di tswang mo go Modimo Rraetsho le mo go Morena Jesu Keresete !
51001003	Re leboga Modimo , Rra Morena wa rona Jesu Keresete , ka gale , fa re lo rapelela ,
51001004	ka re utlwile ka ga tumelo ya lona ya go dumela mo go Keresete Jesu , le ka ga lorato lo lo ratang baitshepi botlhe ka lone ,
51001005	ka ntlha ya tsholofelo ya se lo se beetsweng mo magodimong , se lo setseng lo utlwile ka ga sona ka Lefoko la boammaaruri la Efangele
51001006	le le tsileng go lona , fela jaaka le tsile mo lefatsheng lotlhe , le ungwa le gola jaaka le dirile le mo go lona go tloga ka letsatsi le lo utlwileng ka lone , lwa lemoga bopelotlhomogi jwa Modimo ka nnete ,
51001007	jaaka lo ithutile mo go Epafera , motlhanka-ka-rona yo o rategang , yo e leng modiredi yo o boikanyo wa ga Keresete mo go lona ,
51001008	yo e bileng a re begetse lorato lwa lona lo lo tswang mo Moweng .
51001009	Ke gona ka moo le rona , e sa le ka letsatsi le re utlwileng ka lone , re sa khutleng go lo rapelela le go kopa gore lo tladiwe kitso ya thato ya ona ka botlhale jotlhe le temogo tse di tswang mo Moweng ,
51001010	gore lo tshele ka fa go tshwanetseng Morena ka teng go mo kgatlha gotlhe , lo ungwe tiro nngwe le nngwe e e molemo , lo gole mo kitsong ya Modimo ,
51001011	lo thatafadiwe ka thata yotlhe ka fa thateng ya kgalalelo ya ona gore lo be lo nne le tshwarelelo yotlhe le bopelotelele ;
51001012	lo leboge Rara ka boitumelo yo o re nonotshitseng go nna le kabelo mo bosweng jwa baitshepi mo leseding ,
51001013	a re golola mo thateng ya lefifi , a re tsenya mo pusong ya Morwaa-ona wa lorato
51001014	yo re nang le kgololo mo go ene ka madi a gagwe , e bong boitshwarelo jwa dibe .
51001015	Ke ene setshwano sa Modimo o o sa bonweng , yo o tsetsweng pele ga tlholego yotlhe ;
51001016	gonne dilo tsotlhe tse di mo legodimong le mo lefatsheng , tse di bonwang le tse di sa bonweng , di tlhodilwe ka ene , le fa e ka nna ditulo tsa bogosi gongwe magosi gongwe balaodi gongwe mebuso , tsotlhe di tlhodilwe ka ene , di bile di tlholetswe ene .
51001017	Ene o sa le a nna teng pele ga tsotlhe , e bile tsotlhe di tlhomame ka ene .
51001018	Ke ene tlhogo ya mmele o e leng phuthego , ene yo e leng tshimologo le motsalwapele go tswa mo baswing gore a nne le boemo jo bo kwa pele mo go tsotlhe .
51001019	Gonne go ne go kgatlha Modimo gore botlalo jotlhe bo nne mo go ene ,
51001020	le gore tsotlhe tse di mo lefatsheng le tse di kwa magodimong di ruanngwe le ona ka ene ka go dira kagiso ka ene ka madi a sefapaano sa gagwe .
51001021	Le lona ba e rileng pele lwa bo lo le baeng le baba ka go tlhalefela ditiro tse di bosula ,
51001022	jaanong Jesu o lo ruantse ka loso a le mo mmeleng wa gagwe wa nama gore a lo emise fa pele ga ona , lo le boitshepo , lo se na molato , lo sa nyatsege ;
51001023	fa tota lo ka nna mo tumelong , lo theilwe , lo tlhomame , lo sa sutisiwe mo tsholofelong ya Efangele e lo e utlwileng , e e reretsweng lobopo lotlhe lo lo fa tlase ga letsatsi , e nna Paulo ke dirilweng modiredi wa yona .
51001024	Jaanong ke itumela mo dipogong tse ke di lo bogelang , ke tlatsa ka nama ya me dipitlagano tsa ga Keresete fa di tlhaelang teng , ke direla mmele wa gagwe o e leng phuthego
51001025	e ke diregileng modiredi wa yona ka fa tirong ya Modimo ya go pholosa batho e ke e neilweng go dirafatsa Lefoko la Modimo mo go lona ,
51001026	e bong bosaitsiweng jo bo ntseng bo fitlhegile go tswa metlheng ya bogologolo le ditshikeng tsa bogologolo , mme jaanong bo senoletswe baitshepi ba ona
51001027	ba Modimo o ratileng go ba itsise se e leng lohumo lwa kgalalelo ya bosaitsiweng joo mo baheitaneng , lo e leng Keresete mo go lona , yo e leng tsholofelo ya kgalalelo .
51001028	Ke ene yo re mo rerang ka go kgothatsa le go ruta motho mongwe le mongwe ka botlhale jotlhe gore re emise motho mongwe le mongwe a tletse mo go Keresete .
51001029	Ke sona se ke se itapisetsang , ke se lwela ka fa thateng ya gagwe e e dirang mo go nna ka nonofo .
51002001	Ke rata gore lo itse ntwa e e kanakana e ke e lwelang lona le ba kwa Laodikea le botlhe ba ba iseng ba mpone sefatlhego ,
51002002	gore dipelo tsa bone di gomotsege ka go kopanngwa mo loratong , ba hume tlhaloganyo e e tletseng , ba tle ba tlhaloganye bosaitsiweng jwa Modimo , e bong jwa ga Keresete
51002003	yo mahumo otlhe a botlhale le a kitso a fitlhegileng mo go ene .
51002004	Ke bua tseo gore go se nne ope yo o lo tsietsang ka dipuo tse di borethe .
51002005	Gonne le fa ke se yo ka mmele , ka mowa ke na le lona , ke itumelela go bona thulaganyo ya lona le tlhomamo ya go dumela ga lona mo go Keresete .
51002006	Jaanong tsamayang mo go Keresete Jesu Morena jaaka lo mo amogetse .
51002007	Lo nne ba ba namileng medi , lo agiwe mo go ene , lo tiisiwe mo tumelong ka fa lo rutilweng ka teng , lo penologe tebogo .
51002008	Itiseng gore go se nne ope yo o lo ithopelang ka thuto ya botlhale le ka tsietso ya boithamako ka fa melawaneng ya batho , ka fa dithateng tsa tlhago tsa lefatshe , mme e seng ka fa go Keresete .
51002009	Gonne botlalo jotlhe jwa Bodimo bo agile mo go ene ka sebele .
51002010	Mme lona lo dirilwe ba botlalo mo go ene yo e leng tlhogo ya balaodi botlhe le mebuso yotlhe .
51002011	Le gona lo rupile mo go ene ka thupiso e e sa dirweng ka diatla , ka go apola mmele wa nama e e boleo , ka thupiso ya ga Keresete ,
51002012	ka lo fitlhilwe nae ka kolobetso . Lo bile lo tsositswe nae ka go dumela mo thateng ya Modimo o o mo tsositseng mo baswing .
51002013	Le lona ba lo neng lo sule ka ditlolo le ka go-sa-rupang ga nama ya lona , o lo phedisitse nae , wa re itshwarela ditlolo tsotlhe ,
51002014	wa phimola lokwalo lo lo re bayang molato lo lo neng lo emelanye le rona ka melao , wa lo tlosa fa gare ka go lo kokotela mo sefapaanong ,
51002015	wa apola babusi le balaodi , wa ba supa mo ponatshegong , wa tlhaba kôma ka bone mo go ene .
51002016	Mme jaanong a go se nne ope yo o lo sekisang ka ntlha ya dijo gongwe dino , le e seng ka ntlha ya sengwe sa moletlo gongwe sa ngwedi o o rogilweng gongwe sa boSabata ,
51002017	tse e leng moriti wa dilo tse di tlang , mme tsone tota ke tsa ga Keresete .
51002018	A go se nne ope yo o phamolang sekgele mo go lona ka go kgatlhwa ke boikokobetso le kobamelo ya baengele , a ikgantsha ka tse o di bonyeng , a budulosiwa ke tlhaloganyo ya nama ya gagwe kwa ntle ga lebaka ,
51002019	mme a sa itshwarelele ka yo e leng tlhogo , yo mmele otlhe o golang ka ene , o godisiwa ke Modimo ka go thusiwa le go tshwaraganngwa ke malokololo le mesifa .
51002020	Mme fa ka go swa le Keresete lo golotswe mo dithateng tsa tlhago tsa lefatshe , lo iteseleletsang go laolwa ke melaonyana jaaka e kete lo sa ntse lo phela mo lefatsheng ?
51002021	Ga twe : “ O se ka wa tshwara ka letsogo ; o se ka wa utlwa ka loleme ; o se ka wa ama ! ”
51002022	Kana tsotlhe tseo di na le go senyega ka go dirisiwa ka fa ditaelong le dithutong tsa batho .
51002023	Dilo tseo ke tse ba reng ke tsa botlhale ka tirelo-Modimo ya boithatelo , le ka boikokobetso le ka go sa rekegeleng mmele ; mme ga di molemo ka gope , fa e se go kgorisa nama fela .
51003001	Fa jaanong lo tsositswe le Keresete , batlang he tse di kwa godimo , kwa Keresete a leng teng , a ntse ka fa letsogong le le jang la Modimo .
51003002	Gopolang dilo tse di kwa godimo , e seng tse di mo lefatsheng ;
51003003	gonne lo sule , mme botshelo jwa lona bo fitlhegile le Keresete mo Modimong .
51003004	E tla re Keresete yo e leng botshelo jwa rona a bonala , foo le lona lo bonale nae mo kgalalelong .
51003005	Jaanong he bolayang ditokololo tsa lona tsa lefatshe , e bong boaka le maswe le go fisiwa ke keletso le kgatlhego e e bosula le megagaru e e leng go direla medimo e sele ,
51003006	tse bogale jwa Modimo bo tlang mo baneng ba ba sa utlweng ka ntlha ya tsona .
51003007	Le lona lo kile lwa tsamaya mo go tsona , jale fa lo sa ntse lo tshela mo go tsona .
51003008	Mme jaanong le lona , latlhang tsotlhe tseo , e bong bogale le kgakalo le bosula le kgalo ; mme dipuo tsa ditlhong di se tlhole di tswa mo melomong ya lona .
51003009	Se aketsanyeng , ka lo apotse motho yo mogologolo le ditiro tsa gagwe ,
51003010	mme lo apere motho yo mošwa yo o ntšhwafalediwang kitso ka fa setshwanong sa ona o o mo tlhodileng ,
51003011	fa go sa tlholeng go farologanngwa Mogerika le Mojuta , go rupa le go-sa-rupang , lekgalagadi le Mosekhithe , lekgoba le mogololesegi , mme Keresete e le bojotlhe , a bile a le mo go botlhe .
51003012	Jaanong he , lona ba lo leng batlhaolwi ba Modimo , le baitshepi le barategi , aparang kutlwelo-botlhoko ya pelo le bopelontle le boikokobetso le bonolo le bopelotelele ;
51003013	lo itshokelane , lo itshwarelane fa mongwe a ledisiwa ke molato wa yo mongwe ; itshwareleng jaaka Morena le ene a lo itshwaretse .
51003014	Mo godimo ga tsotlhe tseo lo apare lorato lo e leng sebofo sa botlalo .
51003015	A kagiso ya ga Keresete e laole mo dipelong tsa lona e lo e bileditsweng mo mmeleng o le mongwe fela , mme lo nne ba ba lebogang .
51003016	A Lefoko la ga Keresete le age mo go lona segolo ka botlhale jotlhe , lo rutane , lo kgothatsanye ka dipesalome le difela tsa pako le dikopelo tsa mowa , lo opelele Modimo ka tebogo mo dipelong tsa lona .
51003017	Mme le fa e le eng se lo se dirang ka puo gongwe ka tiro , dirang tsotlhe mo leineng la Morena Jesu , lo ntse lo leboga Modimo Rara ka ene .
51003018	Lona basadi , ikokobeletseng banna ba lona , jaaka go tshwanetse mo Moreneng .
51003019	Lona banna , ratang basadi ba lona , mme lo se ka lwa ba gakalela .
51003020	Lona bana , utlwang bagolo mo dilong tsotlhe ; gonne moo go kgatlha Morena .
51003021	Lona borra-bana , lo se tshwenye bana ba lona , gore ba se kgobege marapo .
51003022	Lona batlhanka , utlwang beng ba lona ka fa nameng mo dilong tsotlhe , e seng ka go ba direla matlhong jaaka ba ba kgatlhang batho , mme a e nne ka bopelophepa ka go boifa Morena .
51003023	Le fa e le eng se lo se dirang , se direng ka pelo yotlhe , jaaka e le go direla Morena , e seng batho ,
51003024	ka lo itse gore lo tla amogela boswa mo Moreneng e le tuelo . Kana lo direla Morena Keresete .
51003025	Gonne yo o dirang tshiamololo o tla busediwa tshiamololo e a e dirileng , mme go gobelelela motho ga go teng mo Modimong .
51004001	Lona beng ba batho , nayang batlhanka ba lona se se siameng , se se ba tshwanetseng , ka lo itse gore le lona lo na le Morena mo legodimong .
51004002	Tswelelang mo thapelong , lo nne lo thantse mo go yona ka tebogo .
51004003	Le rona lo nne lo re rapelele gore Modimo o re bulele lobati lwa Lefoko gore re bolele bosaitsiweng jwa ga Keresete , jo e bileng ke bo golegetswe ,
51004004	gore ke tle ke bo senole , jaaka go ntshwanetse go bua .
51004005	Tsamayang ka botlhale fa pele ga bone ba ba kwa ntle , lo sole sebaka molemo .
51004006	A ka metlha yotlhe mafoko a lona e nne a bopelontle , a a lokilweng ka letswai , gore lo itse ka fa lo tshwanetseng go araba mongwe le mongwe ka teng .
51004007	Tsotlhe tsa botshelo jwa me lo tla di itsisiwe ke Tigiko , mokaulengwe yo o rategang , modiredi yo o boikanyo , motlhanka-ka-nna mo Moreneng ,
51004008	yo ke mo rometseng koo go lona ka ntlha ya moo gore lo itse ka fa re tshelang ka teng , mme a gomotse dipelo tsa lona ,
51004009	a na le Onesimo , mokaulengwe yo o boikanyo yo o rategang , yo e leng mongwe wa ga lona ; ba tla lo itsise tsotlhe tsa mono .
51004010	Aristarego , mogolegwi-ka-nna , o a lo dumedisa , le Mareko , ntsalaa Baranaba — yo lo amogetseng ditaetso ka ga gagwe . E re fa a ka tla koo go lona , lo mo tshole —
51004011	le Jesu yo o bidiwang Juseto . Ba thupiso ke bone fela ba e leng badiri-ka-nna mo pusong ya Modimo ; ba diregile kgomotso ya me .
51004012	Epafera o a lo dumedisa , yo e leng wa ga lona , motlhanka wa ga Keresete Jesu , yo o ntseng a lo tlhabanela ka gale ka merapelo ya gore lo eme mo thatong yotlhe ya Modimo ka botlalo le ka tlhomamo ;
51004013	gonne ke supa ka ga gagwe gore o itapisa thata ka ntlha ya lona le ka ntlha ya bone ba kwa Laodikea le ba kwa Hierapoli .
51004014	Luka , ngaka e e rategang , le Demase ba a lo dumedisa .
51004015	Dumedisang bakaulengwe ba kwa Laodikea , le ene Nimfa le phuthego ya ntlo ya gagwe .
51004016	E re fa lokwalo loo lo sena go buisiwa mo go lona , dirang gore lo buisiwe le mo phuthegong ya Laodikea , mme le lona lo buise lwa Laodikea .
51004017	Rayang Aregipo lo re : “ Tlhokomela tirelo e o e amogetseng mo Moreneng , o e dirafatse . ”
51004018	Tumediso ya me , ke le Paulo ke eo , ke e kwadile ka letsogo la me . Gopolang kgolego ya me . A bopelotlhomogi bo nne le lona ! Amen .
52001001	Nna Paulo le Silefano le Timotheo re kwalela phuthego ya Thesalonika e e mo go Modimo Rara le mo go Morena Jesu Keresete : A bopelotlhomogi bo nne le lona le kagiso tse di tswang mo go Modimo Rraetsho le mo go Morena Jesu Keresete !
52001002	Re leboga Modimo ka gale ka ntlha ya lona lotlhe , re ntse re lo gopola mo merapelong ya rona .
52001003	Ga re khutle go gopola tiro ya lona ya tumelo fa pele ga Modimo Rraetsho le matsapa a lona a lorato le tshwarelelo ya lona ya go solofela mo go Morena wa rona Jesu Keresete ,
52001004	ka re itse go tlhaolwa ga lona , bakaulengwe ba lo ratwang ke Modimo ;
52001005	gonne Efangele ya rona ga e a ka ya tla koo go lona ka mafoko fela , mme e tsile le ka thata le ka Mowa o o Boitshepo le ka tlhomamo e kgolo , jaaka lo itse ka fa re neng re le mo go lona ka teng ka ntlha ya lona .
52001006	Mme lo ne lwa nna baetsi ba rona le ba Morena , lwa amogela Lefoko mo pitlaganong e kgolo ka boitumelo jo bo tswang mo Moweng o o Boitshepo ,
52001007	mo lo bileng lwa nna sekao sa badumedi botlhe koo Maketonia le mono Agaya .
52001008	Gonne Lefoko la Morena le dule mo go lona , la dumela pele , e seng koo Maketonia le mono Agaya fela , mme go dumela ga lona mo Modimong go utlwetse kwa mafelong otlhe , mo go bileng go sa batlege mo go rona go bua ka ga tsona .
52001009	Gonne bone ka bosi ba bolela ka ga rona ka fa re neng ra amogelega sentle koo go lona ka teng , le ka fa lo neng lwa tlhabologela Modimong ka teng , lwa bakela medimo ya diseto go direla Modimo o o tshelang wa nnete ,
52001010	le go lebelela Morwaa-ona go boa kwa magodimong , yo o mo tsositseng mo baswing , e bong Jesu yo o re falodisang mo bogaleng jo bo tlang .
52002001	Bakaulengwe , lo itse ka losi gore go tsena ga rona mo go lona go ne go se lefela .
52002002	Mme le fa re ne ra bogisiwa , ra direlwa tse di botlhoko pele kwa Filipi , jaaka lo itse , re ne ra nna pelokgale ka Modimo wa rona go bua Efangele ya Modimo mo go lona re le mo kganetsanyong e kgolo .
52002003	Gonne thero ya rona ga e tswe mo timelong le e seng mo boitshekologong le e seng mo boferefereng ,
52002004	mme re bua ka fa re kailweng ke Modimo ka teng re le ba ba ikanyegang go ka neelwa Efangele ; ga re bue jaaka ba ba kgatlhang batho , mme e le go kgatlha Modimo o o tlhotlhomisang dipelo tsa rona .
52002005	Gonne ga re ise re ke re bue mafoko a a tlakisang jaaka lo itse , le e seng ka maano a megagaru — Modimo ke mosupi —
52002006	le e seng go batla tlotlo mo bathong , le fa e ka nna mo go lona gongwe mo go ba bangwe .
52002007	Re ne re ka nna ra lo rwesa morwalo re le baapostolo ba ga Keresete , mme re ne ra nna bopelontle mo gare ga lona jaaka moamusi a fara bana ba gagwe .
52002008	Re ne ra ratanngwa jalo , ra rata go lo abela le matshelo a rona , e seng Efangele ya Modimo fela ; gonne lo ne lo diregile baratwi ba rona .
52002009	Bakaulengwe , kana lo gakologelwa matsapa a rona le tapisego ; re lo reretse Efangele ya Modimo re ntse re dira bosigo le motshegare gore re se imetse ope wa lona .
52002010	Lo basupi , le Modimo ke mosupi ka fa re neng re itshotse ka teng ka boitshepo le ka tshiamo le ka go se na molato mo go lona ba lo dumelang ,
52002011	jaaka lo itse ka fa re neng re lo laya ka teng , mongwe le mongwe wa lona a le esi jaaka rra-bana a laya bana ba gagwe ,
52002012	re lo kgothatsa , re lo tiisetsa gore lo sepele ka mokgwa o o tshwanetseng Modimo o o lo bileditseng pusong le kgalalelong ya ona .
52002013	Ke ka moo le rona re sa khutleng go leboga Modimo ka ntlha ya gore e rile lo amogela Lefoko la Modimo le lo le utlwileng mo go rona , lwa se ka lwa le tshola jaaka lefoko la batho , mme lwa le tshola e le Lefoko la Modimo tota le le bileng le dira mo go lona ba lo dumelang .
52002014	Gonne lona , bakaulengwe , lo ne lwa nna balatedi ba diphuthego tsa Modimo tsa kwa Jutea tse di leng mo go Keresete Jesu , ka le lona lo ne lwa bogisiwa ke ba ga lona ka tse le bone ba bogisitsweng ke Bajuta ka tsona ,
52002015	ba e bileng ba bolaile Morena Jesu le baporofeti , le rona ba re leleka , ba bo ba sa kgatlhe Modimo , ba le kgatlhanong le batho botlhe ;
52002016	ba re kgoreletsa go rerela baheitane gore ba tle ba pholosiwe , e le gore ba tle ba tlatse seelo sa maleo a bone ka gale . Mme bogale jwa Modimo bo setse bo tsile mo go bone go ba isa tatlhegong .
52002017	Bakaulengwe , rona ba re neng re kgaogantswe le lona ka bokhutshwanyane ka difatlhego , e seng ka dipelo , re tlhoafaletse thata go bona difatlhego tsa lona ka tlhologelelo e kgolo .
52002018	Ke gona ka moo re ratileng go tla koo go lona , nna Paulo gangwe le gape , mme Satane a re kgoreletsa .
52002019	Kana tsholofelo ya rona gongwe boitumelo jwa rona gongwe serwalo sa tlotlo sa rona ke mang ? A ga se le lona fa pele ga Jesu Morena wa rona mo go tleng ga gagwe ?
52002020	Ee , ke lona kgalalelo ya rona le boitumelo jwa rona .
52003001	Ka moo e rile re sa tlhole re kgona go itshoka , ra utlwanela go sala mo Athene re le rosi ,
52003002	mme ra roma Timotheo mokaulengwe wa rona , modiredi wa Modimo , modiri-ka-rona mo Efangeleng ya ga Keresete , gore a lo tiise le go lo kgothatsa mo tumelong ya lona
52003003	gore go se nne ope yo o tshikinngwang ka dipitlagano tseno ; gonne lo itse ka losi gore re di beetswe .
52003004	Gonne e rile re sa ntse re na le lona , ra lo bolelela pele gore re tla pitlaganngwa , fela jaaka go dirafetse , e bile lo a itse .
52003005	Jaanong ya re ke palelwa ke go tlhola ke itshoka , ka roma motho ka ntlha ya moo gore ke tle ke itse tumelo ya lona , e se re gongwe moraedi a bo a lo raetse , mme tiro ya rona ya nna lefela .
52003006	Mme jaanong Timotheo o bile a tla , a tswa koo go lona , a re tsholetse mafoko a a itumedisang ka ga tumelo ya lona le lorato lwa lona le a gore lo ntse lo re gopola ka molemo , lo tlhologeletswe go re bona jaaka le rona re tlhologeletswe go bona lona ;
52003007	ka moo bakaulengwe , re gomotsegile ka ga lona ka tumelo ya lona mo tlalelong yotlhe ya rona le mo pitlaganong ya rona ;
52003008	gonne jaanong re a phela , fa lona lo eme ka tlhomamo mo Moreneng .
52003009	Mme re ka leboga Modimo ka eng ka ntlha ya lona , ra lebogela boitumelo jotlhe jo re lo itumeletseng ka jona fa pele ga Modimo wa rona ?
52003010	Re ntse re rapela thata thata bosigo le motshegare gore re bone difatlhego tsa lona le go tlatsa tse di tlhaelang mo tumelong ya lona .
52003011	Mme a Modimo Rraetsho ka esi le Jesu , Morena wa rona , a re siamisetse tsela ya go tla koo go lona .
52003012	A Morena a lo godise , a ba a lo totise loratong lwa go ratana le lwa go rata botlhe jaaka le rona re lo rata ,
52003013	gore dipelo tsa lona di tiisiwe , di se nne molato , di nne mo boitshepong fa pele ga Modimo Rraarona , mogang Jesu , Morena wa rona , a tlang gape le baitshepi botlhe ba gagwe .
52004001	Bakaulengwe , jaanong re tswelela ka go lo rapela le go lo kaela ka Morena Jesu gore lo nne lo tote bogolo thata , jaaka lo ithutile mo go rona ka fa lo tshwanetseng go tsamaya le go kgatlha Modimo ka teng , jaaka lo setse lo sepela .
52004002	Kana lo itse ditaolo tse re di lo neetseng ka Morena Jesu ;
52004003	gonne se Modimo o se batlang ke boitshepiso jwa lona gore lo tile boaka ,
52004004	gore mongwe le mongwe wa lona a itse go nyala mosadi ka boitshepo le tlotlo ,
52004005	e seng ka go fenngwa ke keletso , jaaka baheitane ba ba sa itseng Modimo .
52004006	A go se nne ope yo o patikang mokaulengwe wa gagwe , le e seng go mo tsietsa mo thekisanyong ; gonne Morena ke mmusolosi mo dilong tsotlhe tseo , jaaka re kile ra lo bolelela , ra lo tlhomamisetsa .
52004007	Gonne Modimo ga o a re biletsa boitshekologong , o re bileditse boitshepisong .
52004008	Jalo he , yo o nyatsang ga a nyatse motho , mme o nyatsa Modimo o o lo neileng Mowa o o Boitshepo wa ona .
52004009	Ka ga go ratana ga bakaulengwe ga go batlege mo go lona gore ke lo kwalele ; gonne lona ka losi lo rutilwe ke Modimo go ratana ;
52004010	kana lo bile lo direla bakaulengwe botlhe jalo ba ba koo Maketonia yotlhe . Mme bakaulengwe , re lo kaela gore lo nne lo tote bogolo thata ,
52004011	lo itlotle ka go tshela ka boiketlo le go dira tsa lona le go sebetsa ka diatla tsa lona jaaka re lo laetse
52004012	gore lo tsamae ka tlotlego mo go bone ba ba kwa ntle , mme lo se tlhoke sepe sa bone .
52004013	Bakaulengwe , ga re rate gore lo tlhoke go itse ka ga bone ba ba robetseng , gore lo se hutsafale jaaka ba bangwe ba ba se nang tsholofelo ;
52004014	gonne fa re dumela gore Jesu o ne a swa , a ba a tsoga , le bone ba ba swetseng mo go Jesu , Modimo o tla ba isa nae .
52004015	Gonne se re se lo bolelelang ka Lefoko la Morena ke se : Rona ba re phelang , ba re salelang go tla ga Morena , ga re kitla re raka ba ba robetseng .
52004016	Gonne Morena ka esi o tla fologa kwa legodimong ka mokgosi le ka lentswe la moengele yo mogolo le ka phala ya Modimo , mme baswi ba ba swetseng mo go Keresete ba tla tsoga pele .
52004017	Morago ga moo rona ba re setseng re sa ntse re tshela re tla tsholelediwa kwa loaping ka maru mmogo le bone go ya go kgatlhantsha Morena . Mme jalo re tla nna le Morena ka gale .
52004018	Gomotsanyang he ka mafoko ao .
52005001	Jaanong , bakaulengwe , ga go batlege gore lo kwalelwe ka ga dipaka le dinako ;
52005002	gonne lona ka losi lo itse sentle gore letsatsi la Morena le tla tla fela jaaka legodu bosigo .
52005003	Gonne e tla re go twe : “ Go kagiso le polokego ! ” ke gona tshenyego e tla ba welang ka tshoganyetso , jaaka ditlhabi di wela mosadi yo moimana , mme ga ba kitla ba falola .
52005004	Mme lona , bakaulengwe , ga lo mo lefifing , mo letsatsi leo le ka lo welang jaaka legodu .
52005005	Nnyaya , lona lotlhe lo bana ba lesedi le bana ba letsatsi ; ga re ba bosigo le e seng ba lefifi .
52005006	Ka moo he a re se robaleng jaaka ba bangwe , mme a re nneng re thantse , re nne tekano ;
52005007	gonne ba ba robetseng ba robetse bosigo , le ba ba tagilweng ba tagilwe bosigo .
52005008	Mme rona ba re leng ba letsatsi , a re nneng tekano , re apere sefemela-sehuba sa tumelo le sa lorato , le tsholofelo ya phologo go nna kuane ya phemelo .
52005009	Gonne Modimo ga o a re beela bogale , mme o re beetse go bona phologo ka Morena wa rona Jesu Keresete
52005010	yo o re swetseng gore le fa re tsogile gongwe re robetse , re phele mmogo nae .
52005011	Ka moo gomotsanyang lo agane jaaka lo ntse lo dira .
52005012	Mme , bakaulengwe , re lo rapela gore lo tlotle bone ba ba itapisang ka lona , ba ba lo okameng mo Moreneng , ba ba lo layang ,
52005013	lo ba kaye segolo bogolo ka lorato ka ntlha ya tiro ya bone . Agisanyang nabo .
52005014	Bakaulengwe , re lo kaela re re : Kgalemelang ba ba bofafalele , nametsang ba ba nyemang moko , tlhokomelang ba ba bokoa , lo nne pelotelele le botlhe .
52005015	Tlhokomelang gore go se nne ope yo o busetsang yo mongwe bosula ka bosula , mme tlhoafalang ka gale go direlana molemo le go o direla botlhe .
52005016	Itumeleng ka gale .
52005017	Se khutleng go rapela .
52005018	Lebogang mo dilong tsotlhe ; gonne moo ke thato ya Modimo mo go Keresete Jesu ka ga lona .
52005019	Se timeng Mowa .
52005020	Se nyatseng dithuto tsa Lefoko la Modimo .
52005021	Tlhotlhomisang tsotlhe , lo boloke tse di siameng .
52005022	Fapogang mofuta mongwe le mongwe wa bosula .
52005023	Mme a Modimo wa kagiso ka osi o lo itshepise gotlhe ; a mewa ya lona le maphelo a lona le mebele ya lona di bolokwe , e nne tse di itekanetseng , di se na molato mo go tleng ga Morena wa rona Jesu Keresete .
52005024	Ona o o lo bitsang o a ikanyega , o bile o tla dirafatsa .
52005025	Bakaulengwe , re rapeleleng .
52005026	Dumedisang bakaulengwe botlhe ka katlo e e boitshepo .
52005027	Ke lo tiisetsa ka Morena gore lokwalo loo lo buisediwe bakaulengwe botlhe ba ba boitshepo .
52005028	A bopelotlhomogi jwa Morena wa rona Jesu Keresete bo nne le lona !
53001001	Nna Paulo le Silefano le Timotheo re kwalela phuthego ya Thesalonika e e mo go Modimo Rraetsho le mo go Morena Jesu Keresete :
53001002	A bopelotlhomogi bo nne le lona le kagiso tse di tswang mo go Modimo Rraetsho le mo go Morena Jesu Keresete !
53001003	Re tshwanetse go leboga Modimo ka gale ka ntlha ya lona , bakaulengwe , jaaka go tshwanetse ; ka gonne tumelo ya lona e ntse e gola thata , le lorato lwa mongwe le mongwe wa lona lo lo ratanang ka lone lo ntse lo totela pele .
53001004	Ke ka moo rona ka rosi re belafalang ka lona mo diphuthegong tsa Modimo ka ntlha ya boitshoko jwa lona le tumelo mo dipogisong tsotlhe tsa lona le mo dipitlaganyong tse lo di itshokelang .
53001005	Ke sesupo sa katlholo e e siameng ya Modimo gore lo kaiwe lo le ba ba tshwanetseng puso ya Modimo e lo bileng lo e bogela ;
53001006	ka gonne go siame mo Modimong gore o busetse ba ba lo pitlaganyang pitlaganyo ,
53001007	mme lona ba lo pitlaganngwang o lo lapolose mmogo le rona mo ponatshegong ya Morena Jesu , mogang a tswang kwa legodimong , a na le baengele ba thata ya gagwe ,
53001008	a le mo kgabong ya molelo , a busolosa bone ba ba sa itseng Modimo , e bong bone ba ba sa utlweng Efangele ya ga Jesu Morena wa rona .
53001009	Ba tla boga petso , e bong tshenyego e e sa khutleng , e le ya go nna kgakala le sefatlhego sa Morena le kgalalelo ya thata ya gagwe ,
53001010	motlhang a tlang go galalediwa mo baitsheping ba gagwe , le go gakgamalelwa ke badumedi botlhe ka letsatsi leo ; gonne tshupo ya rona e re e lo reretseng e dumetswe .
53001011	Ke ka moo re ntseng re lo rapelela gore Modimo wa rona o lo dire ba ba tshwanetseng pitso , o bo o dirafatse natefelo nngwe le nngwe ya bopelontle jwa ona le tiro ya tumelo ka thata ,
53001012	gore leina la ga Jesu Morena wa rona le galalediwe mo go lona le lona mo go ene ka fa bopelotlhomoging jwa Modimo wa rona le jwa Morena Jesu Keresete .
53002001	Ba ga etsho , re lo rapela ka ntlha ya go tla ga Morena wa rona Jesu Keresete le ka ntlha ya go phuthegela ga rona kwa go ene
53002002	gore lo se ka lwa akofa lwa faposiwa maikutlo le e seng go tshosiwa ke sepe , le fa e ka nna mowa gongwe lefoko gongwe lokwalo lo go ka tweng lo tswa mo go rona lwa go re letsatsi la Morena le setse le tsile .
53002003	Lo se ka lwa tsiediwa ke ope ka mokgwa ope ; gonne go tshwanetse go tla tenego pele , le motho wa boikepo a itshupe , e bong motho wa tshenyego ,
53002004	ene moganetsi yo o ikgodisetseng sengwe le sengwe se se bidiwang modimo gongwe se se obamelwang , mo o bileng a ya go dula mo Tempeleng ya Modimo , a itshupa a re , ke ene Modimo .
53002005	A ga lo gakologelwe gore e rile ke sa ntse ke na le lona , ka lo bolelela dilo tseo ?
53002006	Mme jaanong lo itse se se mo diegisang go ya a be a senolwe mo motlheng wa gagwe ;
53002007	gonne bosaitsiweng jwa boikepo bo setse bo dira ; fela yo o bo diegisang go fitlha jaanong o tshwanetse go tlosiwa pele fa gare .
53002008	Mme ke gona foo moikepi o tla senolwang , yo Morena Jesu o tla mmolayang ka pudulo ya molomo wa gagwe , a mo nyeletsa ka ponatshego ya go tla ga gagwe ,
53002009	ene yoo go tla ga gagwe go leng ka fa tirong ya ga Satane ka thata ya mefutafuta le ka ditshupo le dikgakgamatso tsa maaka
53002010	le ka tsietso yotlhe ya tshiamololo mo go bone ba ba latlhegang , ka ba se ka ba amogela lorato lwa go rata boammaaruri gore ba pholosiwe .
53002011	Ke ka ntlha ya moo Modimo o ba romelang timetso e e thata gore ba tle ba dumele maaka ,
53002012	gore botlhe ba ba se kang ba dumela boammaaruri , mme ba kgatlhilwe ke tshiamololo , ba atlholwe .
53002013	Mme rona re tshwanetse go leboga Modimo ka gale ka ntlha ya lona , bakaulengwe ba lo ratwang ke Morena , ka gonne Modimo o sa le o lo itlhaolela go tswa tshimologong gore lo pholosiwe ka go itshepisiwa ke Mowa le ka go dumela boammaaruri .
53002014	Ke se o lo bileditseng sona ka Efangele ya rona gore lo rue kgalalelo ya Morena wa rona Jesu Keresete .
53002015	Ka moo he , ba ga etsho , emang ka tlhomamo , lo dirise dithuto tse lo di rutilweng , e ka nna ka molomo gongwe ka lokwalo lo lo tswang go rona .
53002016	Mme Morena wa rona Jesu Keresete ka esi le Modimo Rraetsho yo o re ratileng , a ba a re naya kgomotso e e sa khutleng le tsholofelo e e molemo ka bopelotlhomogi ,
53002017	a a gomotse dipelo tsa lona , a lo tiise mo tirong nngwe le nngwe e e siameng le lefokong lengwe le lengwe le le siameng .
53003001	Bakaulengwe , re sa ntse re re : Re rapeleleng gore Lefoko la Morena le ate ka bonako , le be le galalediwe fela jaaka mo go lona ;
53003002	le gore re gololwe mo bathong ba ba sokameng ba ba bosula ; gonne go dumela ga se ga botlhe .
53003003	Mme Morena o boikanyo yo o tla lo tiisang , a ba a lo femela mo go yo-o-bosula .
53003004	Mme re lo ikanya mo Moreneng gore se re se lo laelang , lo a se dira , le gona lo tla nna lo se dira .
53003005	A Morena a gogele dipelo tsa lona loratong lwa Modimo le boitshokong jwa ga Keresete .
53003006	Ba ga etsho , re lo laela ka leina la Morena Jesu Keresete gore lo ikgaoganye le mokaulengwe mongwe le mongwe yo o tsamayang ka bofafalele , e seng ka fa thutong e lo e amogetseng mo go rona .
53003007	Lo itse ka losi ka fa lo tshwanetseng go re etsa ka teng ; gonne ga re a ka ra tsamaya ka bofafalele mo go lona .
53003008	Le gona , ga re a ka ra batla go ja dijo mo go ope tse re di fiwang fela , mme re ne ra dira bosigo le motshegare ka matsapa le tapisego gore re se imele ope wa lona .
53003009	Ga se go re , ga re na tshiamelo ya go dira jalo , mme ke go re , re ipee sekao mo go lona gore lo re etse .
53003010	Kana le jale fa re na le lona , re lo laetse jaana ra re : “ Fa mongwe a gana go dira , le gona a se ka a ja . ”
53003011	Gonne re utlwa go twe , bangwe ba tsamaya ka botlhaswa mo go lona , ba sa dire sepe , fa e se tse di se nang mosola fela .
53003012	Ba ba ntseng jalo re ba laela , e bile re ba laya ka Morena Jesu Keresete gore ba dire ka tidimalo , ba je dijo tse e leng tsa bone .
53003013	Mme lona , bakaulengwe , se lapeng go dira tse di molemo .
53003014	Mme fa mongwe a sa utlwe lefoko la rona ka lokwalo loo , lo mmee leitlho , mme lo se ka lwa kopana nae , gore a tle a tlhajwe ke ditlhong ;
53003015	le gale lo se ka lwa mo kaya mmaba , mme lo mo kgalemele jaaka mokaulengwe .
53003016	A Morena wa kagiso ka esi a lo nee kagiso ka metlha yotlhe le ka mekgwa yotlhe . A Morena a nne le lona lotlhe !
53003017	Tumediso ya me ke eo , ke le Paulo , ke e kwala ka letsogo la me . Ke yona sesupo sa me mo lokwalong longwe le longwe lo lo tswang go nna ; ke kwala jalo .
53003018	A bopelotlhomogi jwa Morena wa rona Jesu Keresete bo nne le lona lotlhe !
54001001	Nna Paulo , moapostolo wa ga Keresete Jesu ka fa taolong ya Modimo Moregolodi le ya ga Keresete Jesu yo e leng tsholofelo ya rona ,
54001002	ke kwalela Timotheo , ngwanake tota mo tumelong : A bopelotlhomogi bo nne le wena le boutlwelo-botlhoko le kagiso tse di tswang mo go Modimo Rara le mo go Keresete Jesu , Morena wa rona !
54001003	E rile fa ke tla ya kwa Maketonia , ka go laela ka re : O sale mo Efeso , o be o laole batho bangwe gore ba se ka ba ruta thuto e sele ,
54001004	le e seng go tlhokomela dinaane le dithulaganyo tse di sa feleng tsa maina a ditshika , tse di tsosang dikgang , bogolo go go tlhokomela thulaganyo ya pholoso ya Modimo e e dirafalang ka tumelo .
54001005	Mme se taolo eo e isang kwa go sona ke lorato lo lo tswang mo pelong e e itshekileng le mo segakoloding se se se nang molato le mo tumelong e e se nang boitimokanyo ;
54001006	ke dilo tse batho bangwe ba di fapogileng , ba fapogela kwa dipuong tsa boithamako .
54001007	Ba rata go nna baruta-molao , etswe ba sa tlhaloganye tse ba di buang , le fa e le tse ba reng ke tsa nnete tota .
54001008	Mme re itse gore molao o molemo , fa motho a o dirisa ka fa go tshwanetseng ka teng ,
54001009	a itse gore molao ga o a beelwa mosiami , mme o beetswe basiamolodi le baitaodi le baikepi le baleofi le baitshepologi le basokami le ba ba bolayang borraabo le bommaabo le ba ba bolayang batho ,
54001010	le baakafadi le basenya-basimane le bautswa-batho le baaki le ba ba ikanang ka maaka , le fa go le sengwe se sele se se sa utlwaneng le thuto e e itekanetseng
54001011	ka fa Efangeleng e ke e neetsweng ya kgalalelo ya Modimo o o sego ka boona .
54001012	Ke leboga ene yo o nnonotshitseng , e bong Keresete Jesu Morena wa rona , ka a nkaile ke le boikanyo , a ntira modiredi wa gagwe ,
54001013	nna yo e rileng pele ka bo ke le mokgadi le mmogisi le mogateledi . Mme ke utlwetswe botlhoko , ka ke dirile jalo ke sa itse , ke tlhoka tumelo .
54001014	Mme bopelotlhomogi jwa Morena wa rona bo ne jwa nna bogolo mo go fetang mmogo le tumelo le lorato lo lo mo go Keresete Jesu .
54001015	Lefoko le le ikanyegang , le le tshwanetseng go amogelwa tota ke le : Keresete Jesu o tsile mo lefatsheng go pholosa baleofi ba nna ke leng yo mogolo wa bone .
54001016	Mme se ke utlwetsweng botlhoko ka ntlha ya sona ke gore Jesu Keresete a senole bopelotelele jotlhe mo go nna , ke nne wa ntlha gore e nne sekao sa ba ba tla dumelang mo go ene go isiwa botshelong jo bo sa khutleng .
54001017	Mme jaanong Kgosi ya masakhutleng , e bong Modimo o o sa nyeleleng , o o sa bonweng , o o botlhale o le osi , a tlotlo le kgalalelo e nne tsa ona ka bosakhutleng ! Amen .
54001018	Ke go neela taolo eo , wena Timotheo , ngwanaka , ka fa dipolelelong-pele tse di kileng tsa buiwa ka ga gago gore o tlhabane tlhabano e e molemo ka tsona ,
54001019	o ntse o na le tumelo le segakolodi se se se nang molato , se batho bangwe ba se latlhileng , mme ba senyegelwa ke tumelo ,
54001020	ba Himeneo le Aleksantere e leng bangwe ba bone , ba ke ba neetseng Satane gore ba rutiwe go lesa go kgala Modimo .
54002001	Jaanong ke kaela pele ga tsotlhe gore dikopo le dithapelo le dithapelelo le ditebogo di direlwe batho botlhe ,
54002002	le dikgosi le botlhe ba ba leng bagolo , gore re nne le bophelo jwa boiketlo le tidimalo ka poifo-Modimo yotlhe le ka tlotlego .
54002003	Go dira jalo go molemo , go bile go natefela Modimo , Morepholosi ,
54002004	o o ratang gore batho botlhe ba pholosiwe le go fitlha mo kitsong ya boammaaruri .
54002005	Gonne go Modimo o le mongwe fela le motsereganyi a le mongwe fela fa gare ga Modimo le batho , e bong Keresete Jesu , a le motho ,
54002006	yo o ineetseng go nna tefo ya kgololo ya botlhe ; ke yona tshupo e e tla rerwang ka metlha e e leng yona ,
54002007	e ke laotsweng go nna motlhaba-mokgosi le moapostolo wa yona le moruti wa baheitane go ba isa mo tumelong le mo boammaaruring ; ke bua nnete mo go Keresete , ga ke ake .
54002008	Ke ka moo ke ratang gore banna ba rapele mo mafelong otlhe , ba tsholeditse mabogo a a boitshepo kwa ntle ga bogale le pelaelo .
54002009	Le gona jalo ke rata gore basadi ba kgabe ka diaparo tse di tshwanetseng ka tshisimogo le ka tekano , e seng ka meriri e e logilweng le ka gouta , gongwe ka ditalama le diaparo tsa tlhotlhwa e kgolo ,
54002010	mme e nne ka ditiro tse di molemo jaaka go tshwanetse basadi ba ba ratang go supa poifo-Modimo .
54002011	A mosadi a ithute mo tidimalong ka boikokobetso jotlhe .
54002012	Ga ke letlelele mosadi go ruta , le fa e le go laola monna , mme a a nne mo tidimalong .
54002013	Gonne Atame o bopilwe pele , Efa a bopiwa morago .
54002014	Le gona Atame ga a ka a tsiediwa , mme mosadi ene a tsiediwa , a wela mo molatong .
54002015	Mme o tla pholosiwa ka go belega bana , fa basadi ba ka nna ba ntse ba le mo tumelong le mo loratong le mo boitshepisong jo bo nang le tekano .
54003001	Lefoko le le boikanyo ke le : Fa motho a batla tiro ya boruti , o eletsa tiro e e molemo .
54003002	Mme jaanong modisa wa phuthego o tshwanetse a bo a se na molato , e le monna wa mosadi a le mongwe fela , a le tekano , a na le tlhaloganyo , a na le mekgwa e mentle , a tshola baeng , a nonofile mo go ruteng ;
54003003	e se letagwa , a se borumolano , e se mmatli wa mahumo ka mokgwa o o maswe , mme a le tsalano , e se motho wa kgang , e se morati wa madi ;
54003004	e le yo o laolang lelapa la gagwe sentle , a na le bana ba ba utlwang ka tlotlego yotlhe .
54003005	Fa motho a sa itse go laola lelapa le e leng la gagwe , o ka babalela jang phuthego ya Modimo ?
54003006	A e se nne motho yo mošwa tumelong , e se re gongwe a ikgogomosa , a wela mo tshekisong ya ga Diabolo .
54003007	E bile o tshwanetse go nna le tumo e e siameng mo go ba ba kwa ntle gore a se wele mo kgobong le mo serung sa ga Diabolo .
54003008	Badiredi le bone ba tshwanetse go nna batho ba tlotlego , ba se diteme-pedi , ba sa itlopele bojalwa , ba sa batle mahumo ka mokgwa o o maswe ,
54003009	ba tshegeditse bosaitsiweng jwa tumelo ka segakolodi se se itshekileng .
54003010	Le bone a ba tlhatlhojwe pele ; ke gona ba ka dirang tiro ya bodiredi , fa ba se na nyatsego .
54003011	Le bone basadi a e nne ba ba tlotlegang , e se balatofatsi ; a ba nne tekano le boikanyo mo dilong tsotlhe .
54003012	A modiredi mongwe le mongwe a nne le mosadi a le mongwe fela , e nne ba ba laolang bana ba bone le malapa a bone sentle ;
54003013	gonne ba ba dirileng sentle ka tiro ya bodiredi ba bona boemo jo bo molemo le namatshego e kgolo mo tumelong ya go dumela mo go Keresete Jesu .
54003014	Dilo tseo ke di go kwalela ka tsholofelo ya gore ke tla akofa ke tla koo go wena ,
54003015	gore e re fa nka diega , o be o itse ka fa go tshwanetseng ga dirwa ka teng mo ntlong ya Modimo e e leng phuthego ya Modimo o o tshelang , le pinagare le motheo wa boammaaruri .
54003016	Mme ga go na pelaelo , bosaitsiweng jwa poifo-Modimo bo bogolo jwa go re : Jesu o bonaditswe mo nameng , a supelwa tshiamo ke Mowa , a bonwa ke baengele , a rerwa mo baheitaneng , a dumelwa mo lefatsheng , a tsholediwa ka kgalalelo .
54004001	Mowa o bolela ka thanolo gore mo metlheng ya bofelo bangwe ba tla tenega mo tumelong , ba ineela mo meweng e e timetsang le mo dithutong tsa medemone ,
54004002	e le ka boitimokanyo jwa ba ba buang maaka , ba digakolodi tsa bone di tshwailweng jaaka ka tshipi e e molelo .
54004003	Ba iletsa batho go nyalana , ba laola gore go ilwe dijo tse Modimo o di diretseng go amogelwa ka tebogo ke badumedi ba ba itseng boammaaruri ;
54004004	gonne sengwe le sengwe se Modimo o se dirileng se molemo , mme ga go sepe se se nang le go latlhwa , fa se amogelwa ka tebogo ;
54004005	gonne se itshepisiwa ka Lefoko la Modimo le ka thapelo .
54004006	Fa o gakolola bakaulengwe dilo tseo , o tla bo o le modiredi yo o molemo wa ga Keresete Jesu , o le yo o ikotlang ka mafoko a tumelo le a thuto e e siameng e o ntseng o e setse morago .
54004007	Mme o gane dinaane tse di sa itshepang tsa basadi bagolo . Bogolo o itlwaetse poifo-Modimo .
54004008	Gonne go sidila mmele go na le thuso e nnye fela , mme poifo-Modimo yona e na le thuso mo dilong tsotlhe , ka e na le tsholofetso ya botshelo jwa gompieno le ya jo bo tlang .
54004009	Ke lefoko le le ikanyegang le le tshwanetseng go amogelwa tota ;
54004010	go nne re itapisetsa sona seo le go se tlhabanela , ka re solofela mo Modimong o o tshelang , o e leng Mopholosi wa batho botlhe , bogolo wa bone ba ba dumelang .
54004011	Dilo tseo o di ba laele , o di ba rute .
54004012	A go se nne ope yo o nyatsang bokau jwa gago , mme o nne sekao mo go ba ba dumelang ka puo le motsamao le lorato le mowa le tumelo le ka boitsheko .
54004013	Tswelela pele go buisa le go kaela le go ruta , go ya ke be ke tle .
54004014	O se ka wa tlhokomologa neo e e mo go wena , e o e neilweng ka polelelopele le ka go bewa diatla ke bagolo .
54004015	Tlhoafalela dilo tseo , o nne mo go tsona gore botswelelopele jwa gago bo bonatsege mo go botlhe .
54004016	Ikele tlhoko , o be o tlhokomele le yona thuto ; o tlhomame mo dilong tseo . Fa o dira jalo , o tla ipholosa , o be o pholosa ba ba go utlwang .
54005001	O se ka wa kgalemela monnamogolo , mme o mo kaele jaaka e kete ke rraago ,
54005002	le basadi-bagolo jaaka e kete ke bommaago , le ba bašwa jaaka e kete ke bokgaitsadio , ka boitsheko jotlhe .
54005003	Batlholagadi ba e leng batlholagadi tota o ba tlotle .
54005004	Mme fa motlholagadi a na le bana gongwe bana ba bana , a bao ba ithute go supa bodumedi pele mo go ba ga bone le go leboga batsadi ba bone ; gonne seo ke se se kgatlhang Modimo .
54005005	Mme ene yo e leng motlholagadi tota , a tlogetswe a le esi , o solofetse mo Modimong , o tswelela pele ka mekokotlelo le ka merapelo bosigo le motshegare ;
54005006	mme yo o phelelang dikgatlhego tsa gagwe ene o sule , le fa a ntse a phela .
54005007	Dilo tseo le tsona o di ba laele gore ba nne ba ba se nang molato .
54005008	Fa motho a sa tlamele ba ga gabo , bogolo ba e leng ba ntlo ya gagwe , o itatotse tumelo , o bosula bogolo go yo o sa dumeleng .
54005009	A mo palong go kwalwe motlholagadi fela wa dinyaga tse di sa tlhaeleng 60 , yo o neng e le mosadi wa monna a le mongwe fela ,
54005010	a na le tshupo ya ditiro tse di molemo tsa gore o godisitse bana , a tshola baeng , a tlhapisa baitshepi dinao , a thusa ba ba pitlagantsweng , a tlhokomela tiro nngwe le nngwe e e molemo .
54005011	Batlholagadi ba e sa ntseng e le ba bašwa , o ba gane ; gonne e a re fa ba fenngwa ke dikeletso mo go tlotlololang Keresete , ba rate go nyalwa ,
54005012	ba welwe ke katlholo ya gore ba dirolotse maikano a bone a pele .
54005013	Mme le gona ba ineela botshwakga , ba tlwaela go tlhôtlhôma le malapa ; mme ga se go tshwakgafala fela , e bile ke babalabadi le batshwenyi ba ba buang tse di sa tshwanelang .
54005014	Ka ntlha ya moo ke batla gore batlholagadi ba e sa ntseng e le batho ba bašwa ba nyalwe , ba tshole bana , ba dise lelapa , gore ba se nee moganetsi lebaka la go kgoba .
54005015	Gonne bangwe ba setse ba fapogile , ba latela Satane .
54005016	Fa modumedi a na le batlholagadi , a a ba tlamele gore phuthego e se ka ya imediwa , yona e tlamele ba e leng batlholagadi tota .
54005017	Bagolo ba phuthego ba ba tshwereng tiro sentle a ba kaiwe ba tshwanetswe ke tlotlo e e menaganyeng , bogolo bone ba ba dirang ka lefoko le ka thuto ;
54005018	gonne Lokwalo lo a re : “ Kgomo e e phothang o se ka wa e bofa molomo ; ” gape lo a re : “ Modiri o tshwanetswe ke tuelo ya gagwe . ”
54005019	Fa mogolo wa phuthego a latofadiwa , se amogele tatofatso eo , fa e se ka basupi ba babedi gongwe ba bararo .
54005020	Ba ba leofang o ba kgalemele fa pele ga botlhe gore ba bangwe le bone ba boife .
54005021	Ke go laya fa pele ga Modimo le Keresete Jesu le baengele ba ba tlhaotsweng gore o tlhokomele dilo tseo ; o se ka wa atlhola o ise o tlhotlhomise , o se dire sepe ka go gobelelela motho .
54005022	O se ka wa baya motho ope diatla ka potlako , le gona o se ka wa itsenya mo maleong a batho ba bangwe . Wena o nne o itshekile .
54005023	O se tlhole o nwa metsi fela , mme o nwe weinenyana ka ntlha ya mala a gago , le ka o fokola gantsi .
54005024	Maleo a batho bangwe a itsege gotlhe , a ba etelela pele kwa katlholong , mme a ba bangwe a a ba latela .
54005025	Go ntse jalo le ditiro tse di molemo , di itsege gotlhe ; mme tse di sa itsegeng ga di ka ke tsa fitlhegela ruri .
54006001	Botlhe ba e leng batlhanka ba ba mo jokweng a ba kaye beng ba bone e le ba ba tshwanetsweng ke tlotlo yotlhe gore go se kgalwe leina la Modimo le thuto .
54006002	Bone ba ba nang le beng ba ba dumelang a ba se ka ba ba tlhokisa tlotlo , ka e le badumedi-ka-bone , mme a ba ba direle bogolo ; ka gonne ba ba amogelang tirelo e e molemo ke badumedi le barategi . Dilo tseo o di ba rute , o ba laye .
54006003	Fa motho a ruta dilo di sele , mme a sa dumalane le mafoko a a itekanetseng a Morena wa rona Jesu Keresete le thuto ya poifo-Modimo ,
54006004	o ikgogomositse a ntse a sa itse sepe , mme o na le bolwetse jwa dipotsolotso le jwa dikganetsanyo tse di tsalang lefufa le ntwa le dikgalo le dikgopolelo tse di bosula
54006005	le diphapaang tse di sa feleng tsa batho ba ba senyegileng tlhaloganyo , ba ba amogilweng boammaaruri , ka ba itlhoma poifo-Modimo e le papadi .
54006006	Papadi e kgolo ke poifo-Modimo e e nang le pelo e e thethebetseng .
54006007	Gonne ga re a ka ra tsisa sepe mo lefatsheng , mme go bonala gore ga re ka ke ra ntsha sepe mo go lone .
54006008	Mme fa re na le dijo le diaparo a go re lekane .
54006009	Ba ba ratang go huma ba wela mo thaelong le mo serung le mo dikeletsong tse dintsi tsa bosilo tse di senyang , tse di nwetsang batho mo tshenyegong le mo tatlhegong .
54006010	Gonne bopelotshetlha ke modi wa masula otlhe ; e rile batho bangwe ba ineela mo go jona , ba fapoga tumelo , ba itirela matlhoko a mantsi .
54006011	Mme wena , motho wa Modimo , tshaba dilo tseo ! O tsôtelele tshiamo le poifo-Modimo le tumelo le lorato le boitshoko le bopelonolo .
54006012	Tlhabana tlhabano e e molemo ya tumelo , phamola bophelo jo bo sa khutleng jo o bo bileditsweng , wa ba wa ipolela boipolelo jo bo molemo fa pele ga basupi ba le bantsi .
54006013	Ke go laya fa pele ga Modimo o o phedisang dilo tsotlhe le fa pele ga Keresete Jesu yo o supileng boipolelo jo bo molemo fa pele ga Pontio Pilato ,
54006014	ka re : Tshegetsa taolo eo ka mokgwa o o se nang sebala le nyatsego go fitlha ponatshegong ya Morena wa rona Jesu Keresete ,
54006015	e e tla bonatsiwang mo metlheng ya teng ke yo e leng Mmusi a le esi wa masego le Kgosi ya dikgosi le Morena wa barena .
54006016	Ke ene fela yo o nang le bosasweng , yo o agileng mo leseding le le sa ka keng la atamelwa , yo o iseng a ke a bonwe ke motho ope , yo o sa ka keng a bonwa ke ope . Ke ene yo o tshwanetsweng ke tlotlo le puso e e sa khutleng . Amen .
54006017	Bahumi ba lefatshe leno o ba laye gore ba se ka ba ikgodisa le e seng go ikanya khumo e e se nang tlhomamo , mme a ba solofele mo Modimong o o re abelang dilo tsotlhe ka botlalo gore di re jese monate .
54006018	O be o ba laye gore ba dire molemo , ba hume ka fa ditirong tse di molemo , ba itumelele go atswa le go abelana ,
54006019	ba be ba iphuthele mahumo a mothao o o siameng wa tse di tlang gore ba tle ba bone botshelo jwa nnete .
54006020	Timotheo , boloka se o se neilweng , o thibogele dipalabalo tsa boithamako le dikganetsanyo tsa se se bidiwang kitso , etswe e se yona ,
54006021	e bangwe e rileng ba ineetse mo go yona , ba timela ntlheng ya tumelo . A bopelotlhomogi bo nne le lona !
55001001	Nna Paulo , moapostolo wa ga Keresete Jesu ka go rata ga Modimo ka fa tsholofetsong ya botshelo jo bo mo go Keresete Jesu ,
55001002	ke kwalela Timotheo , ngwanake yo o rategang : A bopelotlhomogi le boutlwelo-botlhoko le kagiso tse di tswang mo go Modimo Rara le mo go Keresete Jesu Morena wa rona di nne le wena !
55001003	Ke leboga Modimo o ke sa leng ke o direla go tloga mo go borre ka segakolodi se se itshekileng . Ke ntse ke go gopotse ka gale mo merapelong ya me bosigo le motshegare .
55001004	Ke tlhologeletswe go go bona , fa ke gopola dikeledi tsa gago , gore ke tle ke tladiwe boitumelo .
55001005	Ke gakologelwa tumelo ya gago e e se nang boitimokanyo , e e rileng pele ya bo e agile mo go mmaago-mogolo Loise le mo go mmaago Onika , mme ke dumela gore le mo go wena e teng .
55001006	Ka ntlha ya moo ke go gakolola gore o kgotetse neo ya Modimo gape e e mo go wena ka peo ya diatla tsa me .
55001007	Gonne Modimo ga o a ka wa re naya mowa wa boboi , mme e le wa thata le wa lorato le wa boitshwaro .
55001008	Ka moo o se ka wa tlhajwa ke ditlhong ka ntlha ya tshupo ya go supa ka ga Morena wa rona , le fa e le nna , ke le mogolegwi wa gagwe , mme o bogele Efangele mmogo le nna ka fa thateng ya Modimo
55001009	o o re pholositseng , wa re bitsa ka pitso e e boitshepo , e seng ka fa ditirong tsa rona , mme e le ka fa boikaelelong jwa ona le ka fa bopelotlhomoging jo re sa leng re bo newa mo go Keresete Jesu pele ga metlha e e se nang tshimologo ,
55001010	mme jo jaanong bo senotsweng ka iponatso ya ga Keresete Jesu , Mogolodi wa rona , yo o nyeleditseng loso , a baya bophelo le bosasweng mo leseding ka Efangele
55001011	e ke e beetsweng go nna motlhaba-mokgosi le moapostolo le moruti wa baheitane .
55001012	Ke ka ntlha ya moo ke bogang dilo tseo , mme ga ke tlhajwe ke ditlhong ; gonne ke itse yo ke dumetseng mo go ene , ke bile ke itse ka tlhomamo gore o nonofile go boloka se ke se neetsweng go fitlha mo letsatsing leo .
55001013	Sekao sa mafoko a a itekanetseng a o a utlwileng mo go nna , o se tshegetse mo tumelong le mo loratong lo lo mo go Keresete Jesu .
55001014	Neo e e molemo e o e neetsweng o e boloke ka Mowa o o Boitshepo o o agileng mo go rona .
55001015	Kana o itse gore batho botlhe ba kwa Asia ba nkhularetse , ba Figelo le Heremogene e leng bangwe ba bone .
55001016	A Morena a utlwele ba ntlo ya ga Onesiforo botlhoko ; gonne o ntsitsibositse gantsi , mme a se ka a tlhajwa ke ditlhong ka ntlha ya keetane e e mpofileng .
55001017	Mme e rile a fitlha kwa Roma , a mpatla ka tlhoafalo , a ba a mpona .
55001018	A Morena a mo nee go bona boutlwelo-botlhoko mo Moreneng ka letsatsi leo . Mme dilo tse dintsi tse a di ntiretseng kwa Efeso , ò di itse sentle thata .
55002001	Mme wena , ngwanaka , tia jaanong ka bopelotlhomogi jo bo mo go Keresete Jesu .
55002002	Mme dilo tse o di utlwileng mo go nna go le basupi ba bantsi , o di neele batho ba ba ikanyegang , ba ba bileng ba tla nonofa go di ruta ba bangwe .
55002003	Boga le nna jaaka motlhabani yo o siameng wa ga Keresete Jesu .
55002004	Ga go ope yo e a reng a bololetse tlhabano , a tshwenyegele tse a iphedisang ka tsona , mme o dira gore a kgatlhe ene yo o mmileditseng ntweng .
55002005	Kana le fa motho a tsena mo kgaisanyong , ga a nke a rwesiwa serwalo , fa a sa se lekele ka fa molaong .
55002006	Molemi yo o itapisang o tshwanetse go nna wa ntlha yo o jang maungo .
55002007	Ela se ke se buang tlhoko ; gonne Morena o tla go neela tlhaloganyo mo dilong tsotlhe .
55002008	Gopola Jesu Keresete yo o tsositsweng mo baswing , yo e leng wa losika lwa ga Dafita ka fa Efangeleng ya me
55002009	e ke e bogelang , mo ke bileng ka golegwa jaaka mosenyi . Mme Lefoko la Modimo lone ga le a golegwa .
55002010	Ke gona ka moo ke itshokelang dilo tsotlhe ka ntlha ya batlhaolwi gore le bone ba amogele pholoso e e mo go Keresete Jesu le kgalalelo e e sa khutleng .
55002011	Lefoko le le boikanyo ke le : “ Fa re sule nae , re tla phela nae .
55002012	Fa re itshoka , re tla busa nae ; fa re mo itatola , le ene o tla re itatola .
55002013	Fa re sa ikanyege , ene o tla nna a le boikanyo ; gonne ga a ka ke a iitatola . ”
55002014	Dilo tseo o di ba gopotse , o ba tlhagise fa pele ga Modimo gore ba se ka ba ganetsanya ka mafoko mo go sa thuseng sepe , mme e le fela go isa ba ba a utlwang mo tshenyegong .
55002015	O nne tlhaga gore o itshupetse Modimo o le yo o ikanyegang , o le modiri yo o se nang go tlhajwa ke ditlhong , yo o lebanyang Lefoko la boammaaruri ka tshwanelo .
55002016	Mme dipalabalo tsa boithamako o di tshabe ; gonne babalabadi ba tla nna ba tswelela pele fela mo boikepong .
55002017	Lefoko la bone le tla nna le kekela jaaka tlhagala e e kekelang , ba Himeneo le Fileto e leng bangwe ba bone ,
55002018	ba ba fapogileng boammaaruri ba re tsogo ya baswi e setse e dirafetse , ba be ba senya tumelo ya ba bangwe .
55002019	Le fa go ntse jalo motheo o o tlhomameng wa Modimo o eme , o na le sekano se se reng : “ Morena o itse ba e leng ba gagwe ; ” le se se reng : “ A mongwe le mongwe yo o bitsang leina la Morena a tlogele tshiamololo . ”
55002020	Mme jaanong mo ntlong e kgolo ga go na dijana tsa gouta le tsa selefera fela , mme go na le tsa logong le tsa letsopa le tsona , tse dingwe e le tsa tlotlo , tse dingwe e le tsa tlotlololo .
55002021	Jaanong fa motho a tlhapa dilo tseo , o tla nna sejana sa tlotlo se se itshepisitsweng , se se lebanyeng go direla mong wa ntlo , se se baakanyeditsweng tiro nngwe le nngwe e e molemo .
55002022	Tshaba dikeletso tsa bokau , o batle tshiamo le tumelo le lorato le kagiso mmogo le ba ba bitsang Morena ka dipelo tse di itshekileng .
55002023	Mme dipotso tsa bosilo le tsa bonyana o di gane , ka o itse gore di tsala kgang fela .
55002024	Mme motlhanka wa Morena ga a tshwanela go nna motho wa kgang , mme a a nne pelontle le botlhe , a itse go ruta , mme a itshokele bosula ;
55002025	a be a kgalemele baganetsi ka bonolo , e tle e re gongwe Modimo o ba nee tlhabologo e e isang kitsong ya boammaaruri ,
55002026	ba tle ba rarabologelwe , ba tswe mo serung sa ga Diabolo se ba neng ba tshwerwe ka sona gore ba dirafatse thato ya gagwe .
55003001	Mme itse gore mo malatsing a bofelo go tla tla dipaka tse di bokete ;
55003002	gonne batho e tla nna baithati , baratamadi , baipoki , baikgantshi , bakgadi , ba ba sa utlweng bagolo , ba ba sa lebogeng , ba ba sa itshepang ,
55003003	ba ba se nang lorato , ba ba sa itshwareleng , ba ba latofatsang , ba ba sa itsholeng sentle , ba ba sa itshwareng , ba ba sa rateng sepe se se molemo ,
55003004	balotsana , ba ba kgopo , ba ba ikgogomosang , ba ba ratang dikgatlhego tsa lefatshe bogolo go Modimo ;
55003005	ba ba nang le setshwano sa bodumedi , etswe thata ya jona ba e latotse . Bone bao o ikgaoganye nabo .
55003006	Gonne mo go bao go na le ba ba kukunelang matlo , ba ikgapela basadi ba ba se nang maitsholo , ba ba tletseng boleo , ba gogwa-gogwa ke dikeletso tsa mefutafuta ;
55003007	le fa ba ithuta ka gale , ga ba kgone ka gope go fitlha kitsong ya boammaaruri .
55003008	Banna bao ba ganetsa boammaaruri , jaaka Janese le Jambrese ba kile ba ganetsa Moše . Ke batho ba ba senyegileng maikutlo , mo ba sa tlholeng ba ka dumela .
55003009	Mme ga ba kitla ba tswelela pele ka boleele ; gonne bosilo jwa bone bo tla itsege mo go botlhe , fela jaaka jwa bale bo senogile .
55003010	Mme wena o ntatetse ka thuto le mokgwa le boikaelelo le tumelo le bopelotelele le lorato le boitshoko
55003011	le ditlhomaro le dipogiso , jaaka di ntirafaletse kwa Antiogia le kwa Ikonio le kwa Lesitara . Di kana kang ne , dipogiso tse ke di itshoketseng ! Mme Morena o nkgolotse mo go tsona tsotlhe .
55003012	Botlhe ba ba ratang go phela ka poifo-Modimo mo go Keresete Jesu le bone ba tla bogisiwa .
55003013	Mme batho ba ba bosula le batsietsi ba tla nna ba sulafalela pele , ba timetsa , ba bile ba timediwa .
55003014	Mme wena , tlhomama mo dilong tse o di ithutileng , wa di dumela ka go itemogela , ka o itse ba o ithutileng mo go bone ,
55003015	le ka Dikwalo tse di boitshepo o sa le o di itse go tswa bonyaneng jwa gago , tse di nonofileng go go tlhalefisetsa phologo ka go dumela mo go Keresete Jesu .
55003016	Lokwalo longwe le longwe lo lo kwadilweng ka tlhotlheletso ya Modimo lo molemo go ruta le go kgalemela le go sokolola le go godisa mo tshiamong ,
55003017	gore motho wa Modimo a nne boitekanelo , e nne yo o etleetsegetseng tiro nngwe le nngwe e e siameng ka botlalo .
55004001	Ke go ikanisa fa pele ga Modimo le fa pele ga Keresete Jesu yo o tla atlholang baphedi le baswi , le ka ponatshego ya gagwe le ka puso ya gagwe , ke re :
55004002	Rera Lefoko o nne yo o ipaakantseng ka nako e e leng yona le e e seng yona ; supa molato , o kgalemele , o laye ka bopelotelele jotlhe le ka thuto ;
55004003	gonne go tla tla sebaka se ba tla ganang thuto e e itekanetseng ka sona ; mme ba tla ikgobokanyetsa baruti ka fa dikgatlhegong tsa bona ba ba ba tlakisang ditsebe .
55004004	Ba tla iphaposa ditsebe mo boammaaruring , ba fapogela dinaaneng .
55004005	Mme wena , o nne tekano mo dilong tsotlhe , o itshokele dipogiso , o dire tiro ya moreri wa Efangele , o fetse tirelo ya gago ka botlalo .
55004006	Nna ke setse ke tla dirwa setlhabelo , nako ya me ya go swa e fitlhile .
55004007	Ke tlhabanye tlhabano e e molemo , ke weditse tshiano , ke bolokile tumelo .
55004008	Jaanong ke setse ke beetswe serwalo sa tshiamo se Morena Moatlhodi yo o siameng o tla se nnayang ka letsatsi leo , mme e seng nna ke le nosi , le bona botlhe ba ba ratang ponatshego ya gagwe .
55004009	Itlhaganele go tla kwano go nna ka bonako ;
55004010	gonne Demase o ntlogetse , ka a ratile lefatshe leno , o ile kwa Thesalonika . Keresekese o ile kwa Galatia , Tito o ile kwa Dalematia .
55004011	Ke Luka fela yo ke nang nae . Tsaya Mareko , o be o tle nae ; gonne o tla nthusa thata mo tirelong .
55004012	Tigiko ene ke mo rometse kwa Efeso .
55004013	Kobo e ke e tlogetseng mo go Karepo kwa Teroase , e re o tla , o e ntlele , le dikwalo , bogolo tsa matlalo .
55004014	Aleksantere wa mothudi o ntiretse bosula jo bogolo ; Morena o tla mmusetsa ka fa ditirong tsa gagwe .
55004015	Le wena , o itise mo go ene ; gonne o ganeditse mafoko a rona thata .
55004016	Mo boikarabelong jwa ntlha jwa me ga go a ka ga ema ope le nna , ba ntshabetse botlhe ; a ba se ka ba bonwa molato ka ntlha ya moo .
55004017	Mme Morena ene o ne a ema le nna , a nthatafatsa gore ke tle ke rere Efangele go ya bokhutlong , mme baheitane botlhe ba utlwe ; ka ba ka gololwa mo leganong la tau .
55004018	Morena o tla nkgolola mo tirong nngwe le nngwe e e bosula , a mpholosa , a nkisa mo pusong ya gagwe ya legodimo . A kgalalelo e nne ya gagwe go ya bosakhutleng ! Amen .
55004019	Dumedisa Periseka le Akwila le ba lapa la ga Onesiforo .
55004020	Eraseto o setse kwa Korinthe , Terofimo ke mo tlogetse kwa Mileto a lwala .
55004021	Itlhaganele go tla , mariga a ise a tsene . Eubulo a re , o dumele ; le Putese le Leno le Kelaudia le bakaulengwe botlhe ba a go dumedisa .
55004022	A Morena Jesu Keresete a nne le mowa wa gago ; a bopelotlhomogi bo nne le lona !
56001001	Nna Paulo , motlhanka wa Modimo le moapostolo wa ga Jesu Keresete ka ntlha ya tumelo ya batlhaolwi ba Modimo le ka ntlha ya kitso ya boammaaruri jo bo isang mo poifong-Modimo
56001002	ka tsholofelo ya bophelo jo bo sa khutleng , jo Modimo o o sa ka keng wa aka o sa leng o bo solofetsa pele mo metlheng e e se nang tshimologo ,
56001003	mme wa senola Lefoko la ona mo metlheng ya teng ka thero e ke e neetsweng ka fa taolong ya Modimo Morepholosi ,
56001004	ke kwalela Tito ngwanake tota ka fa tumelong e re e tlhakanetseng : Bopelotlhomogi le boutlwelo-botlhoko le kagiso tse di tswang mo go Modimo Rara le mo go Keresete Jesu , Moregolodi , a di nne le wena !
56001005	Ke go tlogetse kwa Kereta gore o tle o rulaganye dilo tse di neng di setse , le go baya bagolo ba phuthego mo motseng mongwe le mongwe ka fa ke go laetseng ka teng ;
56001006	yo o tlhongwang a e nne yo o se nang molato , monna wa mosadi a le mongwe , a na le bana ba ba dumelang , ba ba sa bonweng molato wa botlhaswa gongwe boitaolo ;
56001007	gonne mookamedi o tshwanetse go nna motho yo o se nang molato , e le yo o tlhokomelang tsa Modimo , e se yo o ikgantshang , e se yo o gakalang fela , e se letagwa , e se morumodi , a sa batle khumo e mpe ,
56001008	mme e le yo o tsholang baeng , yo o ratang se se molemo , yo o itsholang sentle , yo o thokgameng , yo o boitshepo , yo o tekano ,
56001009	a tshegeditse lefoko le le ikanyegang le le lebanyeng thuto gore a kgone go kaela ka thuto e e itekanetseng le go fenya baganetsi .
56001010	Gonne go na le batho ba le bantsi ba ba ganang go utlwa , le babalabadi , le batsietsi , bogolo ba e leng ba thupiso ,
56001011	ba ba tshwanetseng go thijwa melomo , ka ba feretlha malapa gotlhe ka go ruta dilo tse di sa tshwanelang , e le ka ntlha ya papadi e mpe .
56001012	Mongwe wa bone , e bong moporofeti wa bone , o rile : “ Bakereta ke baaki ka gale , ke dibata tse di bosula , ke dimpa tse di bobodu . ”
56001013	Tshupo eo ke ya nnete . Lebakeng leo o ba kgalemele ka bogale gore ba tle ba fole mo tumelong ,
56001014	ba se ka ba tlhokomela dinaane tsa Sejuta le ditaolo tsa batho ba ba fapogang boammaaruri .
56001015	Dilo tsotlhe di itshekile mo go ba ba itshekileng ; mme mo go ba ba itshekologileng , ba ba sa dumeleng , ga go sepe se se itshekileng ; go kgotlelegile maikutlo a bone le digakolodi tsa bone .
56001016	Ba ipolela ba re ba itse Modimo ! mme ba o itatola ka ditiro tsa bone , ka ba le bosula mo go fetisang , ba sa utlwe , ba sa nonofa go dira tiro epe e e molemo .
56002001	Mme wena , bua dilo tse di tshwanetseng thuto e e tshedisang .
56002002	A banna-bagolo ba nne tekano le tlotlego le boiketlo , ba itekanele mo tumelong le mo loratong le mo boitshokong .
56002003	Basadi-bagolo le bone a ba nne jaaka go tshwanetse baitshepi , e se nne balatofatsi , ba se laolwe ke majalwa , e nne ba ba rutang tse di molemo ,
56002004	gore ba rute basadi ba bašwa go rata banna ba bone le go rata bana ba bone ,
56002005	ba nne tekano , ba nne phepa , ba tlhokomele tiro tsa malapa , ba nne molemo , ba ikokobeletse banna ba bone gore Lefoko la Modimo le se ka la kgalwa .
56002006	Makolwane le ona o a kaele fela jalo gore a itshole sentle ,
56002007	o ntse o itshupa ka dilo tsotlhe gore o sekao mo ditirong tse di molemo ; mo go ruteng o itshupe ka maikutlo a a sa senyegang le ka tlotlego ,
56002008	o na le puo e e thokgameng e e se nang go ka ganediwa , gore yo o ganetsang a tle a tlhajwe ke ditlhong , ka a tlhoka bosula jo a ka bo buang ka ga rona .
56002009	Batlhanka o ba kaele gore ba ikokobeletse beng ba bone mo dilong tsotlhe , ba ba kgatlhe , ba se ba ganetse ,
56002010	ba se itseele sepe , mme ba itshupe ka boikanyo jotlhe jo bo molemo gore ba kgabise thuto ya Modimo , Morepholosi , mo dilong tsotlhe .
56002011	Gonne bopelotlhomogi jwa Modimo bo bonetse jo bo tsisetsang batho botlhe pholoso ;
56002012	bo re ruta gore re itatole boikepo le dikeletso tsa lefatshe , mme re phele ka tekano le ka tshiamo le ka borapedi mo lefatsheng leno ,
56002013	re ntse re lebeletse lesego la tsholofelo le ponatshego ya kgalalelo ya Modimo o mogolo le ya ga Keresete Jesu Morepholosi
56002014	yo o re ineeletseng losong gore a re golole mo tshiamololong yotlhe , a be a itshekise batho gore e nne ba gagwe ba ba tlhoafaletseng ditiro tse di molemo .
56002015	Dilo tseo o di bue , o kaele , o supe se e leng molato ka tlhoafalo yotlhe . A go se nne ope yo o go nyatsang .
56003001	O ba gakolole gore ba ikokobeletse mebuso e e laolang , ba e utlwe , ba etleetsegele tiro nngwe le nngwe e e molemo ,
56003002	ba se kgale ope , ba se batle kgang , mme ba nne bopelontle , ba itshupe ka bonolo jotlhe mo bathong botlhe .
56003003	Gonne le rona re kile ra bo re le bosilo , re sa utlwe , re timetse , re direla dikeletso le dikgatlhego dingwe le dingwe , re phela ka bosula le ka lefufa , re ilega , re tlhoanye .
56003004	Mme e rile go bonala bopelontle jwa Modimo , Morepholosi , le go rata batho ga ona ,
56003005	wa re pholosa , e seng ka ntlha ya ditiro tsa tshiamo tse rona re di dirileng , mme e le ka fa boutlwelong-botlhoko jwa ona ka tlhapo ya go tsalwa gape le ka ntšhwafatso ya Mowa o o Boitshepo
56003006	o o o goromeditseng mo go rona ka Jesu Keresete , Morepholosi ,
56003007	gore e tle e re fa re sena go siamisiwa ka bopelotlhomogi jwa ona , re nne barua-boswa ba botshelo jo bo sa khutleng jo re bo solofelang .
56003008	Lefoko leo ke le le ikanyegang . Mme ke rata gore dilo tseo o di bolele ka tlhomamo gore ba ba dumetseng mo Modimong ba tlhoafalele go dira ditiro tse di molemo . Dilo tseo di siame , e bile di thusa batho .
56003009	Mme o katoge dipotso tsa bosilo le dithulaganyo tsa maina a ditshika le dikgang le dikganetsanyo ka ga molao ; gonne ga di thuse sepe , ke tsa boithamako fela .
56003010	Motho yo o simololang kereke ya maitirelo e re fa o sena go mo tlhagisa gangwe gongwe gabedi , a gana , o mo tlogele ,
56003011	ka o itse gore yo o ntseng jalo o kgopo , o a leofa ; o bile o ikatlhotse .
56003012	E re fa ke romela Aretema gongwe Tigiko koo go wena , o itlhaganele go tla go nna kwano Nikopodi ; gonne ke ikaeletse go dika mariga teng .
56003013	Senase , moitse-molao , le Apolo o ba thuse ka tlhoafalo go ka etela pele , gore ba se ka ba tlhoka sepe .
56003014	A ba ga rona le bone ba ithute go nna tlhaga mo ditirong tse di molemo go thusa ka tse di batlegang gore ba se nne ba ba sa ungweng sepe .
56003015	Botlhe ba ke nang nabo ba a go dumedisa . Ntumedisetsa ba ba re ratang mo tumelong . A bopelothomogi bo nne le lona lotlhe ! Amen .
57001001	Nna Paulo , mogolegwi wa ga Keresete Jesu , le Timotheo morwa-rre , re kwalela Filemone , moratiwa wa rona , modiri-ka-rona ,
57001002	le Apia , kgaitsadia-rona , le Aregipo , motlhabani-ka-rona , le phuthego ya mo ntlong ya gago :
57001003	A bopelotlhomogi le kagiso tse di tswang mo go Modimo Rraetsho le mo go Morena Jesu Keresete di nne le lona !
57001004	Ke leboga Modimo wa me ka gale , fa ke go gopola mo merapelong ya me ,
57001005	ka ke utlwa ka ga tumelo ya gago ya go dumela mo go Morena Jesu le ka ga lorato lwa gago lo o ratang baitshepi botlhe ka lone ,
57001006	gore tumelo ya gago e re kopanyeng nao ka yona e itshupe ka kitso ya tse di molemo tsotlhe tse di mo go rona , e le go direla Keresete .
57001007	Gonne ke ne ka nna le boitumelo jo bogolo le kgomotso ka ntlha ya lorato lwa gago ; ka gonne dipelo tsa baitshepi di tsitsibositswe ke wena , morwa-Rra .
57001008	Ka ntlha ya moo , le fa nka go laela se se tshwanetseng ka Keresete ka pelo e e phuthologileng ,
57001009	bogolo ke go rapela ka ntlha ya lorato , ke le Paulo , monnamogolo , yo kajeno e bileng ke le mogolegwi wa ga Keresete Jesu ;
57001010	ke go rapela ka ntlha ya ga Onesimo ngwanake yo ke mo tsetseng ke le mo dikgoleng ,
57001011	yo e rileng pele a bo a se molemo ope mo go wena , mme kajeno o molemo mo go wena le mo go nna .
57001012	Ke mmusetsa koo go wena ; mo tshole ene yo e leng pelo ya me .
57001013	Ke ne ke rata go mo thibela gore a nne le nna , a ntirele mo boemong jwa gago , ke le mo dikgoleng ka ntlha ya Efangele .
57001014	Mme ke ne ke sa rate go dira sepe kwa ntle ga tetlelelo ya gago , gore molemo wa gago o se dirafale jaaka e kete ke ka pateletso , mme e nne ka pelotshweu .
57001015	Gonne motlhamongwe o ne a kgaogantswe le wena ka sebakanyana , e le gore o tle o nne nae ka bosakhutleng ,
57001016	e sa tlhole e le motlhanka , mme e le yo o gaisang motlhanka , e le mokaulengwe yo o rategang ; ke wa me tota , mme bogolo ke wa gago ka fa nameng le mo Moreneng .
57001017	Fa jaanong nna o nkaya molekane wa gago , mo tshole jaaka o ka tshola nna .
57001018	Mme fa a go senyeditse sengwe , gongwe a le molato nao , o se batle mo go nna .
57001019	Ke le Paulo , ke kwadile ka letsogo la me ka re : Nka lefa , ka tloga ka go bontsha gore wena ka wesi o molato mo go nna ka bojotlhe jwa gago .
57001020	Ee , ngwana wa ga rra , a nke ke bone thuso ya gago mo Moreneng : Lapolosa pelo ya me mo go Keresete .
57001021	Ke go kwaletse ka go ikanya kutlo ya gago , ke bile ke itse gore o tla dira le go fetisa se ke se buang .
57001022	Le gona o ke o mpaakanyetse bonno koo ; gonne ke solofela gore ke tla lo neelwa gape ka merapelo ya lona .
57001023	Epafera mogolegwi-ka-nna mo go Keresete Jesu o a go dumedisa ,
57001024	le Mareko le Aristarego le Demase le Luka , badiri-ka-nna .
57001025	A bopelotlhomogi jwa Morena wa rona Jesu Keresete bo nne le mewa ya lona ! Amen .
58001001	E rile Modimo o sena go bua gantsi le ka mekgwa e mentsi le borraetsho ka baporofeti mo metlheng ya bogologolo ,
58001002	wa bua le rona mo bofelong jwa malatsi ano ka Morwaa-ona yo o mmeileng morua-boswa wa dilo tsotlhe , yo e bileng o dirile mafatshe ka ene .
58001003	Ke ene marang a kgalalelo ya ona le setshwano sa bodimo jwa ona , o tshegeditse dilo tsotlhe ka lefoko la thata ya gagwe ; ya re a sena go dira phepafatso ya dibe , a nna ka fa letsogong le le jang la Borena kwa magodimong ,
58001004	a nna mogolo go feta baengele , jaaka a filwe boswa jwa leina le legolo bogolo go maina a bone .
58001005	Gonne ke ofe wa baengele yo o kileng wa mo raya wa re : “ O Morwaake , ke go tsetse kajeno ” ? Wa ba wa re : “ Ke tla nna rraagwe , mme ene o tla nna Morwaake ” ?
58001006	Mme e tla re o tsisa Motsalwapele gape mo lefatsheng , o laele o re : “ Baengele botlhe ba Modimo ba tshwanetse go mo obamela . ”
58001007	Fa e le ka ga baengele , o buile wa re : “ O dira baengele ba ona diphefo le badiredi ba ona dikgabo tsa molelo . ”
58001008	Mme o raya Morwa o a re : “ Modimo , sedulo sa bogosi sa gago ke sa bosakhutleng ; thobane ya bogosi jwa gago ke thobane ya tshiamo .
58001009	O ne o rata tshiamo , mme o tlhoa tshiamololo ; ke gona ka moo , Modimo , Modimo wa gago o go tloditseng lookwane lwa boitumelo go gaisa balekane ba gago . ”
58001010	Gape wa re : “ Wena Morena , o theile lefatshe mo tshimologong , magodimo ke ditiro tsa diatla tsa gago .
58001011	Tseo di tla nyelela , mme wena o nnetse ruri , mme tsona tsotlhe di tla onala jaaka seaparo .
58001012	O tla di mena jaaka kobo , jaaka seaparo , di tla fetolwa , mme wena o ntse o le yo o leng ene ; dinyaga tsa gago ga di nke di khutla . ”
58001013	Mme ke ofe wa baengele yo o kileng wa mo raya wa re : “ Dula ka fa letsogong la me le le jang , ke tle ke tsamae ke dire baba ba gago sebeo sa dinao tsa gago ” ?
58001014	Bone botlhe a ga se mewa e e direlang , e e romelwang tirelong ka ntlha ya ba ba tla ruang pholoso boswa ?
58002001	Ke ka moo re tshwanetseng go tlhokomela bogolo dilo tse re di utlwileng , e se re gongwe ra latlhegelwa ke pholoso .
58002002	Gonne fa lefoko le le builweng ke baengele le ne le tlhomama , le tlolo nngwe le nngwe le go gana go utlwa go ne go amogela petso e e tshwanetseng ,
58002003	rona re ka falola jang , fa re tlhokomologa pholoso e e kalokalo ? Ke e e rileng e sena go bolelwa pele ke Morena , rona ra e tlhomamisediwa ke ba ba e utlwileng ;
58002004	Modimo o ntse o supa mmogo le bone ka ditshupo le dikgakgamatso le dithata tse dintsi le dikabo tsa Mowa o o Boitshepo ka fa thatong ya ona .
58002005	Gonne lefatshe le le tlang , le re buang ka ga lone , ga o a le baya mo taolong ya baengele ;
58002006	mme mongwe o supile felong gongwe a re : “ Kana motho ke eng , fa o mo gopotse , gongwe ngwana wa motho ke eng , fa o mmabalela ?
58002007	O mo tlhaedisitse baengele ka sebakanyana fela , mme morago wa mo rwesa kgalalelo le tlotlo , wa mo laodisa ditiro tsa diatla tsa gago ;
58002008	dilo tsotlhe wa di baya fa tlase ga dinao tsa gagwe . ” Mme kana ka go baya dilo tsotlhe fa tlase ga gagwe , ga o a ka wa sadisa sepe se se seng mo taolong ya gagwe . Mme kajeno ga re ise re bone , fa dilo tsotlhe di beilwe mo taolong ya gagwe .
58002009	Mme ene yo o ne a fetwa ke baengele ka sebakanyana , e bong Jesu , re mmona a rwesitswe kgalalelo le tlotlo ka ntlha ya pogiso ya loso gore a utlwele mongwe le mongwe loso ka bopelotlhomogi jwa Modimo .
58002010	Gonne go ne go tshwanetse ona o dilo tsotlhe di leng ka ntlha ya ona , o dilo tsotlhe di leng ka ona , o o gogetseng bana ba bantsi kwa kgalalelong , gore o ise mosimolodi wa pholoso ya bona kwa botlalong ka dipogo .
58002011	Gonne fa e le yo o itshepisang le ba ba itshepisiwang , botlhe ba tswa mo go a le mongwe fela ; ke ka moo a sa tlhajweng ke ditlhong go ba bitsa bomorwa-rraagwe ,
58002012	fa a re : “ Ke tla bolelela bomorwa-rre leina la gago , ke go opelela mo gare ga phuthego . ”
58002013	A bile a re : “ Nna ke tla mo ikanya ; ” a ba a re : “ Bona , ke fano le bana ba Modimo o ba nneileng . ”
58002014	Jaanong e re ka bana ba na le madi le nama , le ene a nna natso fela jalo , gore a nyeletse ka loso ene yo o nang le thata ya loso , e bong Diabolo ,
58002015	a be a golole botlhe ba ba neng ba le mo bokgobeng botshelong jotlhe ka go boifa loso .
58002016	Gonne ruri ga se baengele ba o ba thusang , mme o thusa ba losika lwa ga Aborahame .
58002017	Ke ka moo o neng a tshwanetse go nna fela jaaka bomorwa-rraagwe mo dilong tsotlhe gore a nne kutlwelo-botlhoko , a nne moperesiti yo mogolo yo o ikanyegang mo dilong tse di lebanyeng Modimo , a tle a batlele batho boitshwarelo jwa dibe .
58002018	Gonne e re ka a bogile ka esi ka go raelwa , o nonofile go thusa ba ba raelwang .
58003001	Ka ntlha ya moo , lona ba ga etsho , ba lo itshepileng , ba lo leng baabelwi ba pitso ya legodimo , elang Jesu tlhoko , Morongwi le Moperesiti yo mogolo wa maipolelo a rona ,
58003002	yo o neng a le boikanyo mo go ona o o mo dirileng , jaaka le ene Moše a ne a le boikanyo mo ntlong yotlhe ya ona .
58003003	Gonne yoo o kailwe a tshwanetswe ke kgalalelo e kgolo go feta Moše , fela jaaka ene yo o agileng ntlo a na le tlotlo e kgolo go feta ntlo .
58003004	Gonne ntlo nngwe le nngwe e agiwa ke motho , mme yo o agileng dilo tsotlhe ke Modimo .
58003005	Le gale Moše o ne a le boikanyo mo ntlong yotlhe ya ona jaaka modiredi , gore a supe ka ga dilo tse di tla bolelwang ,
58003006	mme Keresete o boikanyo jaaka Morwa yo o okametseng ntlo ya ona o ntlo ya ona e leng rona , fa e le gore re tshegeditse phuthologo ya maikutlo le poko ya tsholofelo ka tlhomamo go ya bokhutlong .
58003007	Ka moo utlwang ka fa Mowa o o Boitshepo o buang ka teng o re : “ Kajeno , fa lo utlwa lentswe la ona ,
58003008	se thatafatseng dipelo tsa lona jaaka mo kgakatsegong ka letsatsi la thaelo kwa sekakeng ,
58003009	kwa borraeno ba nthaetseng teng mo tekong , ba ntse ba bonye ditiro tsa me dinyaga di le 40 .
58003010	Ke ka moo ke neng ka galefela losika loo ka re : ‘ Ba timela ka gale ka dipelo ; mme ga ba a ka ba lemoga ditsela tsa me , ’
58003011	mo ke bileng ka ikana ka bogale jwa me ka re : ‘ Ga ba nke ba tsena mo boikhutsong jwa me ! ’ ”
58003012	Bakaulengwe , tlhokomelang gore go se nne ope wa lona yo o pelo e bosula e e sa dumeleng ka go tenegela o o tshelang .
58003013	Mme kgothatsanyang ka letsatsi lengwe le lengwe , go sa ntse go twe : “ kajeno ! ” gore go se nne ope wa lona yo o thatafadiwang ka tsietso ya boleo .
58003014	Gonne re diregile ba ba nang le seabe mo go Keresete , fa re tshegeditse boikanyo jwa ntlha ka tlhomamo go ya bokhutlong .
58003015	Fa go twe : “ Kajeno , fa lo utlwa lentswe la ona , se thatafatseng dipelo tsa lona jaaka mo kgakatsegong ! ”
58003016	Kana ke bomang ba ba neng ba utlwa , ba be ba gakatsa Modimo ? A ga se botlhe ba ba neng ba huduga kwa Egepeto ka Moše ?
58003017	Mme ke bafe ba o ba galefetseng dinyaga di le 40 ? A ga se ba ba neng ba leofile , ba direpa tsa bona di neng tsa namalala kwa sekakeng ?
58003018	Mme ba o ba ikanetseng gore ga ba nke ba tsena mo boikhutsong jwa ona ke bafe , fa e se ba ba neng ba gana go utlwa ?
58003019	Mme re bona , fa ba paletswe ke go tsena ka ntlha ya go sa dumeleng .
58004001	Jaanong he , e re ka tsholofetso ya go tsena mo boikhutsong jwa ona e sa ntse e le teng , a re boifeng e se re gongwe ga bonala mongwe wa lona a setse kwa morago .
58004002	Gonne le rona Efangele re e reretswe fela jaaka bale ; mme lefoko la thero bale ga le a ka la ba thusa sepe , ka le se ka la tsholwa ka tumelo ke ba ba le utlwileng .
58004003	Gonne rona ba re dumetseng re tsena mo boikhutsong , jaaka o buile wa re : “ Ka moo ka ikana ka bogale jwa me ka re : ‘ Ga ba nke ba tsena mo boikhutsong jwa me ! ’ ” le fa ditiro di sa le di fediwa ka tlholego ya lefatshe .
58004004	Gonne mo felong gongwe o buile jaana ka ga letsatsi la bosupa wa re : “ Modimo o ne wa ikhutsa ka letsatsi la bosupa o sena go fetsa ditiro tsotlhe tsa ona . ”
58004005	Mme fale go bile go twe : “ Ga ba nke ba tsena mo boikhutsong jwa me . ”
58004006	Jaanong e re ka go lebeletswe gore bangwe ba tla tsena mo go jona , mme ba ba reretsweng Efangele pele ba se ka ba tsena ka ntlha ya go se utlwe ,
58004007	o baya letsatsi le lengwe gape , e bong la “ kajeno , ” ka go bua ka Dafita morago ga sebaka se se kalo , jaaka pele go tilwe wa re : “ Kajeno , fa lo utlwa lentswe la ona , se thatafatseng dipelo tsa lona ! ”
58004008	Gonne fa Jošua a ka bo a ba isitse boikhutsong , Modimo o ka bo o se ka wa tlhola o bua morago ka ga letsatsi le lengwe .
58004009	Ke gona ka moo boikhutso jwa Sabata bo sa saletseng batho ba Modimo .
58004010	Gonne yo o tsenyeng mo boikhutsong jwa gagwe le ene o ikhutsa a khutlisitse ditiro tsa gagwe jaaka Modimo o ne wa ikhutsa o feditse tsa ona .
58004011	Jaanong he , a re tlhoafaleleng go tsena mo boikhutsong joo gore go se nne ope yo o welang mo tseleng ya bale ya go gana go utlwa .
58004012	Gonne Lefoko la Modimo le a tshela , le a dira , le bogale go feta tšhaka nngwe le nngwe e e magale mabedi ; le a phololela , le be le kgaoganye botshelo le mowa le malokololo le moko , le atlhole dikakanyo le maikutlo a pelo .
58004013	Ga go na sebopiwa sepe se se fitlhegileng fa pele ga ona , mme dilo tsotlhe di bipologile , tsa senoga mo matlhong a ona o re nang le go ikarabela fa pele ga ona .
58004014	E re ka jaanong re na le moperesiti yo mogolo bogolo yo o raletseng magodimo , e bong Jesu , Morwa Modimo , a re ngangatleleng boipolelo jwa tumelo ya rona .
58004015	Gonne moperesiti yo mogolo wa rona ga se yo o palelwang ke go utlwela makoa a rona botlhoko , mme re na le yo o neng a raelwa mo dilong tsotlhe fela jaaka rona , mme a se ka a leofa .
58004016	Ka moo he , a re atameleng sedulo sa bogosi sa bopelotlhomogi ka dipelo tse di phuthologileng gore re tle re amogele kutlwelo-botlhoko , re bone boitshwarelo , re tle re thusiwe ka nako ya teng .
58005001	Gonne moperesiti yo mogolo mongwe le mongwe yo o ntshiwang mo bathong o tlhomamisediwa batho go ba thusa mo ditirelong tsa Modimo gore a tsise dineo le ditlhabelo ka ntlha ya maleo ,
58005002	e le yo o ka utlwelang ba ba sa itseng le ba ba timetseng botlhoko , ka gonne le ene ka esi o kgomaretswe ke bokoa .
58005003	Mme ka ntlha ya jona o tshwanetse go itsisetsa ditlhabelo fela jaaka a tlhabela batho ka ntlha ya maleo .
58005004	Mme ga go ope yo o itseelang tlotlo ya boperesiti , mme ke ka go bidiwa ke Modimo , fela jaaka Arone .
58005005	Le ene Keresete jalo ga a a ka a itseela tlotlo ya go nna moperesiti yo mogolo , mme o e filwe ke o o mo reileng wa re : “ O Morwaake , ke go tsetse gompieno ; ”
58005006	jaaka le go gongwe o buile wa re : “ O moperesiti ka bosakhutleng ka fa mokgweng wa ga Melegi-Seteke . ”
58005007	Ke ene yo , mo malatsing a nama ya gagwe o isitseng merapelo le mekokotlelo ka selelo se se thata le ka dikeledi kwa go ona o o nonofileng go mo golola mo losong , mme a utlwiwa , a gololwa mo poifong .
58005008	Le fa a ne a le Morwa Modimo , a ithuta kutlo ka tse o di bogileng .
58005009	Mme e rile a sena go fitlha maemong a a tletseng , a nna mosimolodi wa pholoso e e sa khutleng wa botlhe ba ba mo utlwang ,
58005010	mme Modimo wa mmitsa Moperesiti yo mogolo ka fa mokgweng wa ga Melegi-Seteke .
58005011	Golo fa re na le tse dintsi go di bua , mme go thata go ka di lo tlhalosetsa , ka lo thibetse ditsebe .
58005012	Gonne fa go lekanngwa sebaka , lo ne lo tshwanetswe lwa bo lo setse lo le baruti ; mme go sa ntse go batlega gape gore lo rutiwe ditlhaka tsa ntlha tsa Lefoko la Modimo ; ee , lo boetse lo tshwanetswe ke lebese , e seng dijo tse di loileng .
58005013	Gonne mongwe le mongwe yo o sa ntseng a phela ka lebese , ga a ise a tlhalefele lefoko le le tletseng la tshiamo , ka a sa le lesea fela .
58005014	Mme dijo tse di loileng ke tsa ba ba godileng , ba ba nang le maikutlo a a tlwaeditsweng go ka farologanya tse di molemo le tse di bosula .
58006001	Ka ntlha ya moo a re feteng thuto ya pele ka ga Keresete , re fetele pele kwa maemong a a tletseng , re se ka ra ba ra thaya motheo gape wa go ikwatlhaela ditiro tse di suleng , wa go dumela mo Modimong ,
58006002	wa thuto ya dikolobetso le ya go baya diatla le ya tsogo ya baswi le ya katlholo e e sa khutleng .
58006003	Re tla dira jalo , fa Modimo o ka re letlelela .
58006004	Gonne go pala mo go ba ba kileng ba sedimosediwa , ba utlwa monate wa neo ya legodimo , ba abelwa Mowa o o Boitshepo ,
58006005	ba utlwa monate wa Lefoko le le molemo la Modimo le wa dithata tsa lefatshe le le tlang ,
58006006	mme ba tloga ba tenega , go a pala go ba ntšhwafatsa gore ba tlhabologe gape , ka ba bapola Morwa Modimo gape ka bobone , ba mo dira nyatsego mo ponatshegong .
58006007	Gonne lefatshe le le nwang pula e e le nang gantsi , le le ungwelang bone ba ba le lemelang dijwalo tse di thusang , lone le bona lesego mo Modimong .
58006008	Mme fa le ungwa mesu le ditshetlho , le a bo le sa thuse sepe , le le gaufi le go hutsiwa , mo bofelelo jwa gona e leng go fisiwa .
58006009	Mme le fa re bua jalo , baratwi , re dumela tse di gaisang moo ka tlhomamo ntlheng ya lona , e bong tse di isang phologong .
58006010	Gonne Modimo ga o tshiamololo go ka lebala tiro ya lona , le lorato lo lo lo supileng ka ntlha ya leina la ona , ka lo diretse baitshepi , mme lo sa ntse lo ba direla .
58006011	Mme re eletsa gore mongwe le mongwe wa lona a supe tlhoafalo e e ntseng jalo gore a bone tsholofelo e e tletseng go ya bokhutlong ,
58006012	gore lo se tshwakgafale , mme lo nne baetsi ba bone ba tse ba di solofeditsweng ba di ruang boswa ka tumelo le ka bopelotelele .
58006013	Gonne e rile Modimo o neela Aborahame tsholofetso , ya re ka o se na ope yo mogolo go ona go ka ikana ka ene , wa ikana ka ona ka osi
58006014	wa re : “ Ammaaruri , ke tla go tshegofatsa thata , ke go atisa gagolo . ”
58006015	Jaanong ya re a sena go leta jalo ka bopelotelele , a amogela tse a di solofeditsweng .
58006016	Gonne batho ba a tle ba ikane ka yo mogolo go bone , mme ikano ke tlhomamiso e e khutlisang kganetso yotlhe mo go bone .
58006017	Ke ka moo e rileng Modimo o rata gagolo go supetsa baja-boswa ba tse di solofeditsweng bosafetogeng jwa boikaelelo jwa ona , wa di tiisa ka maikano ;
58006018	e le gore ka dilo tse pedi tse di sa ka keng tsa fetoga , tse Modimo o sa ka keng wa aka ka gope ka tsona , rona ba re falotseng mo lefatsheng re tle re nne le kgomotso e kgolo , re itshwarelele ka tsholofelo e e beilweng fa pele ga rona ,
58006019	e re nang nayo jaaka seitsetsepelo sa mowa se se tlhomameng , se se sa tshikinyegeng , mme se tsena ka kwa teng ga lesire ,
58006020	kwa Jesu , moeteledipele , a tsenyeng teng ka ntlha ya rona , ene yo o diregileng Moperesiti yo mogolo ka bosakhutleng ka fa mokgweng wa ga Melegi-Seteke .
58007001	Gonne Melegi-Seteke yoo e ne e le kgosi ya Salema le moperesiti wa Modimo o o godimodimo ; o kile a kgatlhantsha Aborahame , jale fa a boa a tswa go fenya dikgosi , a mo tshegofatsa .
58007002	Ke ene yo Aborahame o bileng a mo abela bosome jwa dilo tsotlhe ; ga ntlha e ne e le “ Kgosi ya tshiamo ” , fa go fetolwa leina ; e bile e le kgosi ya Salema , ke go re : “ Kgosi ya kagiso ” ,
58007003	a se na rraagwe , a se na mmaagwe , a sa balelwe mo losikeng lope , a se na tshimologo ya malatsi , le fa e le bokhutlo jwa bophelo , mme a dirilwe gore a tshwane le Morwa Modimo , o ntse a le moperesiti ka gale .
58007004	Elang tlhoko tlhe gore ene yoo o mogolo jang , yo Aborahame , rraetsho mogolwagolwane o mo ntsheditseng bosome jwa thopo !
58007005	Boora Lefi ba ba amogelang boperesiti ba na le taolo ka fa molaong go ntshisa morafe karolo ya lesome , ke go re , ba ga bone , le fa le bone ba dule mo lethekeng la ga Aborahame .
58007006	Mme ene yo e seng wa losika lwa bone , o amogetse karolo ya lesome mo go Aborahame , mme a tshegofatsa ene yo o nang a na le ditsholofetso .
58007007	Kana yo mmotlana o tshegofadiwa ke yo mogolo ; moo ga go na kganetso epe .
58007008	E bile fano batho ba ba swang ba amogela dikarolo tsa lesome , mme jale e ne e le mongwe yo go supiwang ka ga gagwe gore o a tshela .
58007009	Ee , go ka twe , le ene Lefi tota yo o amogelang bosome , o kile a ntsha bosome ka Aborahame ;
58007010	gonne le fa a ne a ise a tsalwe , o ne a le mo lethekeng la ga rraagwe , fa Melegi-Seteke a mo kgatlhantsha .
58007011	Jaanong he , fa ka boperesiti jwa Balefi go ka bo go ne go le botlalo jo batho ba amogetseng molao ka ntlha ya jona , go ne go sa ntse go batlegelang gore go tsoge moperesiti o sele ka fa mokgweng wa ga Melegi-Seteke , yo o sa bidiweng ka fa mokgweng wa ga Arone ?
58007012	Gonne fa boperesiti bo fetolwa , molao le ona o tshwanetse go fetolwa .
58007013	Ene yo dilo tseo di buiwang ka ga gagwe , e ne e le wa lotso lo sele , lo go iseng go ke go nne motho ope wa lone , yo o neng a direla aletare .
58007014	Gonne go a itsege , fa Morena wa rona a dule mo go Juta , lotso lo Moše o se kang a bua sepe le lone ka ga boperesiti .
58007015	Mme seo se bonatsega bogolo thata , fa go tsoga moperesiti yo mongwe ka fa tshwanong ya ga Melegi-Seteke
58007016	yo o sa bewang ka fa molaong wa taolo ya nama , mme a beilwe ka fa nonofong ya bophelo jo bo sa nyeleleng .
58007017	Gonne go supilwe ka ga gagwe ga twe : “ Ò moperesiti ka bosakhutleng ka fa mokgweng wa ga Melegi-Seteke . ”
58007018	Gonne go dirololwa taolo ya pele ka ntlha ya bokoa jwa yona le go sa thuseng sepe ga yona .
58007019	– Gonne molao ga o a ka wa isa sepe kwa botlalong . – Mme go tsisiwa tsholofelo e e gaisang , e re atamelang Modimo ka yona .
58007020	Mme e re ka go sa direga kwa ntle ga ikano — gonne bale ba ne ba diregile baperesiti kwa ntle ga ikano ,
58007021	mme yoo o diregile moperesiti ka go ikana ga yo o mo reileng a re : “ Morena o ikanne , mme ga a kitla a ikwatlhaya , a re : ‘ Ò moperesiti ka bosakhutleng . ’ ”
58007022	Ka moo Jesu o diregile moemedi wa kgolagano e e gaisang .
58007023	E bile bale ba ne ba tswa baperesiti ka bontsi , ka ba palelwa ke go nnela ruri mo tirong ka ntlha ya loso .
58007024	Mme ene yoo , ka a nna ka bosakhutleng , o na le boperesiti jo bo sa fetogeng .
58007025	Ke gona ka moo o nonofileng go pholosa ka botlalo ba ba atamelang Modimo ka ene , ka a phela ka gale go ba rapelela .
58007026	Gonne moperesiti yo mogolo yo o ntseng jalo o ne a batlega mo go rona , yo o boitshepo , a se na bosula , a se na sebala , a kgaogantswe le baleofi , a tlhatloga go feta magodimo ;
58007027	go ne go sa batlege mo go ene gore a ise ditlhabelo ka letsatsi lengwe le lengwe ka ntlha ya dibe tsa gagwe pele , mme morago ka ntlha ya dibe tsa batho jaaka baperesiti ba bagolo bale ; ka gobane seo o se diretse ruri gangwe fela , jale fa a itira setlhabelo .
58007028	Gonne molao o tlhoma batho ba ba nang le makoa go nna baperesiti ba bagolo ; mme lefoko la ikano le le builweng morago ga molao , lone le tlhoma Morwa Modimo yo o leng botlalo ka bosakhutleng .
58008001	Mme se segolo sa tse di buiwang fano ke se : Re na le moperesiti yo mogolo yo o ntseng jalo , yo o neng a ya go nna ka fa ntlheng ya le le jang ya sedulo sa bogosi sa Borena kwa magodimong ;
58008002	e le modiredi wa Felo-ga-Boitshepo , wa Taberenakele ya nnete , e Morena o e tlhomileng , e seng motho .
58008003	Gonne moperesiti yo mogolo mongwe le mongwe o tlhongwa gore a supele dineo le ditlhabelo ; ka moo go ne go batlega gore le ene Jesu a nne le sengwe se a ka se ntshetsang Modimo .
58008004	Mme jaanong fa a ka bo a le mo lefatsheng , a ka bo a se moperesiti , ka gonne ba ba supelang dineo ka fa molaong ba teng ,
58008005	ke ba ba direlang setshwantsho , e bong moriti wa tse di kwa legodimong , jaaka Moše a laetswe ke Modimo , fa a tla aga Taberenakele . Gonne o rile : “ Ela tlhoko gore o dire dilo tsotlhe ka fa setshwantshong se o se bontshitsweng mo thabeng . ”
58008006	Mme jaanong Jesu o amogetse tirelo e e gaisang ya pele fela jaaka a le moruanyi wa kgolagano e le yona e e phalang ya pele , e e tlhomamisitsweng mo motheong wa dipolelelopele tse di molemo bogolo .
58008007	Gonne fa kgolagano ele ya ntlha e ka bo e se na nyatsego epe , go ka bo go sa batlelwa ya bobedi bonno .
58008008	Gonne o a ba nyatsa o re : “ Bonang , malatsi a e tla , go bua Morena , a ke tla dirang kgolagano e ntšhwa le Baiseraele le Bajuta ka ona ,
58008009	e seng kgolagano e e tshwanang le e nkileng ka e dira le borraabo ka letsatsi le ke ne ke ba tshwere mabogong ka lone go ba ntsha kwa lefatsheng la Egepeto ; gonne ga ba a ka ba nna mo kgolaganong ya me , le nna ka ba tlhokomologa , go bua Morena .
58008010	Kana kgolagano e ke tla e dirang le Baiseraele fa morago ga malatsi ano ke ya go re : Ke tla tsenya melao ya me mo maikutlong a bone , ke e kwala mo dipelong tsa bone ; ke tla nna Modimo wa bone , mme bone ba tla nna morafe wa me . Morena a re jalo .
58008011	Go tla bo go sa tlhole go le ope yo o rutang mongwe-ka-ene gongwe morwa-rraagwe a re : ‘ Itse Morena ! ’ gonne ba tla nkitse botlhe , ba bannye le ba bagolo ba bone .
58008012	Gonne ke tla itshwarela ditshiamololo tsa bone , mme maleo a bone le ditlolo tsa bone ga nke ke tlhola ke di gopola ka gope . ”
58008013	Fa o bua o re : “ Kgolagano e ntšhwa , ” ke go re , ya pele o e dirile e kgologolo . Mme se se nnang segologolo , se se onalang , se gaufi le go nyelela .
58009001	Mme jaanong le yona kgolagano ya ntlha e ne e na le dithulaganyo tsa tirelo-Modimo le Felo-ga-Boitshepo ga lefatshe .
58009002	Gonne go ne go tlhongwa Tempelana : Go le karolo ya botlhabatsatsi e go neng go le setlhomo sa lobone le tafole le dinkgwe tsa tshupo mo go yona e e bidiwang Felo-ga-Boitshepo ;
58009003	mme fa morago ga lesire la bobedi go le Tempelana e e bidiwang Felo-ga-Boitshepo-jwa-Maitshepo ;
58009004	mo go neng go na le aletare ya maswalo ya gouta le Letlole la Kgolagano le le manegilweng gouta gotlhe , le mo go lone go neng go le nkgwana ya gouta e e nang le Mmana le thobane ya ga Arone e e kileng ya tlhoga , le matlapa a kgolagano .
58009005	Kwa godimo ga lone go ne go le boKerubime ba kgalalelo , ba okame sekhurumelo sa thuanyo ; mme ga go ka ke ga buiwa ka ga sengwe le sengwe sa dilo tseo jaanong .
58009006	Mme e rile dilo tseo di sena go baakanngwa jalo , baperesiti ba nna ba tsena ka gale mo Felong-ga-Boitshepo , e le go dirafatsa tsa tirelo-Modimo ,
58009007	mme mo Felong ga bobedi go tsena moperesiti yo mogolo a le esi fela gangwe ka ngwaga , e se kwa ntle ga madi a o a isang teng ka ntlha ya maleo a gagwe le a batho a a dirilweng ka go sa itemoge .
58009008	Ka tseo Mowa o o Boitshepo o ne o supa gore tsela e e yang kwa Felong-ga-Boitshepo e ne e ise e bonatsege , fa Taberenakele ya ntlha e sa ntse e le teng ,
58009009	e e leng sekao se se lebileng sebaka seno , e ka fa mokgweng wa yona go isiwang dineo le ditlhabelo teng tse di sa ka keng tsa dira gore modiredi a nne yo o tletseng ka fa segakoloding .
58009010	Kana ke dithulaganyo tsa nama fela ka ga dijo le dino le ditlhapiso tsa mefutafuta , tse di beilweng fela go ya go fitlha sebakeng sa tlhabololo .
58009011	Mme Keresete o tsile go nna moperesiti yo mogolo wa masego a a tla tlang , a ralala Felo-ga-Boitshepo fa go gaisang ga pele ka bogolo le botlalo , fa go sa dirwang ka diatla , ke go re , fa e seng ga tlholego eno .
58009012	Le gona , ga a a tsena ka madi a diphoko le a dinamane , mme o tsenye ka madi a e leng a gagwe gangwe fela mo Felong-ga-Boitshepo-jwa-Maitshepo , a dira kgololo e e sa khutleng .
58009013	Gonne fa madi a diphoko le a dipoo le molora wa namane ya moroba o o gasiwang mo go ba ba kgotlelegileng , di ba itshepisa gore ba nne phepa mo mmeleng ,
58009014	madi a ga Keresete yo o ineetseng Modimo ka Mowa o o sa khutleng go nna setlhabelo se se se nang bogole , ona a tla phepafatsa bogolo jang ne digakolodi tsa rona go tswa ditirong tse di suleng gore re direle Modimo o o tshelang !
58009015	Ke ka ntlha ya moo Keresete e leng Moruanyi wa kgolagano e ntšhwa gore bone ba ba biditsweng ba amogele boswa jo bo sa feleng , jo bo boleletsweng pele , loso lwa gagwe lo sena go dirafala go nna kgololo ya ditlolo tsa sebaka sa kgolagano ya ntlha .
58009016	Gonne kwa lokwalo lwa boswa lo leng teng , loso lwa yo o lo kwadileng lo tshwanetse lwa supiwa .
58009017	Kana lokwalo lwa boswa lo amogela thata ka loso , ka lo sa ka ke lwa nna le thata ka gope , fa yo o lo dirileng a sa ntse a tshela .
58009018	Ka ntlha ya moo kgolagano ya pele le yona ga e a ka ya kgakolwa kwa ntle ga madi .
58009019	Gonne e rile taolo nngwe le nngwe e sena go bolelelwa morafe otlhe ke Moše ka fa molaong , a tsaya madi a dinamane le a diphoko mmogo le metsi le boboa jo bohibidu le mosiama , a ba a kgatsha lokwalo ka losi le morafe otlhe ka tsona ,
58009020	a re : “ Ke ona madi a kgolagano e Modimo o e lo laetseng . ”
58009021	Le yona Taberenakele le didiri tsotlhe tsa tirelo-Modimo a di kgatsha fela jalo ka madi .
58009022	Dilo tse di phepafadiwang ka madi ka fa molaong e batlile go nna tsotlhe , mme kwa ntle ga go tsholola madi ga go na boitshwarelo bope .
58009023	Jaanong go ne go batlega gore ditshwantsho tsa dilo tse di kwa legodimong di phepafadiwe ka ditlhabelo tseo , mme dilo tsa legodimo ka tsosi tsone ka ditlhabelo tse di phalang tsele .
58009024	Gonne Keresete ga a ka a tsena mo Felong-ga-Boitshepo fa go dirilweng ka diatla , fa e leng setshwantsho fela sa felo ga boammaaruri , mme o tsenye mo legodimong tota gore jaanong a bonale fa pele ga sefatlhego sa Modimo ka ntlha ya rona .
58009025	Le gona e ne e se gore a itire setlhabelo gantsi , jaaka moperesiti yo mogolo a tsena mo Felong-ga-Boitshepo-jwa-Maitshepo ka ngwaga le ngwaga ka madi a e seng a gagwe .
58009026	Gonne foo o ka bo a ne a na le go boga gantsi go tswa tlholegong ya lefatshe . Mme jaanong o bonetse gangwe fela mo bokhutlong jwa metlha gore a tlose boleo ka go itira setlhabelo .
58009027	Mme go tla dirafala jaaka batho ba beetswe go swa gangwe fela , mme go tla katlholo morago ga moo :
58009028	Keresete le ene yo o dirilweng setlhabelo gangwe fela gore a tlose maleo a ba bantsi , o tla bonala la bobedi , e se ka ntlha ya boleo mo go bone ba ba mo lebeletseng go ba isa phologong .
58010001	Gonne e re ka molao o na le moriti fela wa dilo tse di molemo tse di tla tlang , e seng tsona tota , ga o ka ke wa dira ka gope , gore ba ba atamelang ba nne ba ba tletseng ka ditlhabelo tse di tshwanang tsa ngwaga le ngwaga tse ba ntseng ba di isa ka gale .
58010002	Go seng jalo , a ga ke re , ditlhabelo di ka bo di sa bolo go khutla go isiwa , fa batho ba sena go phepafadiwa gangwe fela ? — ka gonne ba ba di direlang Modimo ba ka bo ba sa tlhole ba na le letswalo la dibe .
58010003	Mme go ne go gopodiwa maleo ka tsona ka ngwaga le ngwaga .
58010004	Gonne go a pala gore madi a dipoo le a diphoko a tlose maleo .
58010005	Ke ka moo e rileng a tla mo lefatsheng , a bua a re : “ Setlhabelo le tshupelo ò di ganne , mme ò mpaakanyeditse mmele .
58010006	Ditlhabelo tsa phiso le tsa boleo ga di a go natefela .
58010007	Foo ke ne ka re : ‘ Bona , ke tsile ’ — go kwadilwe ka ga me mo Lokwalong — ‘ go dira thato ya gago , Modimo . ’ ”
58010008	Pele o rile : “ Ditlhabelo le ditshupelo le ditlhabelo tsa phiso le tsa boleo tse di tsisiwang ka fa molaong o di ganne , le gona ga di a go natefela . ”
58010009	Ya baa gona a reng : “ Bona , ke tsile go dira thato ya gago . ” Ka go re jalo o dirolola sa pele gore a tlhomamise sa bobedi .
58010010	Ke ka yona thato eo re itshepiseditsweng ruri ka setlhabelo sa mmele wa ga Jesu Keresete .
58010011	Le gale moperesiti mongwe le mongwe o eme ka letsatsi lengwe le lengwe , a dira tsa tirelo-Modimo , a isa ditlhabelo tse di tshwanang gantsi , tse di sa kgoneng ka gope go tlosa maleo .
58010012	Mme ene Jesu , e rile a sena go isetsa maleo setlhabelo se le sengwe , a ya go nnela ruri ka fa letsogong le le jang la Modimo ,
58010013	a ntse a letetse gore baba ba gagwe ba be ba dirwe sebeo sa dinao tsa gagwe .
58010014	Gonne ba ba itshepisiwang o ba dirile ba ba botlalo ka bosakhutleng ka setlhabelo se le sengwe fela .
58010015	Mme le Mowa o o Boitshepo o re supetsa jalo ; gonne e rile Morena a sena go bua a re :
58010016	“ Kgolagano e ke tla e dirang nabo morago ga malatsi ano ke e , “ Morena a ba a re : “ Ke tla tsenya melao ya me mo dipelong tsa bone , ke e kwala mo maikutlong a bone ;
58010017	mme dibe tsa bone le ditshiamololo tsa bone ga nkitla ke tlhola ke di gopola . ”
58010018	Mme jaanong kwa boitshwarelo jwa tsona bo leng teng , ga go tlhole go le setlhabelo ka ntlha ya boleo .
58010019	Jaanong he , ba ga etsho , e re ka re na le phuthologo ka madi a ga Jesu go ka tsena mo Felong-ga-Boitshepo
58010020	ka tsela e ntšhwa e e phelang e o e re buletseng go ka ralala lesire , ke go re , ka nama ya gagwe ;
58010021	e re ka re bile re na le moperesiti yo mogolo yo o okameng Ntlo ya Modimo :
58010022	A re atameleng he ka dipelo tsa boammaaruri , re na le tumelo e e tletseng , re kgatshitswe dipelo , go tlositswe matswalo , re bile re tlhapisitswe mebele ka metsi a a phepa .
58010023	A re kgomareleng boipolelo jwa tsholofelo , re se tshikinyege ; gonne ene o boikanyo yo o re solofeditseng .
58010024	A re elaneng tlhoko gore re tlhotlheletsanye mo loratong le ditirong tse di molemo ,
58010025	re se tlogele go phuthega ga rona , jaaka bangwe ba tlwaetse , mme re kaelane , bogolo thata ka lo bona letsatsi le ntse le atamela .
58010026	Gonne fa re leofa ka bomo , re sena go amogela kitso ya boammaaruri , go tla bo go sa tlhole go na le setlhabelo sepe sa maleo ,
58010027	fa e se tebelelo e e boitshegang ya katlholo le bogale jwa molelo o o tla lailang baganetsi .
58010028	Fa mongwe a latlhile molao wa ga Moše , o swa ka basupi ba babedi gongwe ba bararo , a sa utlwelwe botlhoko .
58010029	Jaanong akanyang he gore ene yo o gatileng Morwa Modimo ka dinao , a kaya madi a kgolagano a o itshepisitsweng ka one dinyana , a sotla Mowa wa bopelotlhomogi : Ene o tla kaiwa a tshwanetswe ke petso e kgolo bogolo jang ne !
58010030	Gonne re itse yo o buileng a re : “ Pusoloso ke ya me , ke tla busolosa ; ” a ba a re : “ Morena o tla atlhola batho ba gagwe . ”
58010031	Ke se se boitshegang go wela mo diatleng tsa Modimo o o tshelang .
58010032	Mme gakologelwang malatsi a pele , a e rileng lo sena go sedifadiwa , lwa itshokela kampano e kgolo ya dipogo ka ona ;
58010033	ntlha nngwe e le ka go dirwa sebogelwa ka ditshotlo le dipitlagano , mme ntlheng e nngwe e le ka go nna balekane ba bone ba ba tshelang mo go tse di ntseng jalo .
58010034	Kana ba ba golegilweng lo ba tlhomogetse pelo , mme go amogwa dithoto tsa lona lwa go itshokela ka boitumelo , ka lo itse gore lona lo na le khumo kwa legodimong e e gaisang tsa lefatshe e e nnelang ruri .
58010035	Ka moo he , se latlheng boikanyo jwa lona jo bo nang le tuelo e kgolo !
58010036	Gonne boitshoko bo lo tshwanetse , e tle e re lo sena go dirafatsa thato ya Modimo , lo amogele se se solofeditsweng .
58010037	Gonne go a twe : “ Go sa ntse go le sebakanyana se sekhutshwanyane , mme yo o tshwanetseng go tla , o tla tla , a sa diege .
58010038	Mme mosiami wa me o tla tshela ka tumelo ; mme fa a ka ikepa , mowa wa me ga o ne o mo itumelela . ”
58010039	Mme rona ga re ba boikepo jo bo isang tatlhegong , re ba tumelo e e isang phologong ya botshelo .
58011001	Jaanong tumelo ke go ikanya dilo tse di solofelwang le go tlhomamisa dilo tse di sa bonweng .
58011002	Gonne ba bogologolo ba bonye tshupo ka ntlha ya yona .
58011003	Ke ka tumelo re tlhaloganyang gore lefatshe le dirilwe ka Lefoko la Modimo ; ke go re , dilo tse di bonwang ga di a ka tsa dirwa ka dilo tse di bonalang .
58011004	Ke ka tumelo Abele a ntsheditseng Modimo setlhabelo se se gaisang sa ga Kaine , mme ka yona a newa tshupo ya gore o siame , ka Modimo o ne wa supa ka ga dineo tsa gagwe ; mme le fa a sule , o sa ntse a bua ka yona .
58011005	Ke ka tumelo Henoge a tlositsweng gore a se bone loso ; mme a se ke a bonwa , ka Modimo o ne o mo tlositse ; mme e rile pele a ise a tlosiwe , a newa tshupo ya gore o kgatlhile Modimo .
58011006	Mme ga go kgonege go o kgatlha kwa ntle ga tumelo ; gonne yo o atamelang Modimo o tshwanetse go dumela gore o teng le gore ke ona moduedi wa ba ba o batlang .
58011007	Ke ka tumelo , fa Noa a ne a dira areka ka poifo-Modimo go pholosa ba lapa la gagwe , a sena go laelwa ke Modimo ka ga dilo tse di iseng di bonwe ; ke ka yona a atlhotseng lefatshe , a nna morua-boswa wa tshiamo e e leng ka fa tumelong .
58011008	Ke ka tumelo Aborahame a neng a utlwa , jale fa a bidiwa go hudugela kwa lefatsheng le o tla le ruang go nna boswa , mme a huduga , a sa itse kwa a yang teng .
58011009	Ke ka tumelo , fa a ne a ya go jaka kwa lefatsheng le a le solofeditsweng , e ise e nne la gagwe , a nna mo ditenteng , a na le Isaka le Jakobe , barua-boswa nae ba yona tsholofetso eo ;
58011010	gonne o ne a lebeletse motse o o nang le metheo , o morulaganyi le moagi wa ona e leng Modimo .
58011011	Ke ka tumelo , fa Sara a ne a newa thata ya go ka nna moimana , mme a belega a fetilwe ke dinyaga tsa teng , ka a ne a o ikanya o o mo solofeditseng jalo .
58011012	Mme ke ka moo go duleng bontsi mo go a le mongwe fela , yo e bileng a le mmele o o suleng , e le bontsi jo bo tshwanang le dinaledi tsa legodimo , le mošawa o o fa losing lwa lewatle , o o sa ka keng wa balwa .
58011013	Botlhe bao ba swetse mo tumelong , ba ise ba amogele tse ba di solofeditsweng , mme ba di bonetse kgakala , ba be ba di itumelela ; e bile ba ipolela gore ke baeng le baeti mo lefatsheng .
58011014	Gonne ba ba buang jalo ba supa gore ba batla legae .
58011015	Mme kana fa ba ka bo ba ne ba raya lele le ba duleng mo go lone , ba ka bo ba bonye sebaka sa go boa .
58011016	Mme jaanong ba eletsa le le molemo bogolo , e bong la legodimo . Ke ka moo Modimo o sa ba tlhabelweng ke ditlhong go bidiwa Modimo wa bone ; gonne o ba baakanyeditse motse .
58011017	Ke ka tumelo Aborahame a neng a ntsha Isaka setlhabelo , fa a lekwa ; ene yo o ne a amogetse ditsholofetso , a isa motsalwa-nosi tlhabong ;
58011018	ene yo o boleletsweng ga twe : “ Losika lwa gago lo tla bidiwa ka Isaka ; ”
58011019	ka a gopotse gore Modimo o nonofile go ka tsosa le mo baswing ; ke ka moo a mo amogetseng gape go nna sekao sa tsogo .
58011020	Ke ka tumelo , fa le ene Isaka a ne a tshegofatsa Jakobe le Esau a lebile tse di tlang .
58011021	Ke ka tumelo Jakobe e rileng a swa , a tshegofatsa bomorwa Josefa ka bobedi , a obamela Modimo a itshegeditse ka tlhogo ya thobane ya gagwe .
58011022	Ke ka tumelo Josefa e rileng a swa , a gopola khudugo ya Baiseraele , a laela ka ga marapo a gagwe .
58011023	Ke ka tumelo , fa Moše a ne a fitlhwa ke bagolo ba gagwe dikgwedi di le tharo , a sena go tsalwa , ka ba bona gore ke ngwana yo montle , mme ba se ka ba boifa taolo ya kgosi .
58011024	Ke ka tumelo Moše e rileng a sena go gola , a gana go bidiwa morwa morwadia Farao ,
58011025	ka a ne a itlhophela go bogisiwa mmogo le morafe wa Modimo , bogolo go go ja monate wa boleo ka sebakanyana ,
58011026	ka a kaya gore kgobo ya ga Keresete ke khumo e kgolo go feta mahumo a Egepeto ; gonne o ne a lebile tuelo .
58011027	Ke ka tumelo a tlogetseng Egepeto , a sa boife bogale jwa kgosi ; gonne o ne a itshwarelela ka yo o sa bonweng jaaka e kete o a mmona .
58011028	Ke ka tumelo , fa a ne a baakanya Tlolaganyo le tshaso ya madi gore mmolai wa batsalwapele a se ka a ba ama .
58011029	Ke ka tumelo ba kgabagantseng Lewatle le Lehibidu , jaaka e kete ke lefatshe le le omileng ; ya re Baegepeto ba leka jalo , ba nwela .
58011030	Ke ka tumelo , fa dipota tsa Jerigo di ne tsa wa , di sena go dikologwa malatsi a supa .
58011031	Ke ka tumelo Rahabe wa seaka a se kang a bolawa mmogo le ba ba ganneng go utlwa , ka a ne a amogela batlhodi ka kagiso .
58011032	Mme ke sa ntse ke ka bua eng ? Ke ne ke ka tlhaelelwa ke sebaka , fa nka bolela ka ga Giteone le Barake le Simesone le Ifetha le Dafita le Samuele le baporofeti
58011033	ba ba fentseng magosi ka tumelo , ba dirafatsa tshiamo , ba amogela tse ba di solofeditsweng , ba thiba magano a ditau ,
58011034	ba tima bogale jwa molelo , ba falola mo bogaleng jwa tšhaka , ba thatafala mo bokoeng , ba nna bogale mo tlhabanong , ba fenya mephato ya merafe e sele .
58011035	Basadi ba busediwa baswi ba bone ka go tsosiwa ; ba bangwe ba bogisiwa , ba sa amogele kgololo , e le gore ba tle ba bone tsogo e e molemo bogolo .
58011036	Ba bangwe ba boga ditshotlo le dipetso , ba be ba golegwa , ba tsenngwa dikgolegelong .
58011037	Ba kgobotlediwa ka majwe , ba raelwa , ba segaganngwa , ba bolawa ka tšhaka , ba kgarakgatshega , ba apere matlalo a dinku le a dipodi , ba tlhoka , ba pitlaganngwa , ba direlwa bosula ;
58011038	e le batho ba lefatshe le sa tshwanelwang ke go nna le bone , ba kgarakgatshega kwa dikakeng le kwa dithabeng le mo dikgageng le mo dikgophung tsa naga .
58011039	Mme botlhe bao , le fa ba amogetse tshupo ka tumelo , ga ba a ka ba bona tse ba di solofeditsweng ,
58011040	ka Modimo o ne o re akanyeditse se se molemo bogolo gore ba se ka ba fitlha botlalong kwa ntle ga rona .
58012001	Ka moo he , e re ka re dikanyeditswe ke lesomo le le kalokalo la basupi , a le rona re latlheng morwalo mongwe le mongwe , le boleo jo bo bonako go ka re rareetsa , mme re siane tshiano e e re lebanyeng ka tshwarelelo ,
58012002	re lebile Jesu , mosimolodi le mofetsi wa tumelo , yo o neng a itshokela sefapaano boemong jwa boitumelo jo bo mo lebanyeng , a nyatsa ditlhong , a ba a nna ka fa ntlheng ya le le jang ya sedulo sa bogosi sa Modimo .
58012003	Tlhokomelang ene yo o itshoketseng kganetso e e kalo ya baleofi gore lo se ka lwa lapa ka go ngodiega mo meweng .
58012004	Gonne ga lo ise lo emelane le boleo gore go be go tshologe madi mo tlhabanong ya lona .
58012005	E bile lo lebetse kaelo e e buang le lona jaaka bana e e reng : “ Morwaaka , se kaye kwatlhao ya Morena se sennye , le gona o se ka wa kgobega marapo , fa a go kgalemela ;
58012006	gonne Morena o watlhaya yo a mo ratang , o itaya ngwana mongwe le mongwe yo a mo amogelang . ”
58012007	Fa lo itshokela go watlhaiwa , Modimo o lo tshola jaaka bana ; gonne ke ngwana ofe yo rraagwe o sa mo watlhaeng ?
58012008	Mme fa lo sa bone kwatlhao e botlhe ba e bonang , lo tla bo lo le bana ba dikgora , e seng ba nnete .
58012009	Gape re ne re na le borraetsho ka fa nameng ba ba re watlhaileng , mme ra ba ikobela ; a ga re nke re ikokobeletsa Rara wa mewa bogolo , re tle re tshele ?
58012010	Gonne bone ba re watlhaile malatsinyana fela ka fa ba neng ba bona go tshwanetse ka teng , mme ene o re watlhaela molemo gore re tle re amogele boitshepo jwa gagwe .
58012011	Le gale kwatlhao nngwe le nngwe , fa e dirafala , e a ne e kete ga e na boitumediso , mme ke tlhokofatso ; mme morago gona e ungwele ba ba lailweng ka yona leungo le le agisang la tshiamo .
58012012	Ka ntlha ya moo tiisang diatla tse di repileng le mangole a a kgwetlhang .
58012013	Lo direle dinao tsa lona ditsela tse di tlhamaletseng gore setlhotsa se se ka sa relela , mme bogolo se alafege .
58012014	Latelelang kagiso mo bathong botlhe le boitshepiso jo go seng ope yo o tla bonang Morena kwa ntle ga jona ;
58012015	lo ele tlhoko gore go se nne ope yo o diegelang bopelotlhomogi jwa Modimo , e se re gongwe modi o o galakang wa tlhoga , wa senya , mme batho ba bantsi ba kgotlelega ka ona .
58012016	A go se nne ope yo e leng seaka kampo yo o sa itshekang jaaka Esau yo o bapaditseng botsalwapele jwa gagwe ka sejo se le sengwe fela .
58012017	Kana lo a itse , fa e rile morago ga moo a eletsa go rua boswa jwa tshegofatso , a latlhwa ; gonne ga a ka a kgona go ka fetola pelo , le fa a go batlile ka dikeledi .
58012018	Gonne ga lo a tla fa thabeng e e ka angwang le e seng fa molelong o o tukang le e seng fa bontshong , le e seng fa lefifing le e seng fa ledimong ,
58012019	le e seng fa go leleng ga lonaka le e seng fa tumong ya mafoko e bautlwi ba yona ba kopileng gore ba se ka ba tlhola ba okelediwa lefoko lepe .
58012020	Gonne ba ne ba retelelwa ke go itshokela se se laotsweng se se reng : “ Tota le setshedi , fa se ka ama thaba eo , se be se na le go kgobotlediwa ka majwe gongwe go hulwa ka metswi . ”
58012021	Mme ponalo e ne e boitshega mo go kalo , fa Moše a bileng a re : “ Ke tshogile , ke a roroma . ”
58012022	Mme lona lo tsile fa thabeng ya Sione , le mo motseng wa Modimo o o tshelang , e bong Jerusalema wa legodimo , le kwa masomosomong a baengele le kwa kgobokanong ya moletlo
58012023	le mo phuthegong ya batsalwapele ba ba kwadilweng kwa magodimong , le fa Modimong , moatlhodi wa botlhe , le fa meweng ya basiami ba ba dirilweng botlalo ,
58012024	le fa go Jesu , motsereganyi wa kgolagano e ntšhwa , le fa mading a kgatsho a a buang go gaisa a ga Abele .
58012025	Itiseng gore lo se ka lwa gana yo o buang . Gonne fa bale ba se ka ba falola , ba ba ganneng yo o ba laetseng mo lefatsheng , bogolo jang rona , fa re hularela yo o re laelang a le mo magodimong ,
58012026	yo lentswe la gagwe le kileng la tshikinya lefatshe , mme kajeno o boleletse pele a re : “ Ke sa ntse ke tla roromisa gangwe gape , e seng lefatshe fela , mme le lone legodimo . ”
58012027	Mme lefoko le le reng : “ Gangwe gape , ” le supa phetolo ya tse di tshikinngwang , ka e le tse di dirilweng , gore go sale tse di sa tshikinyegeng .
58012028	Ka moo , e re ka re amogela puso e e sa reketleng , a re nneng le tebogo , mme ka yona re direle Modimo ka mokgwa o o o natefelang ka tshisimogo le ka poifo .
58012029	Gonne Modimo wa rona ke molelo o o nyeletsang .
58013001	A lorato lwa go rata badumedi-ka-rona lo tlhomame .
58013002	Se lebaleng go tshola baeng ; gonne ka go dira jalo bangwe ba kile ba tshola baengele , ba sa itse .
58013003	Gopolang ba ba golegilweng , jaaka e kete lo golegilwe nabo , le ba ba direlwang bosula lo ba gopoleng lo le batho ba ba nang le mebele jaaka bone .
58013004	A nyalano e tlotliwe mo go botlhe , mme bolao bo se kgotlelwe ; gonne Modimo o tla atlhola diaka le ba ba senyang nyalano .
58013005	A tsamao ya lona e se nne ya go rata madi ; itumeleleng tse lo nang natso ; gonne o buile ka osi wa re : “ Ga nka ke ka go tlhokomologa le e seng go go tlogela ka gope . ”
58013006	Ke ka moo re tiang moko re re : “ Morena ke mothusi wa me , ga nkitla ke boifa ; motho a ka ntirang ? ”
58013007	Gopolang baruti ba lona ba ba lo boleletseng Lefoko la Modimo , elang bokhutlo jwa tsamao ya bone tlhoko , lo etse tumelo ya bone .
58013008	Jesu Keresete o ntse a tshwana maabane le gompieno le ka bosakhutleng .
58013009	Lo se ka lwa akgelwa kwa le kwa ke dithutothuto tsa seeng ; gonne go molemo , fa pelo e tiisiwa ka bopelotlhomogi , e seng ka dijo tse di sa thuseng sepe bone ba ba neng ba phela ka fa melaong ya tsona .
58013010	Re na le aletare e bone ba ba direlang Taberenakele ba sa letlelelwang go ja tsa yona .
58013011	Gonne diphedi tse madi a tsona a isiwang ke moperesiti yo mogolo mo Felong-ga-Boitshepo ka ntlha ya maleo , ditoto tsa tsona di fisediwa kwa ntle ga bothibelelo ka molelo .
58013012	Ke ka ntlha ya moo , fa le ene Jesu a bogile kwa ntle ga kgoro ya motse gore a itshepise batho ka madi a gagwe .
58013013	Jalo he , a re tsweleng kwa go ene , kwa ntle ga bothibelelo , re sikare kgobo ya gagwe .
58013014	Gonne mono ga re na motse wa tlhomamo , mme re batla o o tlang .
58013015	Jalo he , a re isetseng Modimo ka gale tshupelo ya pako ka ene , e bong leungo la melomo e e ipolelang leina la gagwe .
58013016	Mme go dira molemo le go atswana lo se ka lwa go lebala ; gonne ditshupelo tse di ntseng jalo ke tse di kgatlhang Modimo .
58013017	Utlwang baruti ba lona , lo ba ikokobeletse ; gonne ba disitse mewa ya lona , e le ba ba tla ikarabelang , gore ba tle ba dire jalo ka boitumelo , e seng ka phegelo ; gonne mo go ka bo go se molemo mo go lona .
58013018	Lo re rapeleleng ; gonne re ikaya gore re na le segakolodi se se molemo , ka re rata go tsamaya sentle mo go tsotlhe .
58013019	Mme ke lo kgothatsa bogolo bogolo gore lo dire jalo gore ke tle ke busediwe koo go lona ka pele .
58013020	Mme Modimo wa kagiso o o ntshitseng Jesu Morena wa rona mo baswing , yo e leng modisa yo mogolo wa dinku ka madi a kgolagano e e sa khutleng ,
58013021	a o lo nonotshe mo go sengwe le sengwe se se siameng gore lo dirafatse thato ya ona o o dirang mo go lona se se o kgatlhang ka Jesu Keresete ; a kgalalelo e nne ya gagwe ka bosakhutleng ! Amen .
58013022	Gape ke a lo rapela , ba ga etsho , ka re : A lo ke lo amogele lefoko leo la kgothatso ; gonne ke lo kwaletse ka bokhutshwane .
58013023	Itseng gore mokaulengwe wa rona Timotheo o golotswe ; fa a ka tla ka bonako , ke tla tla nae koo go lo bona .
58013024	Dumedisang bagogi botlhe ba lona le baitshepi botlhe . Ba e leng ba Italia ba a lo dumedisa .
58013025	A bopelotlhomogi bo nne le lona lotlhe !
59001001	Nna Jakobo , motlhanka wa Modimo le wa Morena Jesu Keresete , ke kwalela ditso tse di 12 tse di faletseng . Dumelang !
59001002	Ba ga etsho , e re fa lo wela mo ditekong tsa mefutafuta , lo di kaye boitumelo fela ,
59001003	ka lo itse gore go lekwa ga tumelo ya lona go tsosa tlhomamo .
59001004	Mme tlhomamo e tshwanetse go nna le tiro e e tletseng gore lo nne botlalo , lo itekanele , lo se tlhaele mo go sepe .
59001005	Mme fa mongwe wa lona a tlhoka botlhale , a a bo kope mo Modimong o o nayang mongwe le mongwe ka boitumelo , o sa nyatse , mme o tla bo newa .
59001006	Mme a a kope ka tumelo , a sa belaele sepe ; gonne yo o belaelang o tshwana le lekhubu la lewatle le le kgweediwang ke phefo , le rutlarutlwa .
59001007	Kana motho yoo a se ka a itlhoma gore o tla amogela sengwe mo Moreneng ,
59001008	ka e le monna yo o pelo-pedi yo o akgaakgegang mo ditseleng tsotlhe tsa gagwe .
59001009	Mme mokaulengwe yo o kwa tlase a a ipoke ka bogolo jwa gagwe .
59001010	Yo o humileng ene a a ipoke ka bobotlana jwa gagwe ; gonne o tla nyelela jaaka sethunya sa bojang .
59001011	Gonne e a re letsatsi le tlhaba ka mogote o o fisang , le swabise bojang , mme sethunya sa jona se tlhotlhorege , bontle jwa sebopego sa sona bo nyelele : Mohumi le ene o tla nyelela jalo mo metsamaong ya gagwe .
59001012	Go sego monna yo o itshokelang diteko ; gonne e tla re a sena go bonwa a fentse diteko , a amogele serwalo sa bophelo se Morena o se solofeditseng bone ba ba mo ratang .
59001013	A go se nne ope yo e reng a raelwa a re : “ Ke raelwa ke Modimo . ” Gonne Modimo ga o ka ke wa raelwa ke bosula , mme ona ka osi ga o raele ope .
59001014	Mme mongwe le mongwe o a raelwa , fa a gogwa gongwe a okwa ke keletso ya gagwe .
59001015	Morago e re keletso e sena go nemera , e tsale boleo ; boleo jone e re bo sena go tlala , bo tsale loso .
59001016	Ba ga etsho ba ba rategang , lo se ka lwa timela !
59001017	Neo nngwe le nngwe e e molemo le mpho nngwe le nngwe e e tletseng e tswa kwa godimo , e fologa kwa go Rra-masedi yo go se nang phetogo epe mo go ene , le e seng kamogano ya bosigo le motshegare .
59001018	O re tsetse ka fa go rateng ga gagwe ka lefoko la boammaaruri gore re nne mangwe a mabutswapele a dibopiwa tsa gagwe .
59001019	Ka moo , ba ga etsho ba ba rategang , a motho mongwe le mongwe a akofe go utlwa , a iketle go bua , a iketle go galefa .
59001020	Gonne bogale jwa motho ga bo dirafatse tse di siameng fa pele ga Modimo .
59001021	Ka moo latlhang maswe tlhe le bosula jo bo setseng , lo amogele ka bonolo Lefoko le le tlhomilweng mo go lona , le le nonofileng go pholosa mewa ya lona .
59001022	Mme lo nne badiri ba Lefoko , e seng bautlwi fela , lwa tloga lwa itsietsa .
59001023	Gonne fa mongwe e le moutlwi wa Lefoko , e se modiri , yoo o tshwana le monna yo o iponang sefatlhego sa tlholego mo seiponing ;
59001024	gonne e a re a sena go ipona , a tsamae , a lebale ka pele ka fa a ntseng ka teng .
59001025	Mme yo o lebileng mo teng ga molao o o itekanetseng wa kgololesego , a bile a tsweletse jalo , e se moutlwi yo o lebalang , mme e le modiri wa tiro , yoo o tla nna sego mo go direng ga gagwe .
59001026	Mme fa mongwe a itlhoma a direla Modimo , a ntse a sa thibele loleme lwa gagwe , mme a tsietsa pelo ya gagwe , tirelo-Modimo ya motho yoo ke ya lefela .
59001027	Tirelo-Modimo e e itshekileng e e se nang sebala fa pele ga Modimo Rara ke ya go lekola dikhutsana le batlholagadi mo matshwenyegong a bone , le go ipoloka ka bophepa mo lefatsheng .
59002001	Ba ga etsho , lo se ka lwa kopanya tumelo ya go dumela mo go Morena wa rona Jesu Keresete wa kgalalelo le go gobelelela batho .
59002002	Gonne fa mo phuthegong ya lona go ka tsena motho wa dipalamonwana tsa gouta , a apere seaparo se sentle , mme go be go tsena mohumanegi wa seaparo se se maswe ,
59002003	mme fa lo tlhokomela yo o apereng seaparo se sentle lo re : “ Wena nna fa bonnong jo bontle , ” mme lo raya mohumanegi lo re : “ Wena ema foo , gongwe o nne fa fatshe fa sebeong sa me sa dinao , ”
59002004	a foo ga lo a dira pharologanyo mo go lona , lwa nna baatlhodi ba megopolo e e bosula ?
59002005	Reetsang , ba ga etsho ba ba rategang : A Modimo ga o a itlhophela ba e leng bahumanegi mo lefatsheng go nna bahumi mo tumelong le barua-boswa ba puso e o e solofeditseng ba ba o ratang ?
59002006	Mme lona lo tlotlolotse mohumanegi . A ga se bahumi ba ba lo patikang , ba ba lo gogelang kwa makgotleng a tsheko ?
59002007	A ga se bone ba ba kgalang leina le lentle le lo biditsweng ka lone ?
59002008	Kana fa lo dirafatsa tlhogo ya molao ka fa Lokwalong e e reng : “ Rata mongwe-ka-wena jaaka o ithata , ” lo tla bo lo dira sentle .
59002009	Mme fa lo gobelelela batho , lo dira boleo , lo supediwa ke molao gore lo batlodi .
59002010	Gonne le fa motho a ka tshegetsa molao otlhe , mme a tlola taolo e le nngwe fela , o molato mo go ona otlhe .
59002011	Gonne ene yo o buileng a re : “ O se ka wa dira boaka , ” e bile o rile : “ O se ka wa bolaya . ” Jaanong fa o sa dire boaka , mme o bolaya , o motlodi wa molao .
59002012	Buang lo bo lo dire jaaka lo le ba ba tla atlholwang ka molao wa kgololesego .
59002013	Gonne katlholo ga e nke e nna le kutlwelo-botlhoko mo go ene yo o neng a se na kutlwelo-botlhoko ; mme kutlwelo-botlhoko e fenya tshekiso .
59002014	Ba ga etsho , go thusang fa motho a re , o na le tumelo , mme ditiro a se na natso ? A tumelo eo e ka mo pholosa naa ?
59002015	Fa mokeresete-ka-wena , monna gongwe mosadi , a tlhoka diaparo le dijo tsa letsatsi ,
59002016	mme mongwe wa lona a ka ba raya a re : “ Yaang ka kagiso , lo thuthafale , lo kgore , ” mme lo sa ba fe dilo tse di batlegang mo mmeleng , go a bo go thusang ?
59002017	Tumelo le yona jalo , fa e le yosi , e se na ditiro , e sule .
59002018	Jaanong motho o ka re : “ Wena o na le tumelo , nna ke na le ditiro . ” Mpontshe tumelo ya gago e e se nang ditiro , mme nna ke tla go bontsha tumelo ka ditiro tsa me .
59002019	Wena o dumela gore go na le Modimo o le mongwe fela ; o dira sentle . Le medemone e dumela jalo , mme e a roroma .
59002020	Motho yo o bosilo ke wena . A o rata go itse gore tumelo e e se nang ditiro ga e ungwe ?
59002021	Aborahame rraetsho a ga a a siamisiwa ka ditiro , fa a baya Isaka morwawe mo aletareng go nna setlhabelo ?
59002022	Foo o ka bona gore tumelo e dirile mmogo le ditiro tsa gagwe , mme tumelo ya tlala ka ditiro .
59002023	Mme Lokwalo lwa dirafala lo lo reng : “ Aborahame o ne a dumela Modimo , mme tumelo eo ya kaiwa tshiamo ya gagwe , ” a ba a bidiwa tsala ya Modimo .
59002024	Lo ka bona ka tseo gore motho o siamisiwa ka ditiro , e seng ka tumelo fela .
59002025	Fela jalo le ene Rahabe wa seaka , a ga a a siamisiwa ka ditiro , ka a ne a tshola barongwi , a ba tshabisa ka tsela e sele ?
59002026	Tumelo e sule , fa e se na ditiro , jaaka mmele o sule , fa o se na mowa .
59003001	Ba ga etsho , lo se ka lwa nna baruti ka bontsi , ka lo itse gore rona baruti re tla sekisiwa go feta ba bangwe .
59003002	Gonne rona rotlhe re fosa gantsi . Fa mongwe a sa fose mo puong , yoo e a bo e le monna wa botlalo yo o nonofileng go laola le ona mmele otlhe .
59003003	Mme fa re tsenya dipitse megolasetso mo ganong gore di re utlwe , re a bo re sokolola le yona mebele yotlhe ya tsona .
59003004	Bonang le tsona dikepe , le fa di le dikgolo thata , e bile di kgweediwa ke diphefo tse di thata , di sokololwa ka lobatinyana gore di ye kwa mokgweetsi o ratang go di isa teng .
59003005	Le lone loleme ke tokololo e potlana e e ntseng jalo ; mme lo ipoka ka go bua tse dikgolo . Bonang , molelo o monnye o a tle o tshube sekgwa se se kana kang ne !
59003006	Loleme le lone ke molelo ; loleme lo itshupa mo gare ga ditokololo tsa rona e le lefatshe la tshiamololo , e le lo lo kgotlelang mmele otlhe , lo tshuba tsamao yotlhe ya botshelo , lo tshujwa ke molete wa molelo .
59003007	Kana diphologolo le dinonyane le digagabi le ditshedi tsa lewatle , le fa e le tsa mofuta ofe , di a kgwabofadiwa , di bile di setse di kgwabofaditswe ke tlhaloganyo ya motho .
59003008	Mme loleme lone , ga go motho ope yo o ka kgonang go lo kgwabofatsa ; ke bosula jo bo huduegang , lo tletse botlhole jo bo bolayang .
59003009	Re baka Modimo Rara ka lone , re bile re hutsa batho ka lone ba ba bopilweng ka fa setshwanong sa Modimo .
59003010	Tshegofatso le khutso di tswa mo molomong o le mongwe fela . Ba ga etsho , tseo ga di a tshwanela go nna jalo .
59003011	A motswedi o a tle o tswele metsi a a botshe le a a bogalaka mo leitlhong le le lengwe fela ?
59003012	Ba ga etsho , a mofeie o ka ungwa diolefa , gongwe moweine wa ungwa difeie ? Fela jalo motswedi wa metsi a a letswai ga o ka ke wa tswela metsi a a monate .
59003013	Ke mang yo o botlhale , yo o nang le tlhaloganyo mo go lona ? A a supe ditiro tsa gagwe tsa tsamao e e siameng ka bonolo jwa botlhale !
59003014	Mme fa lo na le lefufa le le galakang le kgang mo dipelong tsa lona , lo se ka lwa ikgantsha , lwa aketsa boammaaruri .
59003015	Botlhale joo ga se jo bo tswang kwa godimo , mme ke jwa lefatshe , jwa nama , jwa medemone .
59003016	Gonne kwa go leng lefufa le kgang teng , gona go na le tlhakatlhakanyo le tiro nngwe le nngwe e mpe .
59003017	Mme botlhale jo bo tswang kwa godimo , ga ntlha ke jo bo boitsheko , bo bile bo kagiso , bo bonolo , bo a rapelesega , bo tletse kutlwelo-botlhoko le maungo a a molemo , bo se na kgobelelo le boitimokanyo .
59003018	Mme leungo la tshiamo le jwalwa ka kagiso , le jwalelwa bone ba ba agisang .
59004001	Dintwa di tswa kae , le dikganetsanyo di tswa kae mo go lona ? A ga di tswe gona mo dikeletsong tsa lona tse di bosula tse di lwang mo ditokololong tsa lona ?
59004002	Lo a eletsa , mme lo a tlhoka ; lo a bolaya , lo fufege , mme ga lo ka ke lwa amogela sepe ; lo tsose kgang , lo lwe , mme lo a tlhoka , ka lo sa rapele .
59004003	Lo a rapela , mme ga lo amogele sepe , ka gonne lo rapela ka mokgwa o o bosula , gore lo tle lo senye dilo ka bofafalele mo dikgatlhegong tsa lona .
59004004	Banna le basadi ba lo senyang nyalano ! A ga lo itse gore go tsalana le lefatshe ke go nna mmaba wa Modimo ? Kana yo o ratang go nna tsala ya lefatshe o itira mmaba wa Modimo .
59004005	A kampo lo gopola gore Lokwalo lo buela lefela , fa lo re : “ Modimo o tlhologeletswe mowa o o o tsentseng mo go rona ka lefufa ” ?
59004006	Mme o naya boitshwarelo jo bogolo bogolo ; ke ka moo o buang o re : “ Modimo o ganetsa baikgodisi , mme baikokobetsi o ba naya bopelotlhomogi . ”
59004007	Ka moo , ikokobeletseng Modimo ; ganetsang Diabolo , mme o tla tshaba mo go lona .
59004008	Atamelang Modimo , mme o tla lo atamela . Tlhapang diatla , lona baleofi , lo itshepise dipelo , lona ba lo maikutlo mabedi .
59004009	Utlwang botlhoko , lo hutsafale , lo lele . A go tshega ga lona go fetoge khutsafalo , le boitumelo bo fetoge maswabi .
59004010	Ikokobetseng fa pele ga Morena , mme o tla lo godisa .
59004011	Ba ga etsho , lo se ka lwa kgobana . Yo o kgobang mokaulengwe wa gagwe gongwe a mo sekisa , o kgoba molao , e bile o sekisa molao . Mme fa wena o sekisa molao , o tla bo o se modirisi wa molao , mme o le mosekisi wa one .
59004012	Motlhomi wa molao le moatlhodi ke a le mongwe fela yo o nonofileng go pholosa le go latlha . Mme wena o mang , yo o sekisang mongwe-ka-wena ?
59004013	Jaanong lona ba lo reng : “ Kajeno gongwe kamoso re tla ya kwa motseng wa bolebelebe , re dika ngwaga teng , re rekisa , re bapala . ”
59004014	Lona ba lo sa itseng tsa kamoso , botshelo jwa lona ke eng ? Kana lo mouwane fela o o a tleng o bonale ka sebakanyana fela , o tloge , o nyelele .
59004015	Etswe lo ka bo lo re : “ Fa Morena a rata , re tla phela , re dira se kampo se . ”
59004016	Mme jaanong lo ipelafatsa ka maikgantsho a lona . Boipelafatso bongwe le bongwe jo bo ntseng jalo bo bosula .
59004017	Jaanong yo o itseng go dira molemo , mme a sa o dire , o a leofa .
59005001	Jaanong he , lona bahumi , lelang lo bokolelele ditatlhego tse di tlang go lo wela .
59005002	Khumo ya lona e bodile , diaparo tsa lona di jelwe ke motoutwana .
59005003	Gouta ya lona le selefera di jelwe ke morodu , mme morodu wa tsona o tla supa ka ga lona , o ja nama ya lona jaaka molelo . Lo kgobokantse mahumo mo malatsing a bofelo !
59005004	Bonang , tuelo ya badiri ba ba robileng masimo a lona , e lo ganneng ka yona , e a kua , le go goa ga barobi go tsenye mo ditsebeng tsa Morena wa masomosomo .
59005005	Lo phedile mo lefatsheng ka monatenate le mo tlhapelong , lo otla dipelo tsa lona , lo di otlela letsatsi la tlhabo .
59005006	Lo atlhotse mosiami , lwa ba lwa mmolaya , a sa ganele le lona .
59005007	Jaanong he , ba ga etsho , nnang pelotelele , go tsamae Morena a tle . Bonang , molemi o a tle a lebelele leungo le le molemolemo la tshimo , a le pelotelele ka ntlha ya lone go tsamae le be le bone pula ya ntlha le ya morago .
59005008	Le lona nnang pelotelele , lo tiise dipelo tsa lona , ka go tla ga Morena go le gaufi .
59005009	Ba ga etsho , lo se ka lwa ngongoregelana , lo tle lo se ka lwa atlholwa . Bonang , moatlhodi o eme fa mojako .
59005010	Ba ga etsho , tsayang sekao sa pogo le sa bopelotelele mo baporofeting ba ba neng ba bua ka leina la Morena .
59005011	Bonang , re kaya lesego ba ba itshokileng . Lo utlwile ka ga boitshoko jwa ga Jobe , lwa bona ka fa Morena a mo diretseng ka teng bofelong ; gonne Morena o tletse bopelotlhomogi , o bile o kutlwelo-botlhoko .
59005012	Ba ga etsho , se segolo bogolo ke go re , lo se ikane ka gope , e seng ka legodimo le e seng ka lefatshe le e seng ka ikano e sele . Mme a “ ee ” ya lona e nne “ ee , ” le “ nnyaya ” a e nne “ nnyaya , ” gore lo se ka lwa wela mo molatong .
59005013	A mongwe wa lona o a boga ? A a rapele ! A mongwe o a itumela ? A a opele difela !
59005014	A mongwe wa lona o a lwala ? A a bitse bagolo ba phuthego , ba mo rapelele , ba mo tlotse lookwane ka leina la Morena .
59005015	Thapelo ya tumelo e tla thusa molwetse , mme Morena o tla mo tsosa . Fa a dirile maleo , o tla itshwarelwa .
59005016	Ka moo , ipobolelaneng dibe , lo rapelelane gore lo fole . Thapelo ya mosiami e nonofile go dira tse dikgolo , fa e le ya tlhoafalo .
59005017	Elia e ne e le motho jaaka rona , mme o ne a rapela thata gore pula e se ka ya na , mme ya se ka ya na mo lefatsheng dinyaga di le tharo le dikgwedi di le thataro .
59005018	A ba a rapela gape , mme legodimo la nesa pula , lefatshe la ntsha leungo la lone .
59005019	Ba ga etsho , fa mongwe wa lona a timeletswe ke boammaaruri , mongwe a mo sokolola ,
59005020	a a itse gore yo o sokololang moleofi mo tseleng ya gagwe ya timelo o tla pholosa mowa wa gagwe mo losong , a bipa dibe tsotlhe .
60001001	Nna Petoro , moapostolo wa ga Jesu Keresete , ke kwalela baeng ba e leng bafaladi kwa Ponto le Galatia le Kapatokia le Asia le Bithinia , ba ba tlhaotsweng
60001002	ka fa maikaelelong-pele a Modimo Rara ka boitshepiso jwa Mowa , gore ba utlwe Jesu Keresete , ba kgatshiwe ka madi a gagwe : A bopelotlhomogi le kagiso di lo ntsifalele !
60001003	A go bakwe Modimo , Rra Jesu Keresete , Morena wa rona , o o re tsetseng gape ka fa boutlwelong-botlhoko jo bogolo jwa ona , gore re nne le tsholofelo e e tshelang ka go tsoga ga Jesu Keresete mo baswing ,
60001004	re tle re rue boswa jo bo sa nyeleleng , jo bo se nang sebala , jo bo sa swabeng , jo lo bo boloketsweng kwa legodimong ,
60001005	lona ba lo bolokwang ka thata ya Modimo ka tumelo go ya pholosong e e baakantsweng gore e senolwe ka nako ya bofelo .
60001006	Ke tsona tse lo di itumelelang , ba lo hutsafaditsweng kajeno go le gonnye ka diteko tsa mefutafuta ka fa go batlegang ka teng ,
60001007	gore tlhomamo ya tumelo ya lona e e lekilweng e fitlhelwe e le e e gaisang gouta e e nyelelang e e lekwang ka molelo , e bokwe , e galalediwe , e tlotliwe mogang go bonatsegang Jesu Keresete ,
60001008	yo lo mo ratang , le fa lo sa mmona , yo lo dumelang mo go ene , le fa jaanong lo sa mmone , mme lo tla itumela ka boitumelo jo bo sa ka keng jwa bolelwa , jo bo galaleditsweng ,
60001009	lo amogela bofelelo jwa tumelo ya lona , e bong pholoso ya mewa ya lona .
60001010	Fa e le pholoso eo , baporofeti ba ba boletseng pele ka ga bopelotlhomogi jo bo laotsweng gore lo bo bone , ba ne ba e batlisisa , ba e tlhotlhomisa ;
60001011	ba tlhotlhomisa gore Mowa wa ga Keresete o o neng o le mo go bone o senola nako efe le e e ntseng jang , fa o supela pele dipogo tse di tla tlelang Keresete le tsa kgalalelo tse di tla di latelang .
60001012	Ke fa ba senolelwa gore ga ba itirele , mme ba direla lona ka go bolela dilo tseo , tse gompieno lo di reretsweng ke ba ba lo boleletseng Efangele ka Mowa o o Boitshepo o o rometsweng o tswa kwa legodimong , e le dilo tse baengele ba eletsang go di leba .
60001013	Ka moo , itlameng matheka a maikutlo a lona , lo nne tekano , lo tlhome tsholofelo ya lona ka botlalo mo bopelotlhomoging jo lo bo tsisediwang ka ponatshego ya ga Jesu Keresete .
60001014	Nnang bana ba ba utlwang , se laolweng ke dikeletso tsa pele tsa go tlhoka kitso ga lona ,
60001015	mme le lona lo nne boitshepo mo tsamaong yotlhe ya lona , jaaka ene yo o lo biditseng a le boitshepo ,
60001016	ka go kwadilwe ga twe : “ Nnang boitshepo ; gonne nna ke boitshepo . ”
60001017	Jaanong e re ka lo mmitsa Rara yo o atlholang ka fa tirong ya mongwe le mongwe , a sa gobelelele ope , tsamayang ka poifo mo sebakeng sa boeng jwa lona ,
60001018	ka lo itse gore mo tsamaong ya boithamako ya lona e lo e bonyeng mo go borraeno , ga lo a gololwa mo go yona ka dilo tse di nyelelang , jaaka selefera le gouta ,
60001019	mme e le ka madi a a molemolemo a ga Keresete , e le a kwana e e se nang nyatsego le fa e le sebala ,
60001020	yo o sa leng a itsiwe pele , lefatshe le ise le tlholwe , mme a bonadiwa mo metlheng ya bofelo ka ntlha ya lona
60001021	ba lo dumetseng ka ene mo Modimong o o mo tsositseng mo baswing , wa mo naya kgalalelo , gore tumelo ya lona le tsholofelo di nne mo Modimong .
60001022	E re ka lo itshekisitse mewa ya lona ka go utlwa boammaaruri ka Mowa mo go isang go rataneng ga bakaulengwe mo go se nang boitimokanyo , ratanang ka dipelo tse di fisegang ,
60001023	lo le ba ba tsetsweng gape , e seng ka peo e e nyelelang , mme e le ka e e sa nyeleleng , e bong ka Lefoko la Modimo le le tshelang , le le nnetseng ruri .
60001024	Gonne : “ Nama yotlhe e ntse jaaka bojang , kgalalelo yotlhe ya motho e ntse jaaka sethunya sa bojang . Bojang bo a swaba le sethunya se tlhotlhorege ,
60001025	mme Lefoko la Morena le ntse ka bosakhutleng . ”
60002001	Jaanong bakelang bosula jotlhe le tsietso yotlhe le boitimokanyo le lefufa le ditshebo tsotlhe ,
60002002	mme lo eletse mašwi a Lefoko a a sa pekwang , jaaka bana ba e leng gona ba tsalwang , gore lo tle lo golele pholosong ka ona ,
60002003	fa lo lemogile gore Morena o pelontle .
60002004	Tlayang go ene yo e leng lentswe le le tshelang , le le latlhilweng ke batho , mme e le le le tlhophilweng la botlhokwa mo Modimong ;
60002005	ineeleng go agiwa jaaka majwe a a tshelang go nna ntlo ya Mowa , ya boperesiti jo bo itshepileng , go tsisa ditlhabelo tsa Mowa tse di kgatlhang Modimo ka Jesu Keresete .
60002006	Gonne go kwadilwe mo Lokwalong ga twe : “ Bona , ke baya lentswe la sekhutlo mo Sione le le tlhophilweng la botlhokwa ; yo o dumelang mo go lone ga a kitla a tlhajwa ke ditlhong . ”
60002007	Ke la botlhokwa mo go lona ba lo dumelang ; mme mo go ba ba sa dumeleng : “ Lentswe le baagi ba le latlhileng le dirilwe letlapa la sekhutlo , ”
60002008	“ lentswe le le kgopang , letlapa la seru ; ” bone ba a kgotšwa , ka ba sa utlwe Lefoko ; ke sona se ba bileng ba se beetswe .
60002009	Mme lona lo losika lo lo tlhaotsweng , lo boperesiti jwa bogosi le morafe o o boitshepo le baruiwa ba Modimo , gore lo tumise ditiro tse dikgolo tsa yo o lo biditseng go tswa mo lefifing , go tsena mo leseding la gagwe le le gakgamatsang ,
60002010	lona ba e rileng pele lwa bo lo se morafe , mme jaanong lo batho ba Modimo ba lo neng lo sa utlwelwe botlhoko , mme jaanong lo utlwetswe botlhoko .
60002011	Baratwi , ke kgothatsa lona , ba lo leng bajaki le baeng gore lo ikilele mo dikeletsong tsa nama tse di tlhabanang le mowa ,
60002012	mme lo nne le tsamao e e siameng mo go baheitane gore se ba lo sebang ka sona ba re , lo badiradibe , ba galaletse Modimo ka letsatsi la tekolo ka ntlha ya sona , fa ba se bona sentle ka ditiro tse di molemo tsa lona .
60002013	Ikokobeletseng melao yotlhe ya batho ka ntlha ya Morena , le fa e le kgosi , ka e le molaodi yo mogolo ,
60002014	kampo dikgosana , ka e le tse di romilweng ke yona go betsa badiradibe le go tlotla ba ba dirang molemo ;
60002015	gonne thato ya Modimo e ntse jaana gore lo didimatse go sa itseng ga batho ba ba bosilo ka go dira molemo ,
60002016	lo le ba ba gololesegileng , mme lo sa dirise kgololesego jaaka seipato bosuleng , mme lo le batlhanka ba Modimo .
60002017	Tlotlang botlhe . Ratang bakaulengwe . Boifang Modimo . Tlotlang kgosi .
60002018	Lona batlhanka , utlwang beng ba lona ka poifo yotlhe , e seng ba ba molemo le ba ba bonolo fela , mme le bone ba ba kgopo .
60002019	Gonne moo go a lebosega , fa motho a ka itshokela ditlhokofatso ka ntlha ya segakolodi se se utlwang Modimo , a bogisiwa a se na molato .
60002020	E ka nna boipoko jwa eng , fa e ka re lo itewa lo sena go leofa , lo a go itshokela ? Mme fa lo bogisiwa mogang lo dirang molemo , mme lo go itshokela , gone foo go lebosega fa pele ga Modimo ;
60002021	gonne lo bileditswe gona moo . Keresete le ene o bogisitswe ka ntlha ya lona , a lo tlogelela sekao gore lo gate motlhala wa gagwe ;
60002022	yo o neng a sa dira boleo bope , le tsietso ga e a ka ya fitlhelwa mo molomong wa gagwe .
60002023	E rile a kgalwa , a se ka a ba a kgala ; ya re a bogisiwa , a se ka a bôpa , mme a ineela fela mo go ene yo o atlholang ka tshiamo .
60002024	O ne a belegela maleo a rona ka boene ka mmele wa gagwe kwa sefapaanong , gore rona re nne ba ba suleng ntlheng ya boleo , mme re tshelele tshiamo ; lo fodisitswe ka dintho tsa gagwe .
60002025	Gonne lo ne lo ntse jaaka dinku tse di timetseng , mme jaanong lo boetse go Modisa le Molebeledi wa mewa ya lona .
60003001	Le lona basadi , utlwang banna ba lona gore le fa banna bangwe ba sa dumele Lefoko ba fenngwe ke tsamao ya basadi kwa ntle ga Lefoko ,
60003002	fa ba bona tsamao e e phepa ya lona ya poifo-Modimo .
60003003	Mokgabo wa lona e se ka ya nna wa ka fa ntle wa go loga meriri le go ikgabisa ka gouta le go apara diaparo tsa maphatsiphatsi ,
60003004	mme a e nne motho yo o fitlhegileng wa pelo yo o apereng mokgabo o o sa nyeleleng wa mowa o o bonolo , o o iketlileng ; ke ona o o kgatlhang Modimo .
60003005	Gonne bogologolo basadi ba ba boitshepo ba ba neng ba solofela mo Modimong le bone ba ne ba ikgabisa jalo ka go ikokobeletsa banna ba bone ,
60003006	jaaka Sara a ne a utlwa Aborahame , a mmitsa morena yo lo leng bana ba gagwe , fa lo dira molemo , mme lo sa boife sepe se se tshosang .
60003007	Le lona banna , agang le bone ka tlhaloganyo , ka mosadi a bopegile bokoa , mme lo ba nee tlotlo , ka e bile e le ba ba ruang bopelotlhomogi jwa botshelo mmogo le lona , gore merapelo ya lona e se ka ya kgoreletsega .
60003008	Ke akaretsa ke re : Nnang pelonngwe fela lotlhe lo nne pelotlhomogi , lo ratane jaaka bana ba motho , lo nne kutlwelo-botlhoko le boikokobetso .
60003009	Lo se ka lwa lefa bosula ka bosula gongwe komano ka komano , mme bogolo tshegofatsang , ka lo bileditswe gona moo gore lo rue lesego .
60003010	Gonne “ Yo o ratang go itumelela bophelo le go bona malatsi a a molemo , a a thibele loleme lwa gagwe mo bosuleng , le molomo wa gagwe gore o se ka wa bua tsietso .
60003011	A a fapoge bosula , a dire molemo , a a batle kagiso , a e latelele ;
60003012	gonne matlho a Morena a lebile basiami , ditsebe tsa gagwe di reeditse merapelo ya bone . Mme sefatlhego sa Morena se emelanye le ba ba dirang bosula . ”
60003013	Ke mang yo o ka lo utlwisang botlhoko , fa lo tlhoafaletse molemo ?
60003014	Mme le fa lo ka boga ka ntlha ya tshiamo , lo sego . Lo se ka lwa ba boifa ka gope le e seng go tshoga .
60003015	Mme lo itshepise Morena Keresete mo dipelong tsa lona , lo ntse lo iketleeditse go araba mongwe le mongwe yo o batlang boikarabelo mo go lona ka ga tsholofelo e lo nang nayo , mme e nne ka bonolo le ka poifo .
60003016	Lo nne le segakolodi se se siameng gore bone ba ba kgalang tsamao e e molemo ya lona mo go Keresete ba tlhajwe ke ditlhong ka dilo tse ba lo senyang leina ka tsona .
60003017	Gonne fa Modimo o rata gore lo boge , gona go boga ka ntlha ya go dira sentle go gaisa go boga ka ntlha ya go dira bosula .
60003018	Gonne Keresete le ene o kile a bogela maleo a rona gangwe fela , ene mosiami mo boemong jwa basiamolodi , gore a re ise kwa Modimong ; a bolawa ka fa nameng , mme a tshedisiwa ka fa moweng ,
60003019	o e leng ona o bileng a ya ka ona , a rerela mewa e e mo kgolegelong ,
60003020	e e kileng ya gana go utlwa , jale fa Modimo o ntse o iketlile ka bopelotelele mo malatsing a ga Noa , go sa ntse go baakanngwa areka e batho ba se kae , e bong ba ba robedi fela , ba bolokilweng ka yona mo metsing .
60003021	Ke ona a le lona a lo pholosang kajeno kolobetsong , e le setshwantsho sa yona , e se go tlosa leswe la mmele , mme e le go kopa segakolodi se se siameng mo Modimong ka tsogo ya ga Jesu Keresete
60003022	yo o tsenyeng mo legodimong , a nna fa letsogong le le jang la Modimo , baengele le mebuso le ba ba thata ba sena go bewa mo taolong ya gagwe .
60004001	Mme jaanong e re ka Keresete a re bogetse ka fa mmeleng , le lona tlhomelang ona mogopolo oo ; gonne yo o bogileng ka fa mmeleng o baketse boleo ,
60004002	gore mo sebakeng se se sa ntseng se setse sa go phela a se tlhole a phelela dikeletso tsa batho , mme a phelele thato ya Modimo .
60004003	Gonne go lekanye , fa re dirisitse thato ya baheitane mo sebakeng se se fetileng ka go tsamaya ka boitaolo le dikeletso le botagwa le bojabele le tlhapelo le ditirelo tsa medimo e sele tse di maila .
60004004	Ke ka moo ba fitlhelang lo ba fetogetse baeng , ba a lo nyefola , ka lo sa tlhole lo tsamaya nabo mo boithatelong joo jwa tatlhego ;
60004005	ke bone ba ba tla ikarabelang fa pele ga gagwe yo o iketleeleditseng go atlhola baphedi le baswi .
60004006	Ke ka ntlha ya moo baswi le bone ba reretsweng Efangele gore ba atlholwe ka fa mokgweng wa batho mo nameng , mme ka fa mokgweng wa Modimo ba phele mo moweng .
60004007	Bokhutlo jwa dilo tsotlhe bo atametse . Jaanong nnang tekano , lo iphe nako go rapela .
60004008	Bogolo go dilo tsotlhe ratanang thata ; gonne lorato lo bipa dibe tsotlhe .
60004009	Tsholanang mo maetong go se na ngongorego .
60004010	Direlanang , mongwe le mongwe ka fa neong e o e amogetseng , lo nne badirisi ba ba molemo ba methale ya bopelontle jwa Modimo :
60004011	Fa mongwe a bua , a e nne jaaka fa a bua mafoko a Modimo ; fa mongwe a direla , a a direle ka thata e Modimo o e mo abelang , gore mo dilong tsotlhe go galalediwe Modimo ka Jesu Keresete , yo kgalalelo e leng ya gagwe le thata go ya bosakhutleng . Amen .
60004012	Baratwa , lo se ka lwa gakgamadiwa ke pogo e e fisang e e lo dirafalelang gore lo lekwe , jaaka e kete lo dirafalelwa ke se se ronang .
60004013	Mme itumeleng ka fa dipogiso tsa ga Keresete lo di tlhakanetseng le ene ka teng , gore le mo ponatshegong ya kgalalelo ya gagwe lo tle lo itumele , lo ipele .
60004014	Lo sego , fa lo kgojwa ka ntlha ya leina la ga Keresete , ka Mowa wa kgalalelo wa Modimo o ntse mo go lona . Mo go bone le a kgalwa , mme mo go lona le a galalediwa .
60004015	Kana go se ka ga nna ope wa lona yo o bogisiwang , e le mmolai gongwe legodu gongwe modira-bosula gongwe yo o itsenyang mo dilong tse di sa mo tshwanelang .
60004016	Mme fa a bogisiwa , ka a le Mokeresete , a a se ka a tlhajwa ke ditlhong ka ntlha ya leina leo , mme a a galaletse Modimo ka lone .
60004017	Gonne ke nako ya gore tshekiso e simologe mo ntlong ya Modimo . Mme fa e simologa mo go rona , bokhutlo jwa bone ba ba sa dumeleng Efangele ya Modimo e tla nna eng ?
60004018	Mme “ Fa mosiami a batlile go tlhaela go pholosiwa , kana moikepi le moleofi ba tla ya kae ? ”
60004019	Ka moo he , a ba ba bogang ka fa thatong ya Modimo ba neele Mmopi yo o boikanyo mewa ya bone ba ntse ba dira molemo .
60005001	Jaanong ke kaela bagolo ba phuthego ba ba mo go lona , ke le mogolo-ka-bone le mosupi wa dipogo tsa ga Keresete , ke bile ke tlhakanetse nae kgalalelo e e tla senolwang ,
60005002	ke re : Fudisang letsomane la Modimo le le mo go lona , e seng ka go patelediwa , mme e nne ka bopelotshweu ka fa thatong ya Modimo ; e seng ka go ipatlela khumo e e maswe , mme e nne ka pelo yotlhe ;
60005003	e seng jaaka barena ba diphuthego , mme lo nne dikao tsa letsomane .
60005004	Mme lo tla bona serwalo sa kgalalelo se se sa swabeng mogang Modisa yo mogolo a bonalang .
60005005	Le lona ba bašwa , utlwang bagolo , mme lotlhe direlanang ka boikokobetso ; gonne “ Modimo o ganetsa ba ba ikgogomosang , mme ba ba ikokobetsang o ba naya boitshwarelo . ”
60005006	Ka moo , ikokobeletseng letsogo le le thata la Modimo gore o tle o lo godise ka nako e e leng yona .
60005007	Latlhelang matshwenyego otlhe a lona mo go one , gonne lo tlamelwa ke one .
60005008	Nnang tekano lo itise ; gonne Diabolo , moganetsi wa lona , o kgarakgatshega jaaka tau e e dumang , a batla yo a ka mo metsang .
60005009	Lo emelane nae ka go tlhomama mo tumelong , ka lo itse gore tsona dipogiso tseo di dirafalela bakaulengwe ba lona ba ba mo lefatsheng .
60005010	Mme Modimo wa bopelotlhomogi jotlhe o o lo bileditseng kgalalelong ya ona e e sa khutleng ka Keresete , e tla re lo sena go boga sebakanyana , o lo dire botlalo , o lo tiise , o lo thatafatse , o lo tlhomamise .
60005011	Kgalalelo le thata ke tsa ona go ya bosakhutleng . Amen .
60005012	Ke lo kwaletse ka bokhutshwane ka Silefano , mokaulengwe yo o ikanyegang , ka fa ke mo lebileng ka teng , ke lo kgothatsa , ke supa gore ke jona bopelotlhomogi jwa nnete jwa Modimo jo lo emeng mo go jona .
60005013	Phuthego e e tlhaotsweng le lona ya mono Babilone le Mareko , morwaake , ba a lo dumedisa .
60005014	Dumedisanyang ka katlo ya lorato . A kagiso e nne le lona lotlhe , ba lo leng mo go Keresete !
61001001	Nna Simone Petoro , motlhanka le moapostolo wa ga Jesu Keresete , ke kwalela ba ba neilweng tumelo ya botlhokwa jaaka rona ka tshiamo ya Modimo wa rona le ya Mopholosi Jesu Keresete :
61001002	A bopelotlhomogi le kagiso di lo ntsifalele ka go itse Modimo le Jesu , Morena wa rona !
61001003	Kana ke thata ya gagwe ya bodimo e e re abetseng dilo tsotlhe tse di re direlang bophelo le poifo-Modimo , ka go itse ene yo o re biditseng ka kgalalelo ya gagwe le ka maatlametlo a gagwe .
61001004	Ka tsona o re abetse ditsholofetso tse di tlotlegang , tse dikgolo thata , gore lo nne le kabelo mo popegong ya bodimo ka go dumela tsona , lo sena go falola mo tshenyegong e e mo lefatsheng ka keletso .
61001005	Ka ntlha ya moo , tlhoafalang thata gore lo oketse tumelo ya lona ka maatlametlo , le maatlametlo ka kitso ,
61001006	le kitso ka boitshwaro , le boitshwaro ka tshwarelelo , le tshwarelelo ka poifo-Modimo ,
61001007	le poifo-Modimo ka go rata bakaulengwe , le go rata bakaulengwe ka go rata botlhe .
61001008	Gonne fa dilo tse , di le teng mo go lona , mme di ntse di ata , di tlosa botshwakga le botlhoka-leungo ntlheng ya go itse Morena wa rona Jesu Keresete .
61001009	Yo o tlhokang dilo tse o foufetse , ga a bonele kgakala , o bile o lebetse tlhapiso ya maleo a gagwe a pele .
61001010	Ka ntlha ya moo , ba ga etsho , tlhoafalang bogolo gore lo tlhomamise go bidiwa ga lona le go tlhaolwa ga lona ; gonne fa lo dira jalo , ga lo kitla lo kgotšwa ka gope .
61001011	Gonne foo lo tla abelwa segolo go tsena mo pusong e e sa khutleng ya Morena wa rona Jesu Keresete , Morepholosi .
61001012	Ke ka ntlha ya moo ke ikaeletseng go lo gakolola dilo tseo ka gale , le fa lo di itse , lo bile lo tlhomamisitswe mo boammaaruring jo bo leng teng .
61001013	Mme ke fitlhela e le tshwanelo go lo kurusa ka kgakololo , ke sa ntse ke le mo motlaaganeng ono wa mmele ;
61001014	ka ke itse gore motlaagana wa me o tla akofa o tlhomololwa ka fa le Morena wa rona Jesu Keresete a ntshenoletseng ka teng .
61001015	Mme ke tla tlhoafalela gore ka gale lo nne lo gakologelwe dilo tseo , le fa ke sena go tsamaya .
61001016	Gonne e rile re lo itsise thata ya Morena wa rona Jesu Keresete le go tla gape ga gagwe , ra bo re sa latele dinaane tse di rulagantsweng ka botlhale , mme re ne re le basupi ba ba bonyeng borena jwa gagwe .
61001017	Gonne o amogetse tlotlo le kgalalelo mo go Modimo Rara , jale fa lentswe le le ntseng jaana le tswa kgalalelong ya borena , le tla go ene le re : “ Yoo ke Morwaake yo o rategang , yo o nkgatlhang . ”
61001018	Lentswe leo re le utlwile le tswa legodimong , re na nae mo thabeng e e boitshepo .
61001019	E bile re na le lefoko la polelelopele le le tlhomameng bogolo , le lo tla bong lo dira sentle , fa lo le tlhokomela jaaka lobone lo lo phatsimang mo felong ga lefifi go ya bo be bo se , le naledi ya moso e be e tlhabe mo dipelong tsa lona ,
61001020	ka lo itse bogolo gore ga go na polelelopele epe ya Lokwalo e e bolelwang ka tlhaloso ya boithatelo ya motho ;
61001021	gonne ga go ise go ke go tle polelelopele ka go rata ga motho , mme batho ba ba boitshepo ba Modimo ba buile , ba tlhotlheleditswe ke Mowa o o Boitshepo .
61002001	Mme e bile go ne go le baporofeti ba maaka mo bathong , jaaka le mo go lona go tla nna baruti ba maaka ba ba tla sukunyetsang dithuto tse di senyang ; jaanong e re ka ba latola Morena yo o ba golotseng , ba itsisetsa tshenyego ya tshoganyetso .
61002002	Mme batho bantsi ba tla sala boitaolo jwa bone morago , ba tsela ya boammaaruri e tla kgalwang ka ntlha ya bone .
61002003	Ka megagaru ya bone ba tla bapala ka lona ka mafoko a maaka . Mme go tloga bogologolo katlholo ya bone ga e diege , le tatlhego ya bone ga e otsele .
61002004	Gonne fa Modimo o se ka wa rekegela baengele ba ba leofileng , mme wa ba digela kwa moleteng , wa ba bofa ka dikgole tsa lefifi gore ba bolokelwe katlholo ;
61002005	gape wa se ka wa rekegela lefatshe la bogologolo , mme wa boloka Noa , moreri wa tshiamo , a na le batho ba supa , jale fa o tsisa morwalela mo lefatsheng la baikepi ;
61002006	le metse ya Sotoma le Gomora wa e fetola melora , wa e atlholela tatlhego , wa e baya sekao sa ba ba tla ikepang ka moso ,
61002007	mme wa falodisa Lote yo o siameng , yo o neng a bogisega ka tsamao ya ba ba itaolang mo masweng —
61002008	gonne mosiami yoo , ka a ne a agile mo go bone , a tshwenyega mo moweng o o siameng ka go bona le go utlwa ditiro tsa bone tsa boikepo ka letsatsi lengwe le lengwe —
61002009	go bonala gore Morena o itse go golola baboifa-Modimo mo thaelong , le go bolokela basiamolodi letsatsi la katlholo gore ba watlhaiwe ,
61002010	bogolo bone ba ba latelang nama ka dikeletso tse di maswe , ba nyatsa borena ; ba matepe , ba a ikgantsha , ga ba boife go kgala bagalaledi ,
61002011	etswe baengele ba ba ba fetang ka nonofo le ka thata , bone ba sa ise katlholo ya kgalo ka ga bone fa pele ga Morena .
61002012	Mme baruti bao , ka ba tshwana le diphedi tse di se nang tlhaloganyo , tse ka fa tlholegong ya tsona di tsaletsweng go tshwarwa le go bolawa , ba kgala tse ba sa itseng sepe ka ga tsona ; ba tla senyega ka tshenyego ya tsona ,
61002013	ba bona tuelo ya tshiamololo . Ba kaya tlhapelo ya motshegare monate ; ke batho ba makgapha le maswe , ba mejo mo ditsietsong tsa bone , fa ba ja le lona .
61002014	Ba na le matlho a a tletseng go eletsa seaka , a a sa bakeleng boleo ; ba oka mewa e e sa tiang , ba na le dipelo tse di tlwaetseng megagaru , ke bana ba ba hutsegileng .
61002015	Ba tlogetse tsela e e siameng , ba timetse , ba ya le tsela ya ga Bileame , morwa Beore , yo o neng a rata tuelo ya tshiamololo ,
61002016	mme a kgalemelelwa tlolo ya gagwe ; esele e e semumu ya bua ka lentswe la motho , ya thibela bosilo jwa moporofeti .
61002017	Bao ke metswedi e e se nang metsi , ke mouwane o o kgweediwang ke ledimo , ke ba ba boloketsweng lefifi le lentsho .
61002018	Gonne ka go bua tsa boikgantsho jwa boithamako le ka boitaolo dikeletsong tsa nama ba oka bone ba e leng gona ba falolang mo go ba ba tsamayang mo timelong ,
61002019	ba ba solofetsa kgololesego , mme bone ka nosi ke batlhanka ba tshenyego ; gonne se motho o fentsweng ke sona , ke sona se a diregileng lekgoba la sona .
61002020	Gonne fa e re ba sena go falola mo masweng a lefatshe ka go itse Morena le Mogolodi Jesu Keresete , ba boa ba thaisiwa ke ona le go fenngwa ke ona , bao kemo ya bone ya morago e a tle e sulafale bogolo go ya pele .
61002021	Gonne go ka bo go le molemo mo go bone , fa ba ka bo ba se ka ba itse tsela ya tshiamo ka gope , bogolo go go e itse le go tloga ba hularela taolo e e boitshepo e ba e neetsweng .
61002022	Ba dirafaletswe ke se se bolelwang ka seane sa boammaaruri se se reng : “ Ntšwa e boetse matlhatseng a yona ; ” le se sengwe se se reng : “ Kolobe e e tlhapileng e boetse go bidikama mo dithetseng . ”
61003001	Baratwi , lokwalo loo e setse e le lwa bobedi lo ke lo lo kwalelang , ke ntse ke tsosa maikutlo a a phepa a lona ka kgakololo
61003002	gore lo gakologelwe mafoko a a sa leng a buiwa pele ke baporofeti ba ba boitshepo , le taolo ya Morena le Mopholosi , e lo e neetsweng ke baapostolo ba lona .
61003003	Itseng pele gore mo malatsing a bofelo go tla tla basotli ba ba tsamayang ka fa dikeletsong tsa bone , ba sotla
61003004	ba re : “ E kae , polelelopele ya go tla ga gagwe ? Kana e sa le borara ba robala , dilo tsotlhe di sa ntse di ntse fela jaaka mo tshimologong ya tlholego . ”
61003005	Gonne ba itebaditse ka bomo gore magodimo a sa le a nna teng bogologolo , le gore lefatshe le le tswang mo metsing le ka thata ya metsi le dirilwe ka Lefoko la Modimo .
61003006	Ke ona a lefatshe la sebaka sele le senyegileng ka ona , e bong ka morwalela .
61003007	Mme magodimo a gompieno le lefatshe di boloketswe molelo ka Lefoko la ona , di beelwa letsatsi la katlholo le tshenyego ya batho ba ba ikepileng .
61003008	Baratwa , lo se ka lwa lebala selo se le sengwe sa go re : Mo Moreneng letsatsi le le lengwe le tshwana le sekete sa dinyaga , le sekete sa dinyaga se tshwana le letsatsi le le lengwe .
61003009	Morena ga a diegise polelelopele , jaaka bangwe ba kaya e le tiego ; mme o pelotelele le lona , ka a sa rate gore bangwe ba latlhege , mme o rata gore botlhe ba sokologe .
61003010	Mme letsatsi la Morena le tla tla jaaka legodu bosigo , magodimo a tla fela ka lone ka modumo o mogolo ; dilo tse lefatshe le bopilweng ka tsona di tla tuka , di nyelela ; lefatshe le ditiro tse di mo go lone di tla šwa .
61003011	E re ka tsotlhe tseo di tla nyelela jalo , lo tshwanetse lwa nna batho ba tsamao e e boitshepo , ba poifo-Modimo bogolo jang ne ,
61003012	lo lebeletse , lo bile lo rata go akofisa go tla ga letsatsi la Modimo le magodimo a tla šwang ka lone , a nyelela ; tse lefatshe le bopilweng ka tsona di tla tuka , di gakologa ka mogote !
61003013	Mme re lebeletse magodimo a mašwa le lefatshe le lešwa ka fa tsholofetsong ya ona , mo tshiamo e agileng teng .
61003014	Ka ntlha ya moo , baratwa , a e re lo lebeletse dilo tseo , lo tlhoafale gore lo fitlhelwe fa pele ga one lo se na maswe , le fa e le molato , mme lo le mo kagisong .
61003015	Mme bopelotelele jwa Morena lo bo kaye e le pholoso , jaaka le ene Paulo , mokaulengwe yo o rategang wa rona a lo kwaletse ka fa botlhaleng jo a bo neilweng .
61003016	Go ntse jalo mo dikwalong tsotlhe tsa gagwe , fa a bua ka ga dilo tse ; mo go tsona go na le dilo tse di thata go tlhaloganngwa , tse batho ba ba sa rutegang le ba ba bokoa ba di sokamisang , jaaka ba dira le ka dikwalo tse dingwe , ba itsisetsa tshenyego .
61003017	Jaanong lona , baratwi , e re ka lo itse dilo tse pele , itiseng gore lo se ka lwa faposiwa ke timelo ya baikepi , lwa wa mo tlhomamong ya lona .
61003018	Mme golang mo bopelotlhomoging le mo kitsong ya Morena wa rona Jesu Keresete Morepholosi . A kgalalelo e nne ya gagwe jaanong le go ya letsatsing la bosakhutleng !
62001001	Re lo anegela se se neng se le teng go tloga tshimologong , se re se utlwileng , se re se bonyeng ka matlho a rona , se re se lebileng , se diatla tsa rona di se fophotseng , e bong sa Lefoko la botshelo —
62001002	mme botshelo bo bonetse , re bile re bo bonye ; re a supa , re lo begela botshelo jo bo sa khutleng , jo bo neng bo le fa go Rara , mme bo re bonatsegetse . —
62001003	Se re se bonyeng , ra se utlwa , le lona re a se lo rerela gore le lona lo nne le kopano le rona ; mme kana kabelano ya rona ke ya go kopana le Rara le Jesu Keresete Morwawe .
62001004	Dilo tse re di lo kwalela gore boitumelo jwa lona e nne jo bo tletseng .
62001005	Molaetsa o re o utlwileng mo go ene , o e bileng re o lo begela ke wa go re : Modimo ke lesedi , mme ga go na lefifi lepe mo go ona .
62001006	Fa re re , re na le kopano le ona , mme re tsamaya mo lefifing , re a aka , ga re dire boammaaruri .
62001007	Mme fa re tsamaya mo leseding jaaka ona o le mo leseding , re na le kopano mongwe le yo mongwe , e bile madi a ga Jesu Keresete , Morwaa-ona , a re itshekisa boleo jotlhe .
62001008	Fa re re , ga re na boleo , re a itsietsa , mme boammaaruri ga bo yo mo go rona ,
62001009	mme fa re ipobola maleo a rona , ona o boikanyo le tshiamo go re itshwarela maleo le go re itshekisa tshiamololo yotlhe .
62001010	Fa re re , ga re a leofa , re o dira moaki , mme Lefoko la ona ga le yo mo go rona .
62002001	Banaka , dilo tse ke di lo kwalela gore lo se ka lwa leofa . Mme fa mongwe a leofa , re na le Mmueledi mo go Rara , e bong Jesu Keresete yo o tshiamo .
62002002	Ene yoo ke thuanyo ya maleo a rona , mme e seng ya maleo a rona fela , mme e bile ke ya maleo a lefatshe lotlhe .
62002003	Se re itseng ka sona gore re a mo itse , ke fa re tshegetsa ditaolo tsa gagwe .
62002004	Yo o reng : “ Ke a mo itse , ” mme a sa tshegetse ditaolo tsa gagwe , ke moaki , e bile ga go na boammaaruri mo go ene .
62002005	Mongwe le mongwe yo o tshegetsang Lefoko la gagwe , ruri lorato lwa Modimo lo mo go ene ka botlalo . Ke sona se re itseng ka sona gore re mo go ene .
62002006	Yo o reng , o ntse mo go ene , o tshwanetse go sepela ka esi jaaka le ene a ne a sepela .
62002007	Baratwi , ga ke lo kwalele taolo e ntšhwa ; ke taolo e kgologolo e lo sa leng lo e tshola go tloga tshimologong . Taolo e kgologolo ke Lefoko le lo le utlwileng go tloga tshimologong .
62002008	Le fa go ntse jalo ke lo kwalela taolo e ntšhwa , gona ke nnete mo go ene le mo go lona ; gonne lefifi le a anoga , mme lesedi la boammaaruri le setse le phatsima .
62002009	Yo o reng , o mo leseding , mme a tlhoile mongwe-ka-ene , o sa ntse a le mo lefifing le jaanong .
62002010	Yo o ratang mongwe-ka-ene o ntse mo leseding , ga go na sekgopi mo go ene .
62002011	Mme yo o tlhoileng mongwe-ka-ene o mo lefifing , e bile o tsamaya mo lefifing , mme ga a itse kwa o yang teng , ka lefifi le mo foufaditse matlho .
62002012	Banaka , ke a lo kwalela ; gonne lo itshwaretswe maleo ka ntlha ya leina la gagwe .
62002013	Borra , ke a lo kwalela ; gonne lo itse ene yo o ntseng a le teng go tswa tshimologong . Makau , ke a lo kwalela ; gonne lo fentse yo-o-bosula .
62002014	Banaka , ke lo kwaletse ; gonne lo itse Rara . Borra , ke lo kwaletse ; gonne lo itse ene yo o ntseng a le teng go tloga tshimologong . Makau , ke lo kwaletse ; gonne lo thata , mme Lefoko la Modimo le ntse mo go lona , lo bile lo fentse yo-o-bosula .
62002015	Lo se ka lwa rata lefatshe , le fa e le dilo tse di mo lefatsheng . Fa mongwe a rata lefatshe , lorato lwa ga Rara ga lo yo mo go ene .
62002016	Gonne tsotlhe tse di mo lefatsheng , e bong keletso ya nama le keletso ya matlho le mabela a bophelo , ga se tse di tswang mo go Rara , ke tse di tswang mo lefatsheng .
62002017	Lefatshe lone le a feta le keletso ya lone , mme yo o dirang go rata ga Modimo o nna ka bosakhutleng .
62002018	Banaka , ke nako ya bofelo , mme go ntse jaaka lo kile lwa utlwa gore moganetsa-Keresete o e tla ; go setse go tsogile baganetsa-Keresete ba bantsi jaanong . Ke ka gona moo re itseng gore ke nako ya bofelo .
62002019	Ba dule mo go rona , mme e ne e se ba rona ; gonne fa e ka bo e ne e le ba rona , ba ka bo ba sa na le rona . Mme go tshwanetse ga bonala , fa e se ba rona botlhe .
62002020	Mme lona lo na le tlotso e e tswang mo Moitsheping , lo bile lo itse tsotlhe .
62002021	Ga ke a lo kwalela , ka lo sa itse boammaaruri , mme e le ka lo bo itse , le ka go se na maaka ape a a ka tswang mo boammaaruring .
62002022	Moaki ke mang fa e se ene yo o latolang a re : Jesu ga se Keresete ? Ke ene moganetsa-Keresete yo o itatolang Rara le Morwa .
62002023	Mongwe le mongwe yo o itatolang Morwa , le Rara ga a na nae ; yo o ipolelang Morwa , le Rara o na nae .
62002024	Se lo sa leng lo se utlwa go tloga tshimologong , a se nne mo go lona . Fa se lo sa leng lo se utlwa go tloga tshimologong se ntse mo go lona , le lona lo tla nna mo go Morwa le mo go Rara .
62002025	Mme tsholofetso e o e re solofeditseng ke e : E bong bophelo jo bo sa khutleng .
62002026	Dilo tse ke di lo kwaletse ka ntlha ya bone ba ba lo timetsang .
62002027	Mme lona , tlotso e lo e amogetseng mo go ene , e ntse mo go lona ; ga go batlege gore lo rutwe ke ope ; mme go ntse jaaka tlotso ya gagwe e lo ruta ka ga tsotlhe , ke yona boammaaruri , ga se maaka ; nnang he mo go ene , fela jaaka e lo rutile .
62002028	Mme jaanong , banaka , nnang mo go ene gore e re fa a bonatsega , re nne le phuthologo , mme re se ka ra tlhajwa ke ditlhong fa pele ga gagwe , mogang a tlang .
62002029	Fa lo itse gore ene o tshiamo , lo nne lo itse gore le mongwe le mongwe yo o dirang tshiamo o tsetswe ke ene .
62003001	Bonang , ke lorato lo lo ntseng jang ne , lo Modimo Rara o re ratileng ka lone gore re bidiwe bana ba Modimo ! Mme tota re bone . Ke ka moo lefatshe le sa re itseng , ka gonne ga le a ka la itse ene .
62003002	Baratwi , jaanong re bana ba Modimo mme ga go ise go bonatsege gore re tla nna jang . Mme re itse gore fa a sena go bonatsega , re tla tshwana nae ; gonne re tla mmona jaaka a ntse .
62003003	Mongwe le mongwe yo o nang le tsholofelo eo mo go ene o a iitshekisa jaaka ene a itshekile .
62003004	Mongwe le mongwe yo o dirang boleo o a siamolola ; boleo ke jona tshiamololo .
62003005	Mme lo itse gore ene o bonetse gore a tlose boleo , mme mo go ene ga go na boleo .
62003006	Mongwe le mongwe yo o ntseng mo go ene ga a leofe ; mongwe le mongwe yo o leofang ga a ise a mmone , le fa e le go mo itse .
62003007	Banaka , se timediweng ke ope ; yo o dirang tshiamo ke mosiami , jaaka ene e le mosiami .
62003008	Yo o dirang boleo ke wa ga Diabolo ; gonne Diabolo o ntse a leofa go tswa tshimologong . Se Morwa Modimo o se bonatsegetseng ke go senya ditiro tsa ga Diabolo .
62003009	Mongwe le mongwe yo o tsetsweng ke Modimo ga a dire boleo , ka gonne peo ya ona e ntse mo go ene , mme o palelwa ke go leofa , ka a tsetswe ke Modimo .
62003010	Ke sona se go bonalang ka sona ba e leng bana ba Modimo le ba e leng bana ba ga Diabolo ; mongwe le mongwe yo o sa direng tshiamo ga se wa Modimo , le ene yo o sa rateng modumedi-ka-ene o ntse jalo .
62003011	Gonne molaetsa o lo sa leng lo o utlwa go tloga tshimologong ke wa gore re ratane ;
62003012	e seng jaaka Kaine yo e neng e le wa yo-o-bosula , a bolaya monnawe . Mme o mmolaetseng ? E ne e le ka ditiro tsa gagwe di le bosula , mme tsa ga monnawe di siame .
62003013	Ba ga etsho , se gakgamaleng , fa lefatshe le lo tlhoa .
62003014	Re itse gore re dule mo losong , ra tsena mo bophelong , ka re rata badumedi-ka-rona . Yo o sa rateng modumedi-ka-ene o setse mo losong .
62003015	Mongwe le mongwe yo o tlhoileng morwa-rraagwe ke mmolai , mme lo itse gore ga go mmolai ope yo botshelo jo bo sa khutleng bo ntseng mo go ene .
62003016	Se re itsileng lorato ka sona ke fa ene a re beetse bophelo jwa gagwe ; le rona re tshwanetse go beela bomorwa-rraarona maphelo a rona .
62003017	Mme le fa e le mang yo o nang le tsa botshelo jwa lefatshe , mme a fitlhela morwa-rraagwe a tlhoka , a ba a mo hutela pelo , lorato lwa Modimo lo ka nna jang mo go ene ?
62003018	Banaka , a re se rateng ka lefoko , le fa e le ka loleme , mme a e nne ka tiro le ka boammaaruri .
62003019	Se re tla itseng ka sona gore re ba boammaaruri , e bile re ka gomotsa dipelo tsa rona fa pele ga ona ka sona ,
62003020	ke fa e re dipelo tsa rona di re atlhola , re re : Modimo o mogolo go feta dipelo tsa rona , o bile o itse tsotlhe .
62003021	Baratwi , fa dipelo tsa rona di sa re atlhole , re a be re na le nametsego mo Modimong .
62003022	Mme le fa e le eng se re se kopang , re se amogela mo go ona , ka re tshegetsa ditaolo tsa ona , re dira tse di natefang fa pele ga ona .
62003023	Taolo ya one ke ya gore re dumele mo leineng la ga Morwaa-ona , Jesu Keresete , re be re ratane ka fa taolong e o e re neetseng .
62003024	Mme yo o dirisang ditaolo tsa ona o nna mo go ona , le ona o nna mo go ene ; mme se re itseng ka sona gore o nna mo go rona , ke ka Mowa o re o neilweng ke ona .
62004001	Baratwi , lo se ka lwa dumela mowa mongwe le mongwe , mme lo leke mewa gore a e tswa mo Modimong ; gonne baporofeti ba bantsi ba maaka ba bololetse mo lefatsheng .
62004002	Se lo tla itseng Mowa wa Modimo ka sona ke se : Mowa mongwe le mongwe o o ipolelang Jesu Keresete yo o tsileng mo nameng , ke o o tswang mo Modimong .
62004003	Mme mowa mongwe le mongwe o o sa ipoleleng Jesu Keresete yo o tsileng mo nameng , ga o tswe mo Modimong , mme ke ona mowa wa moganetsa-Keresete o lo utlwileng gore o e tla , mme jaanong o setse o le mo lefatsheng .
62004004	Lona banaka lo ba Modimo , mme lo ba fentse ; gonne yo o mo go lona o mogolo bogolo go yo o mo lefatsheng .
62004005	Bone ke ba lefatshe , ke ka ntlha ya moo ba buang tsa lefatshe , le gona lefatshe le a ba utlwa .
62004006	Rona re ba Modimo . Yo o itseng Modimo o a re utlwa ; yo e seng wa Modimo ga a re utlwe . Ke sona se re itseng Mowa wa boammaaruri le mowa wa timelo ka sona .
62004007	Baratwa , a re rataneng ; gonne lorato lo tswa Modimong , mme mongwe le mongwe yo o nang le lorato o tsetswe ke Modimo , e bile o itse Modimo .
62004008	Yo o se nang lorato , ga a a ka a itse Modimo ; gonne Modimo ke lorato .
62004009	Lorato lwa Modimo lo bonetse mo go rona ka gore Modimo o rometse Morwaa-ona mo lefatsheng yo o tsetsweng a le esi , gore re tshele ka ene .
62004010	Lorato lo ntse jaana : Ga se rona re ratileng Modimo , mme ke ona o ratileng rona , wa romela Morwaa-ona go nna thuanyo ya maleo a rona .
62004011	Baratwa , fa Modimo o re ratile go le kalokalo , le rona re tshwanetse go ratana .
62004012	Ga go ope yo o kileng a bona Modimo . Fa re ratana , Modimo o nna mo go rona , le lorato lwa one lo tletse mo go rona .
62004013	Se re itseng ka sona gore re nna mo go ona , le ona mo go rona , ke fa o re abetse Mowa wa ona .
62004014	Re bonye , re bile re supa gore Rara o rometse Morwawe go nna Mopholosi wa lefatshe .
62004015	Mongwe le mongwe yo o ipolelang gore Jesu ke Morwa Modimo , Modimo o nna mo go ene , le ene mo Modimong .
62004016	Mme re itsile , ra ba ra dumela lorato lo Modimo o re ratang ka lone . Modimo ke lorato , mme yo o nnang mo loratong o nna mo Modimong , le Modimo o nna mo go ene .
62004017	Se lorato lo diregileng botlalo mo go rona ka sona ke sa go re , re tle re nne le namatshego ka letsatsi la katlholo ; gonne mo lefatsheng leno re tshwana le ene .
62004018	Poifo ga e yo mo loratong ; lorato lo lo tletseng lo lelekela poifo kwa ntle , ka gonne poifo e na le petso , mme yo o boifang ga a a tlala mo loratong .
62004019	Rona re a o rata ; gonne ona o re ratile pele .
62004020	Fa motho a re : “ Ke rata Modimo , ” mme a tlhoile morwa-rraagwe , ke moaki ; gonne yo o sa rateng morwa-rraagwe yo a mmonyeng , a ka rata Modimo jang o a iseng a o bone ?
62004021	Mme taolo e re e amogetse mo go ona e e reng : Yo o ratang Modimo a a rate le morwa-rraagwe .
62005001	Mongwe le mongwe yo o dumelang gore Jesu ke ene Keresete o tsetswe ke Modimo ; mme mongwe le mongwe yo o ratang one o o tsetseng , e bile o rata ba ba tsetsweng ke one .
62005002	Se re itseng ka sona gore re rata bana ba Modimo ke fa re rata Modimo , re be re dirafatsa ditaolo tsa ona .
62005003	Gonne lorato lwa go rata Modimo ke fa re tshegetsa ditaolo tsa ona , mme ditaolo tsa ona ga di thata .
62005004	Gonne botlhe ba ba tsetsweng ke Modimo ba fenya lefatshe ; mme tumelo ya rona ke yona phenyo e e fentseng lefatshe .
62005005	Mme ke mang yo o fenyang lefatshe fa e se ene yo o dumelang gore Jesu ke Morwa Modimo ?
62005006	Yo ke ene yo o tsileng ka metsi le madi , Jesu Keresete , e seng ka metsi a le osi , mme e le ka metsi le madi . Mme Mowa ke one o o supang , gonne Mowa ke boammaaruri .
62005007	Gonne go ba bararo ba ba supang ,
62005008	e bong Mowa le metsi le madi ; boraro jo , bo supela gongwe .
62005009	Fa re tshola tshupo ya batho , tshupo ya Modimo e kgolo bogolo ; gonne tshupo ya Modimo ke yona e , e o e supileng ka ga Morwaa-ona .
62005010	Yo o dumelang mo go Morwa Modimo o na le tshupo mo teng ga gagwe . Yo o sa dumeleng Modimo o o dirile moaki , ka a se ka a dumela tshupo e Modimo o e supileng ka ga Morwaa-ona .
62005011	Mme tshupo eo ke e e reng : Modimo o re neile bophelo jo bo sa khutleng , mme botshelo joo bo mo go Morwaa-ona .
62005012	Yo o nang le Morwa o na le bophelo ; yo o se nang Morwa Modimo ga a na bophelo .
62005013	Dilo tseo ke di lo kwaletse gore lona ba lo dumelang mo leineng la Morwa Modimo , lo itse gore lo na le bophelo jo bo sa khutleng .
62005014	Mme namatshego e re nang nayo mo go ona ke ya gore o a re utlwa , fa re kopa sengwe ka fa go rateng ga ona .
62005015	Mme fa re itse gore o a re utlwa , le fa re ka ne re kopa eng , foo re itse gore re setse re tshotse tse re di kopileng mo go ona .
62005016	Fa motho a bona morwa-rraagwe a leofa ka boleo jo bo sa iseng kwa losong , a a kope , mme Modimo o tla mo neela bophelo , o bo neela ba ba sa leofang ka boleo jo bo isang kwa losong . Go na le boleo jo bo isang kwa losong ; ga ke bue ka ga jona , fa ke re , a a kope .
62005017	Tshiamololo nngwe le nngwe ke boleo ; mme go na le boleo jo bo sa iseng kwa losong .
62005018	Re itse gore mongwe le mongwe yo o tsetsweng ke Modimo ga a leofe ; yo Modimo o mo tsetseng o a mmoloka , mme yo-o-bosula ga a na go mo tshwara .
62005019	Re itse gore re ba Modimo ; mme lefatshe lotlhe le mo thateng ya yo-o-bosula .
62005020	Re bile re itse gore Morwa Modimo o tsile , a re naya tlhaloganyo ya gore re itse ene yo e leng boammaaruri . Mme re mo go ene yo e leng boammaaruri , mo go Morwaa-ona , Jesu Keresete . Yoo ke ene Modimo wa boammaaruri le bophelo jo bo sa khutleng .
62005021	Banaka , itiseng mo medimong e sele .
63001001	Nna yo mogolo , ke kwalela mohumagadi yo o tlhaotsweng , le bana ba gagwe ba ke ba ratang ruri , mme e seng nna fela , ba bile ba ratwa ke botlhe ba ba itseng boammaaruri .
63001002	Ke ka ntlha ya jona boammaaruri jo bo ntseng mo go rona , jo bo tla nnang le rona ka bosakhutleng .
63001003	Ka re : Bopelotlhomogi bo tla nna le rona le boutlwelo-botlhoko le kagiso tse di tswang mo go Modimo Rara le mo go Jesu Keresete , Morwa Rara , ka boammaaruri le ka lorato .
63001004	Ke itumetse thata , ka ke fitlhetse bangwe ba bana ba gago ba tsamaya mo boammaaruring , jaaka re amogetse taolo mo go Rara .
63001005	Mme jaanong ke a go rapela , mohumagadi , e seng jaaka e kete ke go kwalela taolo e ntšhwa , mme ke e re sa leng re e tshola go tswa tshimologong gore re ratane .
63001006	Mme lorato ke lwa gore re tsamae ka fa ditaolong tsa ona ; taolo ke ya gore lo sepele mo go lone jaaka lo sa le lo e utlwa go tloga tshimologong ;
63001007	gonne batsietsi ba bantsi ba bololetse mo lefatsheng , ba ba sa ipoleleng Jesu yo o tsileng mo nameng . Yo o ntseng jalo ke ene motsietsi le moganetsa-Keresete .
63001008	Itlhokomeleng gore lo se ka lwa latlhegelwa ke dilo tse re di dirileng , lo tle lo amogele tuelo e e tletseng .
63001009	Mongwe le mongwe yo o fapogang , a sa nne mo thutong ya ga Keresete , ga a na Modimo ; yo o nnang mo thutong eo ke ene yo o nang le Rara le Morwa .
63001010	Fa mongwe a ka tla go lona , a sa rute thuto e , lo se ka lwa mo tsholela mo ntlong , le gona lo se ka lwa mo dumedisa .
63001011	Gonne yo o mo dumedisang o tlhakanela ditiro tse di bosula tsa gagwe nae .
63001012	Le fa ke na le dilo tse dintsi go di lo kwalela , ke ne ke sa rate go dira jalo ka pampiri le enke ; gonne ke solofela gore ke tla tla koo go lona , mme re tla buisanya ka molomo gore boitumelo jwa rona e nne jo bo tletseng .
63001013	Bana ba ga morwadia-mmaago yo o tlhaotsweng ba a go dumedisa .
64001001	Nna yo mogolo ke kwalela Gayo yo o rategang , yo ke mo ratang ka nnete .
64001002	Moratwa , ke eletsa gore o tshele sentle mo dilong tsotlhe , o nne yo o itekanetseng mo mmeleng jaaka mowa wa gago o phela pila .
64001003	Gonne ke itumetse thata , jale fa bakaulengwe ba tla , ba supa ka ga boammaaruri jwa gago , jaaka o ntse o tsamaya mo boammaaruring .
64001004	Ga ke na boitumelo jo bo fetang joo jwa go utlwa gore bana ba me ba tsamaya mo boammaaruring .
64001005	Moratwa , o dira tiro nngwe le nngwe ka boikanyo , e o e direlang badumedi-ka-wena ba e leng baeng ;
64001006	ba supile fa pele ga phuthego ka ga lorato lwa gago . O tla bo o dira sentle , fa o ba tsamaisa pila ka mokgwa o o tshwanetseng Modimo .
64001007	Gonne ba bolotse ka ntlha ya leina la ga Keresete ba sa tsee sepe mo baheitaneng .
64001008	Ke ka moo re tshwanetseng go tshola ba ba ntseng jalo gore re nne badiredi ba boammaaruri mmogo .
64001009	Nkile ka kwalela phuthego lefoko lengwe , mme Dioterefese yo o ratang go nna wa ntlha mo go bone ga a re tshole .
64001010	Ka ntlha ya moo , e tla re ke tla , ke mo gopotse ditiro tsa gagwe tse a di dirang , ka a ntse a re senya ka mafoko a a bosula ; mme tseo ga di ise di mo lekane , nnyaya , ene ka esi ga a tshole bakaulengwe , e bile o kganela ba ba ratang go dira jalo , a ba leleke mo phuthegong .
64001011	Moratwa , o se ka wa latela se se bosula , mme o latele se se molemo . Yo o dirang molemo o tswa Modimong ; yo o dirang bosula ga a bona Modimo .
64001012	Demeterio o na le tshupo ya batho botlhe le ya boammaaruri ka josi gore o siame , ee , le rona re supa jalo , mme wena o itse gore tshupo ya rona ke boammaaruri .
64001013	Ke na le dilo tse dintsi tse nka di go kwalelang , mme ga ke rate go di go kwalela ka enke le pene .
64001014	Mme ke solofela gore ke tla akofa ke go bona , mme re tla buisanya ka molomo .
64001015	Kagiso a e nne nao ! Ditsala di a go dumedisa . Dumedisa ditsala ka maina .
65001001	Nna Juta , motlhanka wa ga Jesu Keresete le monnaa Jakobo , ke kwalela ba ba biditsweng , ba ba ratilweng mo go Modimo Rara , ba ba boloketsweng Jesu Keresete :
65001002	A boutlwelo-botlhoko le kagiso le lorato di lo ntsifalele !
65001003	Baratwi , e rile ke ikaeletse ka tlhoafalo yotlhe go lo kwalela ka ga pholoso e re e tlhakanetseng , ka patelesega go lo kwalela go lo kgothatsa gore lo tlhabanele tumelo e e kileng ya neelwa baitshepi gangwe fela .
65001004	Gonne go itshusumeditse batho bangwe ba e sa leng bogologolo ba kwaletswe katlholo ya go re : Ke baikepi ba ba fetolang bopelotlhomogi jwa Modimo wa rona boitaolo , mme ba itatola Molaodi yo o tlhelele , Morena wa rona Jesu Keresete .
65001005	Mme lona , le fa dilo tsotlhe tse lo ntse lo di itse , ke rata go lo gakolola gore e rile Morena a sena go golola morafe kwa lefatsheng la Egepeto , a boa a nyeletsa bone ba ba se kang ba dumela .
65001006	Le baengele ba ba se kang ba boloka maemo a bone , mme ba tlogela boago jwa bone , o ba boloketse katlholo ya letsatsi le legolo ka dikgole tse di sa khutleng mo lefifing ;
65001007	jaaka ba Sotoma le Gomora le ba metse e e neng e le mo tikologong , ba ba akafetseng ka mokgwa wa bao , ba latela nama e sele , ba beilwe go nna sekao ka go boga petso ya molelo o o sa khutleng .
65001008	Le fa go ntse jalo le bone bao ba leswefatsa nama jalo , ba dirwa ke ditoro tsa bone , ba nyatsa borena , ba kgala baengele ba ba galalelang .
65001009	Mme Migaele , moengele yo mogolo , e rile a omana le Diabolo , a ganetsanya nae ka ga serepa sa ga Moše , a tshaba go atlhola ka go mo gobolola , mme a bua a re : “ A Morena a go kgalemele ! ”
65001010	Mme bao ba kgala tsotlhe tse ba sa di itseng ; mme tsotlhe tse ba di itseng ka fa tlhagong jaaka diphedi tse di se nang tlhaloganyo di di itse , tseo ba itshenya ka tsona .
65001011	A tatlhego ya bone wee ! Gonne ba tsamaile ka tsela ya ga Kaine , ba itatlhela mo timelong ka ntlha ya tuelo jaaka Bileame , ba latlhega ka go rukhutlha jaaka Kora .
65001012	Bao ke dibala tsa ditlhong mo meletlong ya lona ya lorato , ga ba boife go ja le lona le go inontsha fela . Ke maru a a se nang metsi , a a kgweediwang ke diphefo ; ke ditlhare tsa mariga tse di se nang maungo , tse di suleng gabedi , di kumotswe .
65001013	Ke makhubu a lewatle a a gwasang , ba phoka mafulo a ditlhong tsa bone ; ke dinaledi tse di kailang , ba boloketswe bontsho jwa lefifi ka bosakhutleng .
65001014	Le ene Henoge , motho wa bosupa go tloga mo go Atame o boleletse pele ka ga bone a re : “ Bona , Morena o e tla , a na le masomosomo a a boitshepo a gagwe ,
65001015	go tla go sekisa botlhe le go betsa baikepi botlhe ka ntlha ya ditiro tsotlhe tsa boikepo jwa bone , tse ba di dirileng ka go ikepa , le ka ntlha ya mafoko otlhe a bodipa a baleofi bao ba ba ikepileng ba a buileng ka ga gagwe . ”
65001016	Bao ke bangongoregi ba ba galalang tse ba di newang , ba ba tsamayang ka fa dikeletsong tsa bone ; le gona melomo ya bone e bua mafoko a bodipa , ba ntse ba tlakisa batho go ipatlela thuso .
65001017	Mme lona , baratwi , gakologelwang mafoko a a sa leng a buiwa ke baapostolo ba Morena wa rona Jesu Keresete ,
65001018	ba lo boleletse ba re : “ Mo sebakeng sa bofelo go tla nna basotli ba ba tsamayang ka fa dikeletsong tsa bone tsa boikepo . ”
65001019	Ba ke bone ba ba dirang dikgaogano , e le batho ba nama fela , ba ba se nang Mowa .
65001020	Mme lona , baratwi , ikageng mo tumelong ya lona e e boitshepotshepo , lo rapele ka Mowa o o Boitshepo ,
65001021	lo ipoloke mo loratong lwa Modimo , lo lebeletse kutlwelo-botlhoko ya Morena wa rona Jesu Keresete e e isang bophelong jo bo sa khutleng .
65001022	Mme ba bangwe ba ba belaelang lo ba utlwele botlhoko ,
65001023	lo ba pholose ka go ba swatola mo molelong ; ba bangwe bone lo ba utlwele botlhoko ka go boifa , lo ntse lo tlhoile le sona seaparo se se kgotletsweng ke nama .
65001024	Mme ona o o nonofileng go lo boloka gore lo se kgotšwe , le go lo emisa fa pele ga kgalalelo ya ona , lo se na molato ope , lo duduetsa ,
65001025	e bong Modimo o osi , Mopholosi wa rona ka Jesu Keresete , Morena wa rona , a kgalalelo e nne ya one le borena le thata le puso ka metlha e e fetileng le jaanong le ka bosakhutleng ! Amen .
66001001	Tshenolo ya ga Jesu Keresete , e Modimo o e mo neetseng go bontsha batlhanka ba gagwe dilo tse di tshwanetseng go akofa di dirafala ; o ne a roma moengele wa gagwe , a e itsise Johane , motlhanka wa gagwe ,
66001002	yo o supileng ka ga Lefoko la Modimo le ka ga tshupo ya ga Jesu Keresete , e bong dilo tsotlhe tse o di bonyeng .
66001003	Go sego yo o buisang le ba ba utlwang mafoko a polelelopele , ba boloka tse di kwadilweng mo teng ; gonne sebaka se atametse .
66001004	Ke nna Johane , ke kwalela diphuthego tse supa tse di mo Asia : A bopelotlhomogi bo nne le lona le kagiso tse di tswang mo go yo o leng teng , e bile o ne a le teng , e bile ke yo o tla tlang , le mo Meweng e supa , e e fa pele ga sedulo sa gagwe sa bogosi ,
66001005	le mo go Jesu Keresete , mosupi yo o ikanyegang , motsalwapele wa baswi , molaodi wa dikgosi tsa lefatshe ! Ene yo o re ratileng , a ba a re golola mo maleong a rona ka madi a gagwe ,
66001006	a ba a re dira dikgosi le baperesiti ba Modimo , Rraagwe ; a kgalalelo e nne ya gagwe le thata go ya bosakhutleng ! Amen .
66001007	Bonang , o tla a le mo marung , matlho otlhe a tla mmona , le ba ba mo tlhabileng ; ditshika tsotlhe tsa lefatshe di tla lela ka ntlha ya gagwe . Ee , Amen .
66001008	“ Ke nna Alefa le Omega , ” go bua Morena Modimo yo o leng teng , e bile o ne a le teng , e bile ke yo o tla tlang , Mothatayotlhe .
66001009	Nna Johane , morwa-rraalona , yo o tlhakanetseng le lona pitlagano le puso le boitshoko mo go Jesu , ke ne ke le mo setlhakatlhakeng se se bidiwang Patemose ka ntlha ya Lefoko la Modimo le ka ntlha ya go supa ka ga Jesu .
66001010	Ke ne ka tsenwa ke Mowa ka Letsatsi la Morena , ka utlwa lentswe le legolo kwa morago ga me , e kete la phala ,
66001011	le re : “ Se o se bonang , o se kwale mo lokwalong , o lo romele kwa diphuthegong tse di supang , kwa Efeso le Semerina le Peregamo le Thiatira le Saredise le Filatelefia le Laodikea . ”
66001012	Jaanong ka retologa gore ke bone lentswe le le buang le nna ; fa ke retologa , ka bona ditlhomo tsa dipone tsa gouta di supa ;
66001013	mo gare ga ditlhomo tsa dipone ka bona mongwe yo o tshwanang le Morwa-Motho , a apere seaparo se se fitlhang kwa dinaong , a itlamile sehuba ka moitlamo wa gouta ;
66001014	tlhogo ya gagwe le moriri di le ditshweu jaaka boboa jo bosweu le jaaka semathana ; matlho a gagwe a ntse jaaka kgabo ya molelo ;
66001015	dinao tsa gagwe di ntse jaaka kgotlho e khibidu , e e besitsweng mo leisong ; lentswe la gagwe le ntse jaaka kgwaso ya metsi a le mantsi .
66001016	O ne a tshotse dinaledi di supa ka seatla se se jang , mo molomong wa gagwe go dule tšhaka e e bogale , e e magale mabedi ; sefatlhego sa gagwe se le jaaka letsatsi , fa le phatsima ka thata ya lone .
66001017	E rile ke mmona , ka wela fa dinaong tsa gagwe jaaka moswi ; mme a mpaya seatla se se jang a re : “ O se ka wa boifa ; ke nna wa ntlha le wa bofelo
66001018	le yo o phelang ; ke ne ke sule , mme ke phela ka bosakhutleng ; ke tshotse dilotlele tsa loso le tsa felo ga baswi .
66001019	Jaanong kwala dilo tse o di bonyeng le tse di leng teng le tse di tla dirafalang morago ga tse .
66001020	Bosaitsiweng jwa dinaledi di supa , tse o di bonyeng mo seatleng sa me se se jang , le jwa ditlhomo tsa dipone tsa gouta di supa ke jo : Dinaledi di supa ke baengele ba diphuthego di supa ; ditlhomo dipone di supa ke diphuthego di supa .
66002001	“ Kwalela moengele wa phuthego ya kwa Efeso o re : ‘ Yo o tshotseng dinaledi di supa mo seatleng se se jang , yo o tsamayang mo gare ga ditlhomo tsa dipone tsa gouta di supa , o bua jaana a re :
66002002	“ ‘ Ke itse ditiro tsa gago le matsapa a gago le tlhomamo ya gago , le ka fa o sa ka keng wa itshokela batho ba ba bosula ka teng ; o lekile ba ba ipitsang baapostolo , etswe e se bone , wa ba fitlhela e le baaki ;
66002003	o na le tlhomamo , o itshokile ka ntlha ya leina la me , wa se ka wa lapa .
66002004	Mme fela , se ke go nyatsang ka sona ke se : O tlogetse lorato lwa gago lwa ntlha .
66002005	Jaanong gopola se o oleng mo go sona o tlhabologe , o dire ditiro tsa ntlha ; fa o sa dire jalo , ke tla tla koo go wena , ke tlosa setlhomo sa gago sa lobone mo bonnong jwa sona , fa o sa tlhabologe .
66002006	Mme se o nang naso ke se : O tlhoile ditiro tsa Banikolaite , tse le nna ke di tlhoileng .
66002007	“ ‘ Yo o nang le tsebe a a utlwe se Mowa o se rayang diphuthego ! Yo o fenyang ke tla mo naya go ja setlhare sa bophelo se se mo Parateiseng ya Modimo . ’
66002008	“ Kwalela moengele wa phuthego ya kwa Semerina o re : ‘ Yo e leng wa ntlha le wa bofelo , yo o neng a sule , a ba a phela , o bua jaana a re :
66002009	“ ‘ Ditiro tsa gago le pitlagano ya gago le khumanego ya gago ke a di itse , mme o humile — le kgalo ke a e itse ya ba ba ipitsang Bajuta , etswe e se bone , e le ba phuthego ya ga Satane .
66002010	O se ka wa boifa tse o tla di bogang . Bona , Diabolo o tla latlhela bangwe ba lona mo kgolegelong gore lo lekwe ; lo tla nna le pitlagano ka malatsi a le some . O nne boikanyo go ya losong , mme ke tla go naya serwalo sa botshelo .
66002011	“ ‘ Yo o nang le tsebe a a utlwe se Mowa o se rayang diphuthego ! Yo o fenyang ga a nke a tlhokofadiwa ke loso lwa bobedi . ’
66002012	“ Kwalela moengele wa phuthego ya kwa Peregamo o re : ‘ Yo o tshotseng tšhaka e e bogale , e e magale mabedi , o bua jaana a re :
66002013	“ ‘ Ke itse ditiro tsa gago le kwa o agileng teng , kwa sedulo sa ga Satane se leng teng ; o itshwareletse ka leina la me , wa se ka wa itatola go dumela mo go nna , le e seng ka malatsi a Antipase , moswela-tumelo wa me yo o boikanyo , o bolaetsweng koo go lona ka ona , kwa Satane o agileng teng .
66002014	Mme go na le dilo di se kae tse ke go nyatsang ka ntlha ya tsona , ka o na le bangwe koo ba ba dumelanang le thuto ya ga Bileame yo o rutileng Balake go beela Baiseraele sekgopi gore ba je tse di tlhabetsweng medimo ya diseto le go dira boaka .
66002015	E bile o na le bangwe ba ba kgomaretseng thuto ya Banikolaite e ke e tlhoileng .
66002016	Jaanong he : Tlhabologa ! Mme fa o sa dire jalo , ke tla akofa ke tla koo go wena , ke tlhabana nabo ka tšhaka ya molomo wa me .
66002017	“ ‘ Yo o nang le tsebe a a utlwe se Mowa o se rayang diphuthego ! Yo o fenyang ke tla mo naya Mmana o o fitlhegileng , ke mo naya lentswe le lesweu ; mo lentsweng leo go kwadilwe leina le lešwa le go seng ope yo o le itseng , fa e se yo o le amogelang . ’
66002018	“ Kwalela moengele wa phuthego ya kwa Thiatira o re : ‘ Morwa Modimo yo o nang le matlho a a ntseng jaaka kgabo ya molelo , yo maoto a gagwe a tshwanang le kgotlho e khibidu , o bua jaana a re :
66002019	“ ‘ Ke itse ditiro tsa gago le lorato le tumelo le tirelo le tshwarelelo ya gago le gore ditiro tsa gago tsa morago di gaisa tsa pele .
66002020	Mme se ke go nyatsang ka sona ke se : O leseletsa mosadi yole , e bong Isebele yo o ipitsang moporofeti , a ruta , a timetsa batlhanka ba me gore ba akafale le gore ba je tse di tlhabetsweng medimo ya diseto .
66002021	Ke mo neile sebaka gore a fetoge pelo , mme ga a rate go bakela boaka jwa gagwe .
66002022	Bona , ke mo latlhela mo bolaong jwa bolwetse ; ba ba dirang boaka nae ke tla ba latlhela mo pitlaganong e kgolo , fa ba sa tlhabologe , ba tlogela ditiro tsa gagwe .
66002023	Bana ba gagwe ke tla ba bolaya ka loso ; diphuthego tsotlhe di tla itse gore ke nna yo o tlhotlhomisang diphilo le dipelo ; mongwe le mongwe wa lona ke tla mo naya ka fa ditirong tsa gagwe .
66002024	“ ‘ Mme lona ba bangwe ba lo mo Thiatira , ba lo sa dumalaneng le thuto eo , lo sa itse dilo tse ba di bitsang madiba a ga Satane , ke lo raya ke re : Ga ke lo rwese morwalo o sele .
66002025	Mme fela se lo nang naso lo se tshware go ya ke be ke tle .
66002026	Yo o fenyang , a tlhokomela ditiro tsa me go ya bofelong , ke tla mo naya thata mo baheitaneng .
66002027	O tla ba busa ka lore lwa tshipi , jaaka dijana tsa letsopa di a tle di thubaganngwe ; jaaka le nna ke amogetse mo go Rre .
66002028	Ke tla mo naya naledi ya moso .
66002029	“ ‘ Yo o nang le tsebe a a utlwe se Mowa o se rayang diphuthego ! ’
66003001	“ Kwalela moengele wa phuthego ya kwa Saredise o re : ‘ Yo o nang le Mewa e supa ya Modimo le dinaledi tse di supang o bua jaana a re : “ ‘ Ke itse ditiro tsa gago gore o na le leina la gore o a phela , mme tota o sule .
66003002	Thanya o tiise ba ba setseng , ba ba gaufi le go swa ; gonne ditiro tsa gago ke fitlhetse di sa tlala fa pele ga Modimo wa me .
66003003	Jaanong he , gakologelwa ka fa o amogetseng , wa utlwa ka teng , o ele tlhoko , o be o sokologe . Fa o sa itise jaanong , ke tla tla jaaka legodu ; mme ga o kitla o itse nako e ke tla go welang ka yona .
66003004	Le gale o na le maina a se kae mo Saredise a ba ba sa kgotlelang diaparo tsa bone ; bao ba tla tsamaya le nna ka diaparo tse ditshweu , ka gonne go ba tshwanetse .
66003005	Yo o fenyang o tla apesiwa jalo diaparo tse ditshweu ; ga nkitla ke phimola leina la gagwe mo bukeng ya bophelo ; mme ke tla ipolela leina la gagwe fa pele ga Rre le fa pele ga baengele ba gagwe .
66003006	“ ‘ Yo o nang le tsebe a a utlwe se Mowa o se rayang diphuthego ! ’
66003007	“ Kwalela moengele wa phuthego ya kwa Filatelefia o re : ‘ Yo o boitshepo , yo o boammaaruri , yo o tshotseng selotlele sa ga Dafita , yo e a reng a bula , go se nne ope yo o ka tswalang , yo e a reng a tswala , go se nne ope yo o ka bulang , o bua jaana a re :
66003008	“ ‘ Ke itse ditiro tsa gago ; bona , ke go neile lobati lo lo bulegileng fa pele ga gago , lo lo sa ka keng lwa tswalwa ke ope ; ka gonne o na le thata e nnye , mme o tshegeditse lefoko la ka ; wa se ka wa itatola leina la ka .
66003009	Reetsa , ke go naya bangwe ba phuthego ya ga Satane ba ba ipitsang Bajuta , etswe e se bona , mme ba a aka ; bona , ke tla dira gore ba tle , ba obamele fa dinaong tsa gago , ba lemoge gore ke go ratile .
66003010	E re ka o bolokile lefoko le le reng o tshwarelele mo go nna , le nna ke tla go femela ka nako ya thaelo e e tla welang lefatshe lotlhe gore go raelwe ba ba agileng mo go lone .
66003011	Reetsa , ke tla akofa ke tla ; tshwara se o nang naso gore go se nne ope yo o go amogang serwalo .
66003012	Yo o fenyang ke tla mo dira pilara mo Tempeleng ya Modimo wa ka , mme ga a kitla a tlhola a tswa teng ; ke tla kwala leina la Modimo wa me mo go ene le leina la motse wa Modimo wa me , e bong Jerusalema yo mošwa , yo o fologang mo legodimong kwa Modimong wa me ; ke be ke kwala leina la me le lešwa mo go ene .
66003013	“ ‘ Yo o nang le tsebe a a utlwe se Mowa o se rayang diphuthego ! ’
66003014	“ Kwalela moengele wa phuthego ya kwa Laodikea o re : ‘ Yo e leng Amen , mosupi yo o boikanyo le boammaaruri , mosimolodi wa lobopo lwa Modimo , o bua jaana a re :
66003015	“ ‘ Ke itse ditiro tsa gago gore ga o tsididi , e bile ga o bolelo . E kete o ka bo o le tsididi gongwe o le bolelo !
66003016	Jaanong ka o le bothitho fela , o se molelo le e seng tsididi , ke tla go kgwa ka molomo wa me .
66003017	Gonne o a re , o mohumi , o humile , ga o tlhoke sepe ; mme o sa itse gore o mmogisegi , o tlhomola pelo , o tletse lehuma , o sefofu , ga o a ikatega .
66003018	Ke go gakolola gore o reke gouta mo go nna e e itshekisitsweng ka molelo gore o tle o hume , le diaparo tse ditshweu gore o tle o apare , mme ditlhong tsa bosaikatega jwa gago di se ka tsa senoga , le setlhare sa matlho go itlotsa matlho gore o tle o bone .
66003019	Botlhe ba ke ba ratang ke a ba kgalemela , ke a ba watlhaya ; ka moo he , nna matlhagatlhaga o tlhabologe .
66003020	Bona , ke eme fa mojako , ke a konyakonya . Fa motho a utlwa lentswe la ka , a ba a bula lobati , ke tla tsena kwa go ene , ke ja selalelo nae le ene le nna .
66003021	Yo o fenyang ke tla mo naya gore a nne le nna mo sedulong sa ka sa bogosi , jaaka le nna ke fentse , ke ntse le Rre mo sedulong sa gagwe sa bogosi .
66003022	“ ‘ Yo o nang le tsebe a a utlwe se Mowa o se rayang diphuthego ! ’ ”
66004001	Morago ga dilo tseo ka bona mojako mo legodimong o bulegile ; lentswe la ntlha le ke le utlwileng le bua le nna e kete la lonaka la re : “ Tlhatlogela kwano ; ke tla go bontsha tse di tshwanetseng go dirafala metlheng e e tlang . ”
66004002	Jaanong ka akofa ka tsenwa ke Mowa ; ka bona sedulo sa bogosi , se beilwe mo legodimong le mongwe a ntse mo go sona .
66004003	Yo o ntseng mo go sona o ne a tshwana le lentswe la botlhokwa la jasepise le saredise ; motshewabadimo wa bo o dikanyeditse sedulo sa bogosi , o tshwana le lentswe la semarage .
66004004	Mo tikologong ya sedulo sa bogosi go ne go le ditulo di le 24 ; ka bona bagolo ba le 24 ba ntse mo ditulong tseo , ba apere diaparo tse ditshweu , ba rwele dirwalo tsa bogosi tsa gouta mo ditlhogong .
66004005	Go ne go tswa dikgadima le mantswe le ditumo tsa maru mo sedulong sa bogosi . Dipone tse supa tsa bo di tuka fa pele ga sedulo , tse e leng Mewa e supa ya Modimo .
66004006	Fa pele ga sedulo go ne go ntse jaaka lewatle la galase , le tshwana le legakwa le le galalelang ; mo gare , fa sedulong , e bong mo tikologong ya sona go na le diphedi di le nne , di tletse matlho ka fa pele le ka fa morago .
66004007	Setshedi sa ntlha se ne se tshwana le tau ; sa bobedi se tshwana le poana ; sa boraro se na le sefatlhego se se tshwanang le sa motho ; sa bone se tshwana le ntswi fa e fofa .
66004008	Sengwe le sengwe sa diphedi tse nne tseo se ne se na le diphuka di le thataro , di tletse matlho ka fa ntle le ka fa teng , di sa ikhutse bosigo le motshegare , di ntse di bua di re : “ Go boitshepo , go boitshepo , go boitshepo Morena , Modimo Mothatayotlhe yo o neng a le teng , yo o leng teng , yo o tla tlang ! ”
66004009	Jaanong e a re ditshedi di neela yo o ntseng mo sedulong kgalalelo le tlotlo le tebogo , e bong ene yo o tshelang ka bosakhutleng ,
66004010	bagolo ba ba 24 ba itigele fa pele ga yo o ntseng mo sedulong , ba obamele ene yo o phelang ka bosakhutleng , ba bee dirwalo tsa bona tsa bogosi fa pele ga sedulo , ba bue ba re :
66004011	“ Morena , Modimo wa rona , o tshwanetse go amogela kgalalelo le tlotlo le thata ; gonne o tlhodile dilo tsotlhe , tsa nna teng , di bopilwe ka fa thatong ya gago . ”
66005001	Jaanong ka bona lokwalo mo letsogong le le jang la yo o ntseng mo sedulong , lo kwadilwe ka fa teng le ka fa ntle , lo kannwe ka dikano tse supa .
66005002	Ka ba ka bona moengele yo o thata , a buela kwa godimo a re : “ Ke mang yo o nang le tshwanelo ya go bula lokwalo le go kanolola dikano tsa lone ? ”
66005003	Mme ga bo go se ope mo legodimong le mo lefatsheng le kwa tlase ga lefatshe yo o nonofileng go ka bula lokwalo , le fa e le go ka leba mo go lone .
66005004	Jaanong ka lela thata , ka go sa fitlhelwe ope yo o nang le tshwanelo ya go ka bula lokwalo , le fa e le go leba mo go lone .
66005005	Mme mongwe wa bagolo a nthaya a re : “ Se lele ; bona , Tau e e leng ya lotso lwa Juta , Modi wa ga Dafita , o fentse gore a bule lokwalo le go kanolola dikano di supa tsa lone . ”
66005006	Jaanong fa gare , fa pele ga sedulo le diphedi tse nne le mo gare ga bagolo ka bona Kwana e eme , e kete e tlhabilwe , e na le dinaka di supa le matlho a supa a e leng Mewa e supa ya Modimo , e e rometsweng kwa lefatsheng lotlhe .
66005007	Yona ya tla , ya tsaya lokwalo mo letsogong le le jang la yo o ntseng mo sedulong .
66005008	Ya re e tsaya lokwalo , diphedi tse nne le bagolo ba ba 24 ba wela fa pele ga Kwana , mongwe le mongwe a tshotse harepa le megotšwana ya gouta e tletse maswalo a e leng merapelo ya baitshepi .
66005009	Ba opela sefela se sešwa ba re : “ Go go tshwanetse go tsaya lokwalo le go kanolola dikano tsa lone , ka o tlhabilwe ; mme batho ba ditso tsotlhe le ba dipuo tsotlhe le ba ditšhaba tsotlhe le ba merafe yotlhe wa ba rekololela Modimo ka madi a gago ,
66005010	wa ba dira dikgosi le baperesiti ba Modimo wa rona ba ba tla busang mo lefatsheng . ”
66005011	Jaanong ka bona , ka ba ka utlwa mantswe a baengele ba le bantsi tikologong ya sedulo le ya diphedi le ya bagolo ; palo ya bone e ne e le 10 000 ga 10 000 le dikete ga dikete ,
66005012	ba bua ka lentswe le legolo ba re : “ Kwana e e tlhabilweng e na le tshwanelo ya go tshola thata le khumo le botlhale le nonofo le tlotlo le kgalalelo le poko . ”
66005013	Jaanong ka utlwa sebopiwa sengwe le sengwe se se mo legodimong le mo lefatsheng le kwa tlase ga lefatshe le mo lewatleng le tsotlhe tse di mo go tsona di re : “ A poko le tlotlo le kgalalelo le puso e nne tsa yo o ntseng mo sedulong le tsa Kwana go ya bosakhutleng ! ”
66005014	Diphedi tse nne tsa re : “ Amen ; ” bagolo ba wela fa fatshe , ba obamela yo o phelang go ya bosakhutleng .
66006001	E rile Kwana e kanolola sekano sengwe sa dikano tse di supang , ka bona , ka ba ka utlwa sengwe sa diphedi tse nne se bua jaaka tumo ya maru se re : “ Tlaya o bone ! ”
66006002	Ka leba , ka bona pitse e tshweu ; yo o e palameng a bo a tshotse bora ; mme a newa serwalo , a ba a bolola e le mofenyi gore a fenye .
66006003	Ya re e kanolola sekano sa bobedi , ka utlwa sephedi sa bobedi se re : “ Tlaya o bone ! ”
66006004	Jaanong ga tswa pitse e nngwe e e bohibidu jwa molelo ; yo o e palameng a newa thata ya go tlosa kagiso mo lefatsheng le go dira gore batho ba bolayane ; a ba a newa tšhaka e kgolo .
66006005	Ya re e kanolola sekano sa boraro , ka utlwa sephedi sa boraro se re : “ Tlaya o bone ! ” Ka leba , ka bona pitse e ntsho ; yo o e palameng a bo a tshotse selekanyetso ka letsogo .
66006006	Ka ba ka utlwa lentswe le bua mo gare ga diphedi tse nne le re : “ Tlatlana ya korong e ja šeleng , ditlatlana di le tharo tsa garase di ja šeleng ; mme o se ka wa senya lookwane le weine . ”
66006007	Ya re e kanolola sekano sa bone , ka utlwa sephedi sa bone se re : “ Tlaya o bone ! ”
66006008	Ka leba , ka bona pitse e tshetlha ; yo o e palameng leina la gagwe ga twe Loso ; felo ga baswi go ne go mo setse morago . Ba newa thata ya go bolaya karolo ya bone ya lefatshe ka tšhaka le ka loso lwa leroborobo le ka dibata tsa lefatshe .
66006009	Ya re e kanolola sekano sa botlhano , ka bona fa tlase ga aletare go le mewa ya ba ba bolailweng ka ntlha ya Lefoko la Modimo le ka ntlha ya tshupo e ba nang nayo .
66006010	Ba buela kwa godimo ba re : “ Mmusi yo o boitshepo , yo o boammaaruri , go goleele go le kae , o sa atlhole , wa busolosetsa madi a rona mo go bona ba ba agileng mo lefatsheng ? ”
66006011	Jaanong mongwe le mongwe wa bone a newa seaparo se sesweu , ba bolelelwa gore ba name ba sa ikhutsitse sebakanyana go ya palo e be e tlale ya batlhanka-ka-bone le ya badumedi-ka-bone ba le bone ba tla bolawang jaaka bone .
66006012	Ya re e kanolola sekano sa borataro , ka bona thoromo e kgolo ya lefatshe , letsatsi la ntshofala , la nna jaaka kgetse ya boditse , ngwedi otlhe wa nna jaaka madi ;
66006013	dinaledi tsa legodimo tsa wela mo lefatsheng , jaaka setlhare sa feie se tlhotlhorega mmono wa sona , fa se tsubutliwa ke phefo e e thata .
66006014	Legodimo lone la katoga jaaka lokwalo , fa lo phuthwa , dithaba tsotlhe le ditlhakatlhake tsa katosiwa mo mannong a tsona .
66006015	Dikgosi tsa lefatshe le batlotlegi le balaodi le bahumi le ba ba thata le batlhanka botlhe le bagololesegi botlhe ba iphitlha mo dikgageng le mo mafikeng a dithaba ,
66006016	ba raya dithaba le mafika ba re : “ Re weleng godimo , lo re fitlhele sefatlhego sa yo o ntseng mo sedulong sa bogosi le bogale jwa Kwana ;
66006017	ka gonne letsatsi le legolo la bogale jwa gagwe le fitlhile ; ke mang yo o nonofileng go ka ema ? ”
66007001	Morago ga moo ka bona baengele ba le bane ba eme fa dikhutlong tse nne tsa lefatshe , ba tshwere diphefo tse nne tsa lefatshe gore go se ka ga foka phefo epe mo lefatsheng le e seng mo lewatleng le e seng mo setlhareng sepe .
66007002	Ka ba ka bona moengele yo mongwe a tlhatloga kwa botlhabatsatsi , a na le sekano sa Modimo o o phelang ; a kuela ka lentswe le legolo kwa baengeleng ba bane ba ba neilweng go senya lefatshe le lewatle
66007003	a re : “ Lo se ka lwa senya lefatshe le e seng lewatle le e seng ditlhare , go ya re tshwae batlhanka ba Modimo wa rona pele mo diphatleng tsa bone . ”
66007004	Jaanong ka utlwa palo ya ba ba tshwailweng , e le batshwaiwa ba le 144 000 , ba tswa mo lotsong longwe le longwe lwa bomorwa Iseraele :
66007005	Ba lotso lwa ga Juta e le batshwaiwa ba le 12 000 ; ba lotso lwa ga Rubene e le 12 000 ; ba lotso lwa ga Gate e le 12 000 ;
66007006	ba lotso lwa ga Asere e le 12 000 ; ba lotso lwa ga Nafetale e le 12 000 ; ba lotso lwa ga Manase e le 12 000 ;
66007007	ba lotso lwa ga Simeone e le 12 000 ; ba lotso lwa ga Lefi e le 12 000 ; ba lotso lwa ga Isašare e le 12 000 ;
66007008	ba lotso lwa ga Sebulone e le 12 000 ; ba lotso lwa ga Josefa e le 12 000 ; ba lotso lwa ga Benyamene e le batshwaiwa ba le 12 000 .
66007009	Morago ga dilo tseo ka leba , ka bona lesomo le legolo la batho le le sa ka keng la balwa ke ope , e le ba ditšhaba tsotlhe le ba ditso le ba merafe le ba dipuo ba eme fa pele ga sedulo sa bogosi le fa pele ga Kwana , ba apere diaparo tse ditshweu , ba tshotse dikala tsa mokolane ka diatla ;
66007010	ba tshela lošalaba lo logolo ba re : “ Pholoso e mo Modimong wa rona o o ntseng mo sedulong sa bogosi le mo Kwaneng ! ”
66007011	Baengele botlhe ba bo ba eme mo tikologong , sedulo se le fa gare le bagolo le diphedi tse nne , ba wela fa pele ga sedulo ka difatlhego , ba obamela Modimo
66007012	ba re : “ Amen ! A poko le kgalalelo le botlhale le tebogo le tlotlo le thata le nonofo e nne tsa Modimo wa rona go ya bosakhutleng ! Amen . ”
66007013	Jaanong mongwe wa bagolo a mpotsa a re : “ Ba ba apereng diaparo tse ditshweu ba , ke bomang , ba tswa kae ? ”
66007014	Ka mo raya ka re : “ Morena wa me , go itse wena . ” A nthaya a re : “ Ba ke bone ba ba tswang mo pitlaganong e kgolo , ba tlhatswitse diaparo tsa bone , ba di sweufaditse mo mading a Kwana .
66007015	Ke ka ntlha ya moo ba leng fa pele ga sedulo sa bogosi sa Modimo , ba o direla bosigo le motshegare mo Tempeleng ya ona ; mme yo o ntseng mo sedulong o tla tsharolola tente ya gagwe godimo ga bone .
66007016	Ga ba kitla ba tlhola ba bolawa ke tlala le fa e le lenyora , le letsatsi ga le kitla le ba fisa le fa e le mogote ope ;
66007017	gonne kwana e e fa gare fa pele ga sedulo e tla ba fudisa , e ba gogela kwa metsweding ya metsi a botshelo ; mme Modimo o tla phimola dikeledi tsotlhe mo matlhong a bone . ”
66008001	E rile Kwana e kanolola sekano sa bosupa , ga nna tidimalo mo legodimong e ka nna botlhanngwe jwa nako .
66008002	Jaanong ka bona baengele ba supa , ba ba emeng fa pele ga Modimo , ba neelwa diphala di supa .
66008003	Moengele yo mongwe a tla , a ema fa aletareng , a tshotse leiswana la gouta , a ba a neelwa maswalo a mantsi gore a a supelele merapelo ya baitshepi botlhe mo aletareng ya gouta e e fa pele ga sedulo sa bogosi .
66008004	Mme musi wa maswalo a a tshubetsweng dithapelo tsa baitshepi wa tlhatloga , wa tswa seatleng sa moengele , wa fitlha fa pele ga Modimo .
66008005	Jaanong moengele a tsaya leiswana , a le tlatsa molelo wa aletare , a o latlhela mo lefatsheng ; ke fa go tla mantswe le ditumo tsa maru le dikgadima le thoromo ya lefatshe .
66008006	Jaanong baengele ba supa , ba ba nang le diphala di supa , ba iketleeletsa go di letsa .
66008007	Moengele wa ntlha a letsa ; mme ga na sefako le molelo di tlhakanye le madi , tsa latlhelwa mo lefatsheng ; karolo ya boraro ya lefatshe ya šwa le karolo ya boraro ya ditlhare ya šwa le bojang jotlhe jo botala jwa šwa .
66008008	Moengele wa bobedi a letsa ; mme ga nna jaaka e kete thaba e kgolo e e tukang molelo e latlhelwa mo lewatleng ; karolo ya boraro ya lewatle ya ba ya fetoga madi ,
66008009	le karolo ya boraro ya diphedi tsa lewatle ya swa , le karolo ya boraro ya dikepe ya senngwa .
66008010	Moengele wa boraro a letsa , mme ga wa naledi e kgolo mo legodimong , e tuka jaaka serumola , ya wela mo karolong ya boraro ya dinoka le mo metsweding ya metsi .
66008011	Leina la naledi eo ke Longana ; jaanong karolo ya boraro ya metsi ya nna longana , mme batho ba bantsi ba swa ka metsi ao , ka a fetogile bogalaka .
66008012	Moengele wa bone a letsa ; mme karolo ya boraro ya letsatsi ya itewa le karolo ya boraro ya ngwedi le karolo ya boraro ya dinaledi , gore karolo ya boraro ya tsona e fifale le gore karolo ya boraro ya motsi e tlhoke lesedi , le bosigo fela jalo .
66008013	Ka bona , ka ba ka utlwa moengele e kete ntswi a fofa fa gare ga legodimo , a kua ka lentswe le legolo a re : “ A tatlhego ya bone wee , wee , wee , ba ba agileng mo lefatsheng , ka ntlha ya mantswe a mangwe a diphala tsa baengele ba bararo ba ba tla tlogang ba letsa . ”
66009001	Jaanong moengele wa botlhano a letsa ; mme ka bona naledi e wetse mo lefatsheng , e tswa kwa legodimong ; a ba a newa selotlele sa molete o o se nang bolekanngo .
66009002	A bula molete o o se nang bolekanngo , ga ba ga tlhatloga musi mo moleteng jaaka musi wa pesetso e kgolo ; letsatsi le loapi tsa fifadiwa ke musi wa molete .
66009003	Tsie ya tla mo lefatsheng e tswa mo musing , ya newa thata , jaaka diphepheng tsa lefatshe di na le thata .
66009004	Ya laelwa gore e se ka ya senya bojang jwa lefatshe , le fa e le sepe se setala , le fa e le setlhare sepe , fa e se batho fela ba ba se nang letshwao la Modimo mo diphatleng .
66009005	Ya laelwa gore e se ka ya ba bolaya , mme e ba tlhokofatse dikgwedi di le tlhano ; tlhokofatso ya yona e tshwana le tlhokofatso ya phepheng , fa e loma motho .
66009006	Mo malatsing ao batho ba tla batla loso , mme ga ba kitla ba lo bona ka gope ; ba tla eletsa go swa , mme loso lo tla ba gana .
66009007	Popego ya tsie ya bo e tshwana le ya dipitse tse di baakanyeditsweng ntwa ; mo ditlhogong tsa yona go ntse jaaka dirwalo e kete tsa gouta , difatlhego tsa yona di tshwana le tsa batho ;
66009008	mme ya bo e na le meriri e e tshwanang le ya basadi , meno a yona a ntse jaaka meno a ditau .
66009009	Ya bo e na le difemela-sehuba tse di ntseng jaaka tsa tshipi , mosumo wa diphuka tsa yona o ntse jaaka loratla lwa dikoloi tsa dipitse di le dintsi tse di bololelang ntwa .
66009010	E ne e na le megatla e e tshwanang le ya diphepheng le mabolela , mme thata ya yona e le mo megatleng go bogisa batho dikgwedi di le tlhano .
66009011	E na le kgosi ya yona , e bong moengele wa molete , leina la gagwe ke Abadone ka Sehebere , mme ka Segerika ke Apolione .
66009012	Tatlhego ya ntlha e fetile , kana go sa tla ditatlhego di le pedi kwa morago .
66009013	Jaanong ga letsa moengele wa borataro ; mme ka utlwa lentswe le tswa mo dinakeng tse nne tsa aletare ya gouta e e fa pele ga Modimo ,
66009014	le raya moengele wa borataro yo o tshotseng phala le re : “ Golola baengele ba bane ba ba golegilweng fa nokeng e kgolo ya Euferate . ”
66009015	Baengele ba bane bao ba gololwa , ba ba etleeleditsweng nako eo le letsatsi leo le kgwedi eo le ngwaga oo gore ba bolae karolo ya boraro ya batho .
66009016	Palo ya ba mephato ya bapalama-dipitse e ne e le dimileone di le 200 ; ke ne ka utlwa palo ya bone .
66009017	Mme ka bona dipitse mo ponong le ba ba di palameng go ntse jaana : Ba na le difemela-sehuba tse dikhibidu jaaka molelo le tse dikwebu jaaka musi le tse ditshetlha jaaka sebabole ; ditlhogo tsa dipitse tsona di le jaaka ditlhogo tsa ditau , go tswa molelo le musi le sebabole mo maganong a tsona .
66009018	Karolo ya boraro ya batho ya bolawa ka dipetso tse tharo tseo , e bong molelo le musi le sebabole , tse di tswang mo maganong a tsona .
66009019	Gonne thata ya dipitse tseo e mo maganong a tsona le mo megatleng ya tsona ; gonne megatla ya tsona e tshwana le dinoga , e na le ditlhogo , di senya ka yona .
66009020	Mme batho ba ba setseng , ba ba sa bolawang ka dipetso tseo , ba se ka ba bakela ditiro tsa diatla tsa bone tsa go obamela medemone le medimo ya diseto ya gouta le ya selefera le ya kgotlho le ya lentswe le ya logong , e e sa boneng , e e sa utlweng , e e sa tsamaeng ;
66009021	le gona ba se ka ba ikwatlhaela dipolao tsa bone le e seng boloi le e seng boaka le e seng bogodu jwa bone .
66010001	Jaanong ka bona moengele yo mongwe yo o thata a fologa kwa legodimong , a apere leru , motshewabadimo o le godimo ga tlhogo ya gagwe , sefatlhego sa gagwe se ntse jaaka letsatsi , dinao tsa gagwe di ntse jaaka dipilara tsa molelo ,
66010002	a tshotse lokwalonyana ka seatla , lo petlekilwe ; a gata lewatle ka lonao lo lo jang , ka lwa molema a gata lefatshe ;
66010003	a ba a goa ka lentswe le legolo jaaka tau e duma ; ya re a sena go goa , ditumo di supa tsa maru tsa ntsha mantswe a tsona .
66010004	Ya re ditumo tse supa tsa maru di sena go bua , ka re , ke a kwala ; mme ka utlwa lentswe le tswa kwa legodimong le re : “ O kane dilo tse ditumo tse di supang tsa maru di di boletseng ; o se ka wa di kwala . ”
66010005	Jaanong moengele yo ke mmonyeng a eme mo lewatleng le mo lefatsheng , a tsholeletsa letsogo le le jang kwa legodimong ,
66010006	a ikana ka ene yo o phelang ka bosakhutleng , yo o tlhodileng legodimo le tse di mo go lone le lefatshe le tse di mo go lone le lewatle le tse di mo go lone , a ikana a re : “ Sebaka ga se nke se tlhola se nna teng .
66010007	Mme e tla re mo malatsing a lentswe la moengele wa bosupa , a o tla letsang phala ka ona , bosaitsiweng jwa Modimo bo wediwe ka fa mafokong a boitumelo a o a begetseng baporofeti , batlhanka ba ona . ”
66010008	Jaanong lentswe le ke le utlwileng le tswa kwa legodimong la bua gape le nna la re : “ Yaa o tsee lokwalo lo lo petlekilweng , lo lo mo seatleng sa moengele yo o emeng mo lewatleng le mo lefatsheng . ”
66010009	Ka ya kwa moengeleng , ka mo raya ka re , a nnee lokwalonyana loo . A nthaya a re : “ Lo tsee , o lo je , o lo fetse ; lo tla go segisa mala , mme mo leganong la gago lo tla nna botshe jaaka dinotshe . ”
66010010	Ka tsaya lokwalonyana mo seatleng sa moengele , ka lo ja , ka lo fetsa ; lwa bo lo le botshe mo leganong jaaka dinotshe ; mme ya re ke sena go lo ja , ka segwa ke mala .
66010011	Jaanong ka rewa ga twe : “ O tshwanetse go bolelela pele gape ka ga merafe le ditšhaba le dipuo le dikgosi di le dintsi . ”
66011001	Jaanong ka newa lotlhaka lo lo tshwanang le thobane , mme moengele a ema a re : “ Nanoga o lekanye Tempele ya Modimo le aletare le ba ba obamelang teng .
66011002	Mme lelapa la Tempele la ka fa ntle o le tlogele , o se ka wa le lekanya ; gonne le neetswe baheitane ; ba tla gataka motse o o boitshepo ka dinao dikgwedi di le 42 .
66011003	Ke tla laela basupi ba babedi ba me , ba tla rera ka malatsi a le 1 260 , ba apere dikgetse . ”
66011004	Bao ke bone ditlhare tse pedi tsa olefa le ditlhomo tse pedi tsa dipone tse di emeng fa pele ga Morena wa lefatshe .
66011005	Fa mongwe a rata go ba siamololela , go tla tswa molelo mo maganong a bona , o nyeletsa baba ba bona ; fa mongwe a re o a ba siamololela , o tla tshwanela go bolawa fela jalo .
66011006	Bao ba na le thata ya go tswala legodimo gore pula e se ka ya na mo malatsing a go rera ga bone ; ba bile ba na le thata mo metsing go a fetola madi le go itaya lefatshe ka dipetso tsa mefutafuta gantsi fela ka fa ba ratang ka teng .
66011007	E tla re ba sena go fetsa tshupo ya bone , sebata se se tlhatlogang mo moleteng o o se nang bolekanngo , se lwe nabo , se ba fenye , se ba bolae .
66011008	Direpa tsa bone di tla namalala mo mmileng wa motse o mogolo o o bidiwang Sotoma le Egepeto , fa go buiwa ka ga tsa Mowa , kwa Morena wa bone le ene o bapoletsweng teng .
66011009	Mme batho ba ditšhaba le ba ditso le ba dipuo le ba merafe ba leba direpa tsa bone ka malatsi a le mararo le bontlhanngwe jwa letsatsi , ba sa leseletse direpa tsa bone go isiwa mabitleng .
66011010	Ba ba agileng mo lefatsheng ba itumelela loso lwa bone , ba a ipela ; ba tla romelana dineo ka gonne baporofeti ba babedi bao ba ne ba bogisa ba ba agileng mo lefatsheng .
66011011	Mme morago ga malatsi a le mararo le bontlhanngwe jwa letsatsi mowa wa botshelo wa tsena mo go bone , o tswa Modimong , ba ema ka dinao , mme poifo e kgolo ya wela mo go bone ba ba ba bonang .
66011012	Jaanong ba utlwa lentswe le legolo le tswa kwa legodimong , le ba raya le re : “ Tlhatlogelang kwano ! ” Ba tlhatlogela kwa legodimong ka leru , baba ba bone ba ntse ba ba lebile .
66011013	Mo nakong eo ga nna thoromo e kgolo ya lefatshe , karolo ya lesome ya motse ya wa ; mo thoromong ya lefatshe ga bolawa batho ba le dikete di supa ; ba bangwe ba tshoga thata , ba obegela Modimo wa legodimo .
66011014	Tatlhego ya bobedi e fetile ; bona , tatlhego ya boraro e tla tla ka bonako .
66011015	Jaanong moengele wa bosupa a letsa ; mme ga utlwala mantswe a magolo mo legodimong a re : “ Puso ya lefatshe e diregile ya Morena wa rona le ya Motlodiwa wa gagwe ; o tla busa ka bosakhutleng . ”
66011016	Ke fa bagolo ba ba 24 ba ba ntseng mo ditulong tsa bone fa pele ga Modimo ba wa ka difatlhego , ba obamela Modimo
66011017	ba re : “ Re a go leboga , Morena , Modimo wa thata yotlhe , yo o leng teng , yo neng o le teng , yo o tla tlang , ka o itseetse thata e kgolo ya gago , o busa ;
66011018	Baditšhaba ba ne ba gakala ; mme bogale jwa gago bo tsile , le nako ya baswi ya go atlholwa , ya go naya batlhanka ba gago tuelo , e bong baporofeti le baitshepi le ba ba boifang leina la gago , ba babotlana le ba bagolo , — ya go senya ba ba sentseng lefatshe . ”
66011019	Jaanong Tempele ya Modimo e e mo legodimong ya bulwa , Letlole la Kgolagano ya ona la bonala mo Tempeleng ya ona , ga nna dikgadima le mantswe le ditumo tsa maru le thoromo ya lefatshe le sefako se segolo .
66012001	Jaanong ga bonala sesupo se segolo mo legodimong , e bong mosadi yo o apereng letsatsi , ngwedi ona o le fa tlase ga dinao tsa gagwe , mo tlhogong ya gagwe go le serwalo sa dinaledi di le 12 .
66012002	Mme o ne a le moimana , a goa , a segwa ke leralalo , a le mo tlalelong ya pelego .
66012003	Ga ba ga bonala sesupo se sengwe mo legodimong , ga bonala kgwanyape e kgolo , e khibidu jaaka molelo , e na le ditlhogo di supa le dinaka di le some , mo ditlhogong tsa yona go le dirwalo di supa .
66012004	Mogatla wa yona wa gogola karolo ya boraro ya dinaledi tsa legodimo , wa di latlhela mo lefatsheng . Mme kgwanyape ya ema fa pele ga mosadi yo o gaufi le go belega gore e re a sena go belega , e metse ngwana wa gagwe .
66012005	Jaanong a belega ngwana wa mosimane yo o tla fudisang baheitane botlhe ka lore lwa tshipi ; mme ngwana yoo wa gagwe a phamolelwa kwa Modimong kwa sedulong sa ona .
66012006	Mme mosadi a tshabela kwa sekakeng , kwa a baakanyeditsweng bonno teng ke Modimo gore a tle a otlelwe teng ka malatsi a le 1 260 .
66012007	Jaanong ga nna ntwa kwa legodimong , Migaele le baengele ba gagwe ba bololela kgwanyape ; kgwanyape ya tlhabana e na le baengele ba yona .
66012008	Mme ba se ka ba kgona go fenya , le gona ba se ka ba tlhola ba bonelwa manno kwa legodimong .
66012009	Kgwanyape e kgolo ya digwa , e bong noga ya bogologolo e e bidiwang Diabolo le Satane , e e timetsang lefatshe lotlhe , ya digelwa mo lefatsheng , le baengele ba yona ba digwa nayo .
66012010	Ke fa ke utlwa lentswe le legolo mo legodimong le re : “ Jaanong pholoso le thata le puso ke tsa Modimo wa rona , le thata ke ya Motlodiwa wa ona ; ka gonne molatofatsi wa bakaulengwe ba rona yo o ba latofatsang fa pele ga Modimo wa rona bosigo le motshegare o digilwe .
66012011	Ba mo fentse ka madi a Kwana le ka lefoko la tshupo ya bone , ba se ka ba rekegela maphelo a bone go ya losong .
66012012	Itumeleng ka ntlha ya moo , lona magodimo , le lona ba lo agileng mo go ona ; a tatlhego wee ya lona ba lo agileng mo lefatsheng le mo lewatleng ; ka gonne Diabolo o fologetse koo go lona , a tletse bogale jo bogolo , ka a itse gore sebaka sa gagwe se sekhutshwane . ”
66012013	E rile kgwanyape e bona gore e digetswe mo lefatsheng , ya latela mosadi yo o belegeng ngwana wa mosimane .
66012014	Mme mosadi a newa diphuka tse pedi tsa ntswi e kgolo gore a fofele kwa sekakeng , kwa felong ga gagwe kwa o tla otlelwang teng ka sebaka le ka dipaka le ka bo ntlhanngwe jwa sebaka , a le kgakala le sefatlhego sa noga .
66012015	Jaanong noga ya hulela metsi kwa mosading , a tswa mo leganong la yona , a le kana ka le a noka , gore noka e mo tsee .
66012016	Mme lefatshe la thusa mosadi , la atlhama , la metsa noka e kgwanyape e e hudileng , e tswa mo leganong la yona .
66012017	Kgwanyape ya gakalela mosadi , ya ya go tlhasela masalela a losika lwa gagwe a a tshegeditseng ditaolo tsa Modimo , e bile a na le tshupo ya ga Jesu .
66013001	Jaanong ka ema fa losing lwa lewatle . Ka bona sebata se tlhatloga mo lewatleng , se na le dinaka di le some le ditlhogo di supa ; mo dinakeng tsa sona go ne go le dirwalo tsa mekgabo di le some , mo ditlhogong tsa sona go le maina a kgalo .
66013002	Sebata se ke se bonyeng sa bo se tshwana le nkwe , maroo a sona a le jaaka a senonnori , molomo wa sona o le jaaka wa tau . Mme kgwanyape ya se naya nonofo ya yona le sedulo sa yona le thata e kgolo .
66013003	Ka ba ka bona nngwe ya ditlhogo tsa sona e ntse jaaka e kete e tlhabilwe lwa go swa ; mme ntho ya yona ya loso ya fola . Lefatshe lotlhe la gakgamalela sebata seo ,
66013004	ba obamela kgwanyape , ka e neile sebata thata e e ntseng jalo , ba obamela sebata ba re : “ Ke mang yo o tshwanang le sebata , ke mang yo o nonofileng go ka tlhabana naso ? ”
66013005	Jaanong sa newa molomo wa go bua dilo tse dikgolo le tsa kgalo ; sa ba sa newa thata ya go dira jalo dikgwedi di le 42 .
66013006	Sa tumolola molomo go kgala Modimo le go kgala leina la ona le boago jwa ona le ba ba agileng mo legodimong .
66013007	Sa ba sa newa go lwa le baitshepi le go ba fenya ; sa newa thata mo ditsong tsotlhe le mo ditšhabeng le mo dipuong le mo merafeng .
66013008	Mme botlhe ba ba agileng mo lefatsheng ba tla se obamela , ba maina a bone a sa kwalwang mo bukeng ya bophelo ya Kwana e e tlhabilweng , a sa kwalwa go tloga tshimologong ya lefatshe .
66013009	“ Yo o nang le tsebe a a utlwe !
66013010	Fa mongwe a isa ba bangwe botshwarong , le ene o tlaa isiwa mo botshwarong ; fa motho a bolaya ka tšhaka , o na le go bolawa ka tšhaka .
66013011	Jaanong ka bona sebata se sengwe se tlhatloga mo lefatsheng ; se na le dinaka di le pedi jaaka tsa kwana , mme se bua jaaka kgwanyape .
66013012	Se dirafatsa thata nngwe le nngwe ya sebata sa ntlha fa pele ga sona . Se dira gore lefatshe le ba ba agileng mo go lone ba obamele sebata sa ntlha , se ntho ya sona ya loso e neng ya fola .
66013013	Se bile se dira ditshupo tse dikgolo , tota le molelo se o nese o tswa legodimong , o wele mo lefatsheng fa pele ga batho .
66013014	Mme se timetsa ba ba agileng mo lefatsheng ka ditshupo tse se di neilweng go di dira fa pele ga sebata ka go raya ba ba agileng mo lefatsheng se re , sebata se se neng se na le ntho ya tšhaka , mme sa phela , ba se direle setshwantsho .
66013015	Sa be sa newa go tsenya setshwantsho sa sebata mowa gore se be se bue ; gape sa dira gore botlhe ba ba sa obameleng setshwantsho sa sebata ba bolawe .
66013016	E bile se dira gore botlhe , ba bannye le ba bagolo , bahumi le bahumanegi , bagololesegi le makgoba , ba bewe letshwao mo diatleng tse di jang gongwe mo diphatleng ,
66013017	le gore go se nne ope yo o ka rekang gongwe a rekisa , fa e se yo o nang le letshwao , e bong leina la sebata , gongwe palo ya leina la sona .
66013018	Botlhale bo batlega fa . Yo o nang le tlhaloganyo a a bale palo ya sebata ; ka gonne ke palo ya motho ; palo ya sona ke 666 .
66014001	Jaanong ka bona Kwana e eme mo thabeng ya Sione , e na le batho ba le 144 000 , ba go kwadilweng leina la yona le leina la ga Rraa-yona mo diphatleng tsa bone .
66014002	Ka be ka utlwa lentswe le tswa kwa legodimong , e kete ke mosumo wa metsi a magolo le tumo e kgolo ya maru ; lentswe le ke le utlwileng la bo le ntse jaaka la baletsi ba diharepa ba ba letsang diharepa tsa bone .
66014003	Ba opela sefela se sešwa fa pele ga sedulo sa bogosi le fa pele ga diphedi tse nne le fa pele ga bagolo ; mme ga bo go se ope yo o ka ithutang sefela seo , fa e se batho ba ba 144 000 ba ba golotsweng mo lefatsheng .
66014004	Bao ke bone ba ba sa ikgotlelang ka basadi ; ka gonne ba ntse jaaka makgarebe . Bao ke bone ba ba latelang Kwana kwa e ka yang teng . Ke ba ba rekolotsweng mo gare ga batho gore ba nne mabutswapele a Modimo le a Kwana .
66014005	Mme ga go a bonwa maaka ape mo melomong ya bone . Ga ba na molato ope .
66014006	Ka bona moengele yo mongwe a fofa fa gare ga legodimo , a na le Efangele e e sa khutleng go e bolelela ba ba agileng mo lefatsheng , e bong ditšhaba tsotlhe le ditso le dipuo le merafe .
66014007	A bua ka lentswe le legolo a re : “ Boifang Modimo , lo o obegele ; ka gonne nako ya katlholo ya ona e tsile ; lo obamele ona o o dirileng legodimo le lefatshe le lewatle le metswedi ya metsi . ”
66014008	Moengele yo mongwe , e le wa bobedi , a tla morago ga yoo , a re : “ O ole , o ole , Babilone yo mogolo yo o nositseng Baditšhaba botlhe bojalwa jo bo bogale jwa boaka jwa gagwe . ”
66014009	Moengele yo mongwe , e le wa boraro , a tla morago ga bao , a bua ka lentswe le legolo a re : “ Fa mongwe a obamela sebata le setshwantsho sa sona , a ba a amogela letshwao mo phatleng gongwe mo seatleng ,
66014010	o tla nna le go nwa bojalwa jo bo sa timolwang jwa bogale jwa Modimo jo bo tshetsweng mo senwelong sa bogale jwa ona ; o tla tlhokofadiwa ka molelo le sebabole fa pele ga baengele ba ba boitshepo le fa pele ga Kwana .
66014011	Musi wa tlhokofatso ya bone o tlhatloga go ya bosakhutleng ; ga ba na boikhutso bosigo le motshegare , e bong bone ba ba obamelang sebata le setshwantsho sa sona , le mongwe le mongwe yo o amogelang letshwao la leina la sona . ”
66014012	Foo go batlega boitshoko jwa baitshepi ba ba tshegetsang ditaolo tsa Modimo le tumelo mo go Jesu .
66014013	Ke fa ke utlwa lentswe le tswa kwa legodimong le re : “ Kwala o re : Go sego baswi ba ba swelang mo Moreneng go tloga jaanong . ” Mowa o a re : “ Ee , ba tla bona boikhutso morago ga matsapa a bone ; ka gonne ditiro tsa bone di ba setse morago . ”
66014014	Jaanong ka bona leru le lesweu le tla , mme mo lerung go ntse mongwe yo o tshwanang le Morwa-Motho , a rwele serwalo sa gouta mo tlhogong , a tshotse sekele e e bogale ka seatla .
66014015	Moengele yo mongwe a tswa mo Tempeleng , a tlhaeletsa ene yo o ntseng mo lerung a re : “ Tsenya sekele ya gago , o robe ; gonne nako ya thobo e tsile , mabele a lefatshe a setse a budule thata . ”
66014016	Ke fa yo o ntseng mo lerung a tsenya sekele ya gagwe mo lefatsheng , lefatshe la rojwa .
66014017	Moengele yo mongwe a tswa mo Tempeleng e e mo legodimong , le ene a tshotse thipa e e bogale .
66014018	Moengele yo mongwe a tswa kwa aletareng , a na le thata mo molelong , a tlhaeletsa yo o tshotseng thipa e e bogale a re : “ Tsenya thipa e e bogale ya gago , o kgaole masitlha a moweine wa lefatshe , ka gonne maungo a ona a budule . ”
66014019	Moengele a tsenya thipa ya gagwe mo lefatsheng , a kgaola masitlha a moweine wa lefatshe , a a latlhela mo segatelong se segolo sa bogale jwa Modimo .
66014020	Jaanong segatelo sa gatelwa kwa ntle ga motse , madi a tswa mo segatelong , a fitlha kwa marapong a dipitse , bokgakala jwa dimaele di le makgolo a mabedi .
66015001	Jaanong ka bona sesupo se sengwe mo legodimong se segolo se se gakgamatsang : ka bona baengele ba supa , ba tshotse dipetso di supa tsa bofelo ; ka gonne bogale jwa Modimo bo fediwa ka tsona .
66015002	Ka ba ka bona sengwe , e kete lewatle la galase le le tlhakanyeng le molelo , le ba ba fentseng sebata le setshwantsho sa sona le palo ya leina la sona ba eme fa lewatleng la galase , ba tshotse diharepa tsa go baka Modimo .
66015003	Ba opela sefela sa ga Moše , motlhanka wa Modimo , le sefela sa Kwana ba re : “ Ditiro tsa gago di dikgolo , di a gakgamatsa , Morena , Modimo , Mothatayotlhe ; ditsela tsa gago di siame , ke tsa boammaaruri , wena Kgosi ya merafe .
66015004	Ke mang yo o se kitlang a go boifa Morena , a galaletsa leina la gago ? Gonne o boitshepo o le wesi ; merafe yotlhe e tla tla , e obamela fa pele ga gago ; ka gonne ditiro tsa gago tsa tshiamo di senogile . ”
66015005	Morago ga dilo tseo ka bona Tempele ya motlaagana wa tshupo mo legodimong e bulwa .
66015006	Baengele ba supa ba ba tshotseng dipetso tse di supang ba tswa mo Tempeleng ba apere masela a a phepa a a phatsimang , ba itlamile dihuba ka meitlamo ya gouta .
66015007	Sengwe sa diphedi tse nne sa neela baengele ba supa megotšwana e supa ya gouta , e tletse bogale jwa Modimo o o tshelang go ya bosakhutleng .
66015008	Tempele ya tlala musi o o tswang mo kgalalelong ya Modimo le mo thateng ya ona , mme ga bo go se ope yo o ka tsenang mo Tempeleng , dipetso di supa tsa baengele ba supa di ise di wediwe .
66016001	Jaanong ka utlwa lentswe le legolo le tswa mo Tempeleng le raya baengele ba supa le re : “ Yaang lo tshololele megotšwana e e supang ya bogale jwa Modimo mo lefatsheng . ”
66016002	Wa ntlha a bolola , a tshololela mogotšwana wa gagwe mo lefatsheng ; mme ga tswa ditlhagala tse di maswe , tse di botlhoko mo bathong ba ba neng ba na le letshwao la sebata , ba ba obamelang setshwantsho sa sona .
66016003	Wa bobedi a tshololela mogotšwana wa gagwe mo lewatleng ; la fetoga madi e kete a moswi , mme diphedi tsotlhe tse di mo lewatleng tsa swa .
66016004	Wa boraro a tshololela mogotšwana wa gagwe mo dinokeng le mo metsweding ya metsi , tsa fetoga madi .
66016005	Jaanong ka utlwa moengele wa metsi a re : “ O siame , wena Moitshepi yo o leng teng , yo o neng o le teng , ka o atlhotse jalo .
66016006	Gonne ba tsholotse madi a baitshepi le a baporofeti , jaanong o ba nositse madi ; gonne go ba tshwanetse . ”
66016007	Ka utlwa lentswe le le tswang kwa aletareng le re : “ Ee , Morena , Modimo , Mothatayotlhe , dikatlholo tsa gago ke tsa boammaaruri , di siame . ”
66016008	Wa bone a tshololela mogotšwana wa gagwe mo letsatsing ; ke fa le newa thata go fisa batho ka molelo .
66016009	Batho ba fisiwa ke mogote o mogolo ; mme ba kgala leina la Modimo o o nang le thata mo dipetsong tseo , ba se ka ba tlhabologa go o obegela .
66016010	Wa botlhano a tshololela mogotšwana wa gagwe mo sedulong sa sebata ; jaanong lefatshe la puso ya sona la fifala , ba itlhafuna diteme ka ntlha ya botlhoko .
66016011	Ba kgala Modimo wa legodimo ka ntlha ya matlhoko a bone le ka ntlha ya ditlhagala tsa bone , mme ba se ka ba bakela ditiro tsa bone .
66016012	Wa borataro a tshololela mogotšwana wa gagwe mo nokeng e kgolo ya Euferate ; metsi a yona a kgala gore tsela ya dikgosi tse di tswang kwa botlhabatsatsi e baakanngwe .
66016013	Jaanong ka bona mewa e le meraro e e maswe e e tshwanang le digwagwa , e tswa mo molomong wa kgwanyape le mo molomong wa sebata le mo molomong wa moporofeti wa maaka ;
66016014	gonne ke mewa ya medemone e e dirang ditshupo , e ya kwa dikgosing tsa lefatshe lotlhe go di phuthela tlhabanong ya letsatsi le legolo la Modimo wa thata yotlhe .
66016015	“ Reetsa , ke tla tla jaaka legodu . Go sego yo o itisitseng , a apere diaparo gore a se tsamae a sa apara , batho ba bona bosaikatega jwa gagwe ! ”
66016016	Mewa eo ya phuthela dikgosi felong fa go bidiwang Haremagetone ka Sehebere .
66016017	Wa bosupa a tshololela mogotšwana wa gagwe mo leaping ; jaanong ga tswa lentswe le legolo mo tempeleng , le tswa kwa sedulong sa bogosi le re : “ Go dirafetse . ”
66016018	Ga ba ga nna dikgadima le mantswe le ditumo tsa maru , le thoromo e kgolo ya lefatshe , jaaka go ise go ke go nne thoromo ya lefatshe e e kalokalo , fa e sa le motho a nna mo lefatsheng .
66016019	Motse o mogolo wa kgaogana dikarolo di le tharo , metse ya merafe ya wa , Babilone yo mogolo a gopolwa fa pele ga Modimo gore a nosiwe senwelo sa bojalwa jwa kgakalo ya bogale jwa ona .
66016020	Ditlhakatlhake tsotlhe tsa nyelela , le dithaba tsa se ka tsa tlhola di bonwa .
66016021	Sefako se segolo sa bokete jwa diponto di le lekgolo sa wela mo bathong , se tswa kwa legodimong ; mme batho ba kgala Modimo ka ntlha ya petso ya sefako , ka petso ya sona e le e kgolo thata .
66017001	Jaanong ga tla mongwe wa baengele ba supa ba ba neng ba tshotse megotšwana e supa , a nthaya a re : “ Tlaya kwano , ke tla go bontsha go atlholwa ga seaka se segolo se se ntseng fa metsing a mantsi ,
66017002	se dikgosi tsa lefatshe di akafetseng naso , le ba ba agileng mo lefatsheng ba tagilweng ke bojalwa jwa boaka jwa sona . ”
66017003	A ba a ntsaya , a nkisa kwa sekakeng ke le mo moweng ; ka bona mosadi a palame sebata se sehibidu se se tletseng maina a kgalo , se na le ditlhogo di supa le dinaka di le some .
66017004	Mosadi ene a apere masela a bohibidu jwa bofifadu le jwa madi , a kgabile ka gouta le ka majwana a a tlhokegang le ka ditalama , a tshotse senwelo sa gouta , se tletse makgapha le maswe a boaka jwa gagwe .
66017005	Mo phatleng ya gagwe go kwadilwe leina la bosaitsiweng go twe : “ Babilone yo mogolo , mma-diaka le mma-makgapha a lefatshe . ”
66017006	Ka ba ka bona mosadi a tlhapetswe ke madi a baitshepi le a basupi ba ga Jesu . Ya re ke mmona , ka gakgamala ka kgakgamalo e kgolo .
66017007	Mme moengele a nthaya a re : “ O gakgamaletseng ? Ke tla go tlhalosetsa sephiri sa mosadi yoo le sa sebata se a se palameng , se se nang le ditlhogo di supa le dinaka di le some .
66017008	Sebata se o se bonyeng , se ne se le teng , mme jaanong ga se tlhole se le teng ; mme se tla tlhatloga mo moleteng o o se nang bolekanngo , se ya kwa tatlhegong . Foo ba ba agileng mo lefatsheng , ba maina a bone a sa kwalwang mo lokwalong lwa bophelo go tswa tlholegong ya lefatshe , ba tla gakgamala , fa ba bona sebata gore se ne se le teng , mme ga se tlhole se le teng , mme se tla nna teng gape .
66017009	“ Foo go batlega tlhaloganyo e e nang le botlhale . Ditlhogo di supa ke dithaba di supa tse mosadi a dutseng mo go tsona , e bile ke dikgosi di supa .
66017010	Tse tlhano di ole , nngwe e teng , e nngwe ga e ise e tle , mme e tla re e sena go tla , e tshwanele go nna sebakanyana fela .
66017011	Mme sebata se se neng se le teng , se se sa tlholeng se le teng , sona ka sosi ke kgosi ya borobedi , e tswa mo go tse supa , e bile e ya kwa tatlhegong .
66017012	“ Dinaka tse di some tse o di bonyeng ke dikgosi di le some tse di iseng di tshole bogosi , mme di amogela thata jaaka dikgosi go laola mmogo le sebata ka nako e le nngwe fela .
66017013	Dikgosi tseo di na le maikutlo a le mangwe fela , di naya sebata nonofo le thata ya tsona .
66017014	Tsona tseo di tla tlhabana le Kwana ; mme Kwana e tla di fenya ; gonne ke yona Morena wa barena le Kgosi ya dikgosi ; mme ba ba nang nayo ke ba ba biditsweng , ba ba tlhaotsweng , ba ba ikanyegang . ”
66017015	Jaanong a nthaya a re : “ Metsi a o a bonyeng kwa seaka se ntseng teng , ke ditšhaba le masomo a batho le merafe le dipuo .
66017016	Dinaka tse di some tse o di bonyeng , le sebata , di tla tlhoa seaka , di se dira senya le go sa ikatega ; di tla ja dinama tsa sona , di se fisa ka molelo .
66017017	Gonne Modimo o tsentse mo dipelong tsa tsona go dirisa maikaelelo a ona le go dira ka pelonngwe fela le go naya sebata bogosi jwa tsona , go ya mafoko a Modimo a be a tle a dirafadiwe .
66017018	“ Mosadi yo ò mmonyeng ke motse o mogolo o o busang dikgosi tsa lefatshe . ”
66018001	Morago ga dilo tseo ka bona moengele yo mongwe a fologa kwa legodimong , a na le thata e kgolo , lefatshe la bonesega ka kgalalelo ya gagwe .
66018002	A kua ka lentswe le legolo a re : “ O ole , o ole , Babilone yo mogolo , o bile o fetogile boago jwa medemone le phuthegelo ya mewa e e maswe ya mefutafuta le phuthegelo ya dinonyane tse di sa itshekang tsa mefutafuta tse di ilegang .
66018003	Ka gonne merafe yotlhe e nole bojalwa jo bo bogale jwa boaka jwa gagwe , dikgosi tsa lefatshe di akafetse nae , babapatsi ba lefatshe ba humisitswe ke bogolo jwa bofafalele jwa gagwe . ”
66018004	Ka ba ka utlwa lentswe le lengwe le bua , le tswa kwa legodimong le re : “ Tswayang mo go ene , batho ba me , gore lo se ka lwa tlhakanela maleo a gagwe nae , le gore lo se amogele dingwe tsa dipetso tsa gagwe ;
66018005	gonne maleo a gagwe a fitlhile kwa legodimong , mme Modimo o gopotse ditshiamololo tsa gagwe .
66018006	Mmusolosetseng jaaka le ene a lo diretse ; lo mmusetse gabedi ka fa ditirong tsa gagwe ; senwelo se o lo tlhakanyeditseng mo go sona lo mo tlhakanyetse gabedi mo go sona .
66018007	Lo mo lekanyetse botlhoko le bohutsana ka fa selekanyong sa boikgalaletso le bofafalele jwa gagwe ; e re ka a ithaya mo pelong a re : ‘ Ke ntse , ke kgosigadi , ga ke motlholagadi , bohutsana ga nkitla ke bo bona ka gope , ’
66018008	ke ka moo dipetso tsa gagwe di tla tlang ka letsatsi le le lengwe , e bong loso le bohutsana le tlala ; o tla be a fisiwa ka molelo ; gonne Morena Modimo o o mo atlhotseng o thata . ”
66018009	Dikgosi tsa lefatshe tse di akafetseng nae , tsa phela nae ka bofafalele , di tla mo lelela , di mo hutsafalela , fa di bona musi wa go šwa ga gagwe ,
66018010	di ntse di emetse kgakala , ka di boifa go tlhokofadiwa ga gagwe , di re : “ Ijoo-wee ! Ijoo-wee ! Wena motse o mogolo wa Babilone , motse o o thata ! Kana petso ya gago e tsile ka nako e le nngwe fela ! ”
66018011	Le babapatsi ba lefatshe ba a o lelela , ba a o hutsafalela , ka go sa tlhole go le ope yo o rekang dithoto tsa bone ,
66018012	e bong dithoto tsa gouta le tsa selefera le majwana a botlhokwa le ditalama le masela a masweu le a bohibidu jwa bofifadu le a sei le khai ya bohibidu jwa madi le dikgong tsa mefutafuta tse di monko o monate le dilonyana tsa mefutafuta tsa dinaka tsa tlou le dilo tse di setilweng tsa mefutafuta tsa dikgong tse di tlhotlhwa e kgolo le dilo tsa kgotlho le tsa tshipi le majwe a a betlilweng
66018013	le tswaiso ya kinamone le setlolo sa moriri le maswalo le mera le tsa go kuisa musi le weine le lookwane le bupe jo bo boleta le mabele le dikgomo le dinku le dipitse le dikoloi le makgoba le mewa ya batho .
66018014	“ Mme maungo a a elediwang ke mowa wa gago , a tlogile mo go wena , dilo tsotlhe tse di mafura le tse di phatsimang di go latlhegetse , ga di kitla di tlhola di bonwa gope . ”
66018015	Mme babapatsi ba dilo tseo , ba ba humileng ka ona , ba tla emela kgakala , ka ba boifa go tlhokofadiwa ga ona , ba lela , ba hutsafala
66018016	ba re : “ Ijoo-wee ! Ijoo-wee ! A motse wa mogolo o o neng o apere masela a masweu le a bohibidu jwa bofifadu le jwa madi , o kgabisitswe ka gouta le majwana a botlhokwa le ditalama ,
66018017	ka khumo e e kalokalo e sentswe ka nako e le nngwe fela ! ” Le bakgweetsi botlhe ba dikepe le botlhe ba ba etelang felo gongwe ka sekepe le ba ba dirang mo dikepeng le botlhe ba ba bapalang mo lewatleng ba emela kgakala ,
66018018	ba goa , ka ba bona musi wa go šwa ga ona , ba re : “ Motse ke ofe o o tshwanang le motse o mogolo o ? ”
66018019	Ba ikuduelela lorole mo ditlhogong , ba kua ka go lela le ka go hutsafala ba re : “ Ijoo-wee ! Ijoo-wee ! A motse wa mogolo o botlhe ba ba neng ba na le dikepe mo lewatleng ba humileng ka ona , ka khumo ya ona , ka o diregile marope ka nako e le nngwe fela !
66018020	O itumelele , wena legodimo , le lona baitshepi le lona baapostolo le lona baporofeti ; ka gonne Modimo o dirafaditse katlholo ya lona mo go ona ! ”
66018021	Jaanong moengele mongwe yo o thata a tsholetsa letlapa e kete lelwala le legolo , a le latlhela mo lewatleng a re : “ Babilone , motse o mogolo , o tla digwa jalo ka thata , mme ga o kitla o tlhola o bonwa ka gope ;
66018022	le mantswe a baletsi ba diharepa le a baopedi le a baletsi ba ditlhaka le a baletsi ba diphala ga a kitla a tlhola a utlwiwa mo go wena ka gope ; ga go kitla go tlhola go bonwa setswerere sa botswerere bope mo go wena ka gope ; le modumo wa tshilo ga o kitla o tlhola o utlwiwa mo go wena ka gope ;
66018023	le lesedi la lobone ga le kitla le tlhola le phatsima mo go wena ka gope ; le lentswe la monyadi le la monyalwi ga le kitla le tlhola le utlwiwa mo go wena ka gope ; ka gonne babapatsi ba gago e ne e le bagolo ba lefatshe ; ee , merafe yotlhe e ne e timediwa ke boloi jwa gago ;
66018024	e bile madi a baporofeti le a baitshepi a fitlhetswe mo go ona le a botlhe ba ba bolailweng mo lefatsheng . ”
66019001	Morago ga dilo tseo ka utlwa sengwe , e kete kopelo e kgolo ya lesomo le legolo mo legodimong le re : “ Haleluya ! Pholoso le kgalalelo le thata ke tsa Modimo wa rona !
66019002	Ka gonne dikatlholo tsa ona ke tsa boammaaruri , di siame , ka o atlhotse seaka se segolo se se sentseng lefatshe ka boaka jwa sona , o busoloseditse madi a batlhanka ba ona seatleng sa sona . ”
66019003	Ba fela ba bua lwa bobedi ba re : “ Haleluya ! Musi wa sona o tlhatloga go ya bosakhutleng . ”
66019004	Jaanong bagolo ba ba 24 ba wela fa fatshe le diphedi tse nne , ba obamela Modimo o o ntseng mo sedulong sa bogosi ba re : “ Amen ! Haleluya ! ”
66019005	Ga ba ga tswa lentswe mo sedulong sa bogosi la re : “ Bokang Modimo wa rona , lona badiredi botlhe ba ona le ba lo o boifang , ba bannye le ba bagolo ! ”
66019006	Ka ba ka utlwa sengwe , e kete ke modumo wa bontsi jo bogolo jwa batho , e bile e kete ke kgwaso ya metsi a magolo , gape e kete ke modumo o o thata wa maru , ba re : “ Haleluya ! Gonne Morena , Modimo wa rona , Mothatayotlhe , o tsenye bogosing .
66019007	A re itumeleng , re ipele , re o galaletse ; gonne lenyalo la Kwana le tsile , monyalwi wa yona o ipaakantse .
66019008	O neilwe go ikapesa ka lesela le lesweu le le phatsimang , le le phepa ; ” ka gonne lesela le lesweu ke ditiro tse di siameng tsa baitshepi .
66019009	Jaanong moengele a nthaya a re : “ Kwala o re : Go sego bone ba ba laleleditsweng lenyalo la Kwana . ” A ba a nthaya a re : “ Mafoko ao ke a boammaaruri a Modimo . ”
66019010	Jaanong ka wela fa dinaong tsa gagwe go mo obamela . Mme a nthaya a re : “ Nnyaya , se dire jalo ! Ke motlhanka-ka-wena le bomorwa-rraago ba ba nang le tshupo ya ga Jesu ; obamela Modimo . ” Kana tshupo ya ga Jesu ke mowa wa boporofeti .
66019011	Jaanong ka bona legodimo le butswe , ka ba ka bona pitse e tshweu , mme yo o e palameng a bidiwa Boikanyo le Boammaaruri , e le yo o atlholang ka tshiamo , e bile a tlhabana ka yona .
66019012	Matlho a gagwe a tshwana le kgabo ya molelo , e bile go le dirwalo tse dintsi mo tlhogong ya gagwe , a na le leina le le kwadilweng le le sa itsiweng ke ope , fa e se ene fela ;
66019013	a apere seaparo se se innweng mo mading , leina la gagwe e le Lefoko la Modimo .
66019014	Mephato e e mo legodimong ya mo sala morago , e palame dipitse tse ditshweu , e apere masela a masweu a a phatsimang a a phepa .
66019015	Go tswa tšhaka e e bogale mo molomong wa gagwe gore a reme merafe ka yona ; mme o tla e fudisa ka lore lwa tshipi ; a gata segatelo sa weine ya bogale jo bo gaketseng jwa Modimo wa thata yotlhe .
66019016	A na le leina le le kwadilweng mo seaparong sa gagwe fa seropeng le re : kgosi ya dikgosi le morena wa barena .
66019017	Ka ba ka bona moengele a le mongwe a eme mo letsatsing , a kua ka lentswe le legolo , a raya dinonyane tsotlhe tse di fofang kwa godimo mo loaping a re : “ Tlayang lo phuthegele moletlo o mogolo wa Modimo
66019018	gore lo je dinama tsa dikgosi le tsa balaodi-ba-sekete le tsa dikgosana le tsa dipitse le tsa ba ba di palameng le tsa bagololesegi botlhe le tsa batlhanka le tsa ba bannye le tsa ba bagolo . ”
66019019	Ka ba ka bona sebata le dikgosi tsa lefatshe le mephato ya tsona di phuthegetse go tlhabana le yo o palameng pitse le mophato wa gagwe .
66019020	Mme sebata sa tshwarwa mmogo le moporofeti wa maaka yo o dirileng ditshupo fa pele ga sona , tse o timeditseng ba ba amogetseng lotshwao lwa sebata ka tsona , ba obamela setshwantsho sa sona ; ka bobedi jwa bona ba latlhelwa mo letsheng la molelo le le tukang molelo wa sebabole , ba ntse ba phela .
66019021	Ba ba setseng bone ba bolawa ka tšhaka e e tswang mo molomong wa yo o palameng pitse ; mme dinonyane tsotlhe tsa kgora dinama tsa bone .
66020001	Jaanong ka bona moengele a fologa kwa legodimong , a tshotse selotlele sa molete o o se nang bolekanngo le keetane e kgolo ka seatla .
66020002	A tshwara kgwanyape , noga e kgologolo e e leng Diabolo le Satane , a mo golega dinyaga di le kete ,
66020003	a mo latlhela mo moleteng o o se nang bolekanngo , a ba a o lotlela , a o kana fa godimo gore a se ka a tlhola a timetsa merafe go tsamaya dinyaga di le kete di fete pele . Morago ga moo o tshwanetse go gololwa sebakanyana .
66020004	Ka ba ka bona ditulo tsa bogosi , mme baatlhodi ba nna mo go tsona , ba neelwa katlholo ; gape ka bona mewa ya ba ba kgaotsweng ditlhogo ka ntlha ya go ipolela Jesu le ka ntlha ya Lefoko la Modimo , ba sa obamela sebata le e seng setshwantsho sa sona , ba sa ipaya letshwao mo diphatleng le mo diatleng ; ba tsoga , ba busa mmogo le Keresete dinyaga di le kete .
66020005	Baswi ba bangwe bone ba se ka ba tsoga go tsamaya dinyaga tse kete di fete pele . Tsogo eo ke ya ntlha .
66020006	Go sego , go bile go boitshepo ene yo o nang le seabe mo tsogong ya ntlha . Mo go bao loso lwa bobedi ga lo na thata epe , mme ba tla nna baperesiti ba Modimo le ba ga Keresete , ba busa nae dinyaga tse kete .
66020007	E tla re dinyaga tse kete di sena go feta , Satane a gololwe mo kgolegelong ya gagwe ,
66020008	a bolole go timetsa merafe kwa dikhutlong tse nne tsa lefatshe , e bong Gogo le Magogo , go ba phuthela ntweng , ba palo ya bone e leng e e kana ka motlhaba wa lewatle .
66020009	Ba ne ba bololela lefatshe mo boatlhamong jwa lone , ba dikanyetsa bothibelelo jwa baitshepi le motse o o rategang ka ntwa . Mme molelo wa fologa kwa legodimong , wa ba nyeletsa .
66020010	Diabolo yo o ba timeditseng a latlhelwa mo letsheng la molelo le sebabole kwa sebata le moporofeti wa maaka ba leng teng ; mme ba tla tlhokofadiwa bosigo le motshegare go ya bosakhutleng .
66020011	Jaanong ka bona sedulo sa bogosi se segolo se sesweu le yo o ntseng mo go sona , yo legodimo le lefatshe di tshabileng sefatlhego sa gagwe , mme tsa se ka tsa bonelwa bonno .
66020012	Ka ba ka bona baswi , ba bagolo le ba bannye , ba eme fa pele ga sedulo sa bogosi sa Modimo ; jaanong dikwalo tsa bulwa ; ga bulwa lokwalo lo longwe lo e leng lwa bophelo ; mme baswi ba atlholwa ka fa ditirong tsa bone tse di kwadilweng mo dikwalong .
66020013	Lewatle la ntsha baswi ba ba mo go lone , le loso le felo ga baswi tsa ntsha baswi ba ba mo go tsona ; jaanong ba atlholwa , mongwe le mongwe ka fa ditirong tsa gagwe .
66020014	Loso le felo ga baswi tsa latlhelwa mo letsheng la molelo . Ke lone loso lwa bobedi , e bong letsha la molelo .
66020015	Mme fa mongwe a fitlhelwa a sa kwalwa mo lokwalong lwa bophelo , o ne a latlhelwa mo letsheng la molelo .
66021001	Jaanong ka bona legodimo le lešwa le lefatshe le lešwa gonne legodimo la ntlha le lefatshe la ntlha di fetile , le lewatle ga le tlhole le le teng .
66021002	Ka ba ka bona motse o o boitshepo wa Jerusalema o mošwa o fologa kwa legodimong , o tswa kwa Modimong , o etleetsegile jaaka monyalwi yo o kgabetseng monna wa gagwe .
66021003	Jaanong ka utlwa lentswe le legolo le tswa sedulong sa bogosi le re : “ Bona , boago jwa Modimo bo mo bathong ! O tla aga nabo ; bona ba tla nna batho ba one ; mme Modimo ka osi o tla nna nabo .
66021004	Modimo o tla phimola dikeledi tsotlhe mo matlhong a bone ; loso ga lo ne lo tlhola lo nna teng , le bohutsana le selelo le botlhoko ga di ne di tlhola di nna teng ; gonne dilo tsa ntlha di fetile . ”
66021005	Yo o ntseng mo sedulong a bua a re : “ Bona , dilo tsotlhe ke a di ntšhwafatsa ! ” Gape a re : “ Kwala ! Gonne mafoko ao ke a boikanyo le boammaaruri . ”
66021006	A ba a nthaya a re : “ Go dirafetse . Ke nna Alefa le Omega , tshimologo le bokhutlo . Yo o nyorilweng ke tla mo nosa mo motsweding wa metsi a botshelo , e se ka sepe .
66021007	Yo o fenyang o tla rua dilo tseo ; ke tla nna Modimo wa gagwe , mme o tla nna morwaake .
66021008	Mme fa e le ba ba boi le ba ba sa dumeleng le ba ba maswe le babolai le diaka le baloi le ba ba direlang medimo e sele le baaki botlhe , bone kabelo ya bone e mo letsheng le le tukang molelo le sebabole ; gona moo ke loso lwa bobedi . ”
66021009	Jaanong ga tla moengele mongwe wa ba supa ba ba neng ba tshotse megotšwana e supa e e tletseng dipetso tse supa tsa bofelo ; a bua le nna a re : “ Tlaya ke go bontshe monyalwi , mosadi wa Kwana . ”
66021010	A ba a nkisa kwa thabeng e kgolo e e godimo , ke le mo moweng , a mpontsha motse o mogolo o o boitshepo wa Jerusalema , o fologa kwa legodimong , o tswa kwa Modimong ,
66021011	o na le kgalalelo ya Modimo . Phatsimo ya ona e tshwana le ya lentswe le le tlhokegang thata thata , jaaka letlapa la jasepise le le lesweu jaaka legakwa .
66021012	O na le lobota lo logolo lo lo godimo , o na le dikgoro di le 12 le baengele ba le 12 mo godimo ga dikgoro , mme go kwadilwe maina mo go tsona a e leng a ditso di le 12 tsa bomorwa Iseraele ;
66021013	mo ntlheng ya botlhabatsatsi go na le dikgoro di le tharo , mo ntlheng ya bokone go na le dikgoro di le tharo , mo ntlheng ya borwa go na le dikgoro di le tharo , mo ntlheng ya bophirimatsatsi go na le dikgoro di le tharo .
66021014	Lobota lwa motse lo na le matlapa a motheo a le 12 , mo go ona go gwailwe maina a le 12 a baapostolo ba ba 12 ba Kwana .
66021015	Yo o neng a bua le nna a bo a na le selekanyo sa lotlhaka lwa gouta gore a lekanye motse le dikgoro tsa ona le lobota lwa ona .
66021016	Motse wa bo o agilwe , o lebile kwa ntlheng di le nne , boleele jwa ona bo lekana le boatlhamo . A lekanya motse ka lotlhaka , wa fitlhelwa o le distadia di le 12 000 ; fa e le boleele le boatlhamo le bogodimo jwa ona , tsa bo di lekalekana .
66021017	Jaanong a lekanya lobota lwa ona , lwa fitlhelwa lo na le selekanyo sa mabogo a le 144 ka fa selekanyong sa motho se se lekanang le sa moengele .
66021018	Lobota lwa ona lwa bo lo agilwe ka jasepise ; mme motse e le wa gouta e e sa pekwang e e tshwanang le galase e e phepa .
66021019	Matlapa a motheo wa lobota lwa motse a kgabisitswe ka mefutafuta ya majwana a a tlhokegang : Letlapa la ntlha la motheo ke jasepise ; la bobedi ke safire ; la boraro ke galesetone ; la bone ke semarage ;
66021020	la botlhano ke saredonikese ; la borataro ke kareneole ; la bosupa ke kerisolite ; la borobedi ke berile ; la borobongwe ke topase ; la some ke kerisoperase ; la some nngwe ke hiasinte ; la some pedi ke amethisete .
66021021	Dikgoro tse di 12 ke ditalama di le 12 , kgoro nngwe le nngwe ke talama e le nngwe . Mmila wa motse ona ke gouta e e sa pekwang jaaka galase e e galalelang .
66021022	Mme ga ke a ka ka bona Tempele mo go ona ; gonne Tempele ya ona ke Morena , Modimo , Mothatayotlhe le Kwana .
66021023	Ga go batlege gore letsatsi le ngwedi di phatsimele motse ; ka gonne o bonesiwa ke kgalalelo ya Modimo ; Kwana ke lobone lwa ona .
66021024	Merafe e tla tsamaya mo leseding la ona , dikgosi tsa lefatshe di isa kgalalelo ya tsona kwa go ona .
66021025	Dikgoro tsa ona ga di ne di tswalwa motshegare motlha ope , gonne bosigo ga bo nke bo nna teng koo .
66021026	Ba tla isa kgalalelo le tlotlo ya merafe kwa go ona .
66021027	Ga go ne go tsena sepe se se itshekologileng mo go ona , le fa e le yo o dirang makgapha , le fa e le moaki , fa e se fela ba ba kwadilweng mo lokwalong lwa botshelo lwa Kwana .
66022001	Jaanong a mpontsha noka ya metsi a bophelo a a itshekileng jaaka lentswe le le galalelang , e tswa mo sedulong sa bogosi sa Modimo le sa Kwana .
66022002	Fa gare ga mmila le noka , moseja ono le moseja ole , go le ditlhare tsa botshelo tse di ungwang ga lesome le bobedi ; di ungwa ka kgwedi le kgwedi , mme matlhare a tsona e le a a fodisang Baditšhaba .
66022003	Ga go ne go tlhola go nna sepe se se hutsitsweng . Sedulo sa Modimo le sa Kwana se tla nna mo go ona , mme batlhanka ba ona ba tla o direla .
66022004	Ba tla leba sefatlhego sa ona , leina la ona le le mo diphatleng tsa bona .
66022005	Bosigo ga bo ne bo tlhola bo nna teng , ga ba batle lesedi la lobone le e seng lesedi la letsatsi ; gonne Morena Modimo o tla ba bonegela , mme ba tla busa go ya bosakhutleng .
66022006	Jaanong a nthaya a re : “ Mafoko ao ke a boikanyo le boammaaruri ; Morena , Modimo wa mewa ya baporofeti , o romile moengele wa gagwe go bontsha batlhanka ba gagwe dilo tse di tshwanetseng go akofa di dirafala .
66022007	“ Reetsa , ke tla akofa ke tla . Go sego yo o tshegetsang mafoko a polelelopele ya lokwalo lo . ”
66022008	Ke nna Johane yo ke utlwileng dilo tseo , ka di bona . E rile ke utlwa , ka bona , ka wela fa fatshe go obamela fa dinaong tsa moengele yo o mpontshitseng dilo tseo .
66022009	Mme a nthaya a re : “ Nnyaya , se dire jalo ! Ke motlhanka-ka-wena le bomorwa-rraago le baporofeti le ba ba tshegetsang mafoko a lokwalo lo . Obamela Modimo ! ”
66022010	A fela a nthaya a re : “ O se ka wa kana mafoko a polelelopele ya lokwalo lo ; gonne sebaka sa teng se atametse .
66022011	Mosiamolodi a a nne a siamololele pele , le yo o kgotlelegileng a a nne a ikgotlelele pele ; mme yo o siameng a a nne a direle tshiamo pele , le yo o itshepileng a a nne a itshepele pele . ”
66022012	Jaanong Jesu a bua a re : “ Bona , ke tla akofa ke tla , mme tuelo ya me ke na nayo , gore ke duele mongwe le mongwe ka fa tiro ya gagwe e ntseng ka teng .
66022013	Ke nna Alefa le Omega , wa ntlha le wa bofelo , tshimologo le bokhutlo .
66022014	“ Go sego ba ba tlhatswang diaparo tsa bone gore ba nne le tshiamelo mo setlhareng sa bophelo , ba tsene mo motseng ka dikgoro .
66022015	Ba ba tla salang kwa ntle ke dintšwa le baloi le diaka le babolai le badiredi ba medimo e sele le mongwe le mongwe yo o ratang maaka , a a dirisa .
66022016	“ Nna , Jesu , ke romile moengele wa me go lo begela dilo tseo mo diphuthegong . Ke nna modi wa ga Dafita le losika lwa gagwe , ke nna naledi e e phatsimang ya masa . ”
66022017	Mme Mowa le Monyalwi ba re : “ Tlaya ! ” Le yo o utlwang a a re : “ Tlaya ! ” Le yo o nyorilweng a a tle ; yo o ratang , a a tsee metsi a botshelo e se ka sepe !
66022018	Ke tlhagisa mongwe le mongwe yo o utlwang mafoko a polelelopele ya lokwalo lo ka re : Fa motho a ka a oketsa , Modimo o tla mo okeletsa dipetso tse di kwadilweng mo lokwalong lo .
66022019	Gape : Fa motho a ka tlosa sengwe sa mafoko a lokwalo lo lwa polelelopele , Modimo o tla tlosa kabelo ya gagwe mo setlhareng sa bophelo le mo motseng o o boitshepo , tse di kwadilweng mo lokwalong lo .
66022020	Yo o supang dilo tseo a re : “ Ee , ke tla akofa ke tla . ” Amen ! Tlaya , Morena Jesu !
66022021	Bopelotlhomogi jwa Morena Jesu Keresete a bo nne le lona lotlhe ! Amen .

# language_name:        Penan
# closest ISO 639-3:    pne
# ISO_15924:            Latn
# year_short:           2001
# year_long:            1996<br>2001
# vernacular_title:     Rengah Jian
# english_title:        The New Testament in Penan
# URL:                  https://www.bible.com/de/bible/134/mat.1.rj
# copyright_short:      © Bible Society of Malaysia 2001
# copyright_long:       
# notes:                
40001001	Iteu' ngaran irah éh tepun Yésus Kristus éh jin pohoo' Daud , ngan iah ke' éh jin pohoo' Abraham .
40001002	La'ah Abraham tamen Ishak , Ishak tamen Yakub , Yakub tamen Yehuda ngan kekat padéé' néh .
40001003	La'ah Yehuda tamen Peres rawah Zerah , Tamar éh tinen roh . La'ah Peres tamen Hesron , Hesron tamen Ram ,
40001004	Ram tamen Aminadab , Aminadab tamen Nahason , Nahason tamen Salmon ,
40001005	Salmon tamen Boas , Rahab tinen néh . La'ah Boas nah tamen Obed , Rut tinen néh , Obed nah tamen Isai ,
40001006	Isai tamen raja' Daud . La'ah Daud tamen Salomo , tinen néh Uban do Uria .
40001007	La'ah Salomo tamen Rehabeam , Rehabeam tamen Abia , Abia tamen Asa ,
40001008	Asa tamen Yosapat , Yosapat tamen Yoram , Yoram tamen Usia ,
40001009	Usia tamen Yotam , Yotam tamen Ahas , Ahas tamen Hiskia ,
40001010	Hiskia tamen Manasye , Manasye tamen Amon , Amon tamen Yosia ,
40001011	Yoyakhin ngan kekat padéé' néh tovoo' réh kenamit kelunan tai tana' Babel .
40001012	Jin la'o réh kenamit kelunan tai tana' Babel nah , Yoyakhin nah tamen Seyatiel , Seyatiel tamen Serubabel ,
40001013	Serubabel tamen Abihud , Abihud tamen Elyakim , Elyakim tamen Asur ,
40001014	Asur tamen Sadok , Sadok tamen Akhim , Akhim tamen Eliud .
40001015	La'ah Eliud tamen Eleasar , Eleasar tamen Matan , Matan tamen Yakub ,
40001016	Yakub tamen Yusup éh lakei' Meriam éh tinen Yésus éh nateng réh Kristus .
40001017	Jin Abraham avéé' tong Daud pu'un jah poloo' pat tamen ngan anak , kenat péh jin Daud avéé' tong sioo' kelunan Yahudi kenamit kelunan tai tana' Babel , iteu' kepéh jah poloo' pat tamen ngan anak , ngan jin inah avéé' tong lohoo' Kristus , inah kepéh jah poloo' pat tamen .
40001018	Ka' bu'un Yésus Kristus tuai tong tana' iteu' sahau . Hun Meriam tinen Néh petunang ngan Yusup , bé' jak rawah pemung , Meriam nah nemaléé' neu' penyukat jin Sahéé' Ni'ai .
40001019	La'ah Yusup , lakei' éh juk alaa' éh nah , kelunan éh teneng kenin , bé' iah keloo' pekenyaa' redo inah tong jumen irah pinaa' , bang iah seruh selem-selem awah juk bet tunang néh nah .
40001020	Lem néh seruh kenat , inah jah meliket Tuhan poléng ta'an néh lem nyupin néh , ngan meliket nah bara' ngan néh , ha' néh , O Yusup , éh jin pohoo' Daud , mai ke' medai alaa' Meriam nah do ko' , uban temaléé' néh nah bé' éh neu' kelunan bang neu' penyukat jin Sahéé' Ni'ai .
40001021	Iah juk nganak jah anak lakei' dat , jian ke' maneu' ngaran Néh Yésus , uban Iah juk purip kekat kelunan jin penyala' réh , ha' néh .
40001022	La'ah kekat inah pu'un kenat dokoo' néh pesukup kekat ha' Tuhan éh benara' néh ngan irah Nabi néh sahau .
40001023	Ka' ha' néh , la'ah redo lemanai éh bé' jak tavin lakei' pu'un éh nemaléé' , ngan iah juk nganak jah anak lakei' , ngaran néh éh nateng réh , Imanuel , ha' néh . Sin tong ngaran Imanuel , Allah pu'un ngan lu' .
40001024	Hun Yusup to'ot iah tioo kivu sohoo' meliket nah ngan alaa' Meriam do néh .
40001025	Bang bé' rawah pu'un pemung pegen pah avéé' Meriam nganak Yésus . La'ah Yusup maneu' ngaran anak inah Yésus .
40002001	La'ah tong leboo' Bétléhém éh tong tana' Yudea , sinah Meriam nganak Yésus sioo' Herodis raja' réh . La'ah kelunan éh malai na'at kekat kenyalung , tuai réh jin tana' éh saa' usit maten dau ke' réh tai leboo' Yérusalem .
40002002	Irah neteng , Semah anak maréng éh raja' kelunan Yahudi ? Pu'un kenyalung Néh ta'an mé' hun mé' tong tana' éh saa' usit maten dau , inah ke' mé' tuai juk seva' éh , ha' réh .
40002003	Hun raja' Herodis menéng ha' réh kenat , tusah kenin néh , kenat péh kenin kekat irah tong leboo' Yérusalem nah kepéh .
40002004	Boh Herodis tebai kekat pengeja'au imam tong sebayang Yahudi , ngan irah guru éh nebaraa' tong sohoo' lem Surat Musa , ke' néh neteng réh . Ka' ha' néh , Hun kelunan éh Raja' pohoo' Yahudi pu'un tuai , semah jalan lohoo' néh da' , ha' néh .
40002005	Ha' réh mipa éh , Tong leboo' Bétléhém tong tana' Yudea . Uban pu'un jah nabi Tuhan sahau , éh bara' lem surat néh , ka' ha' néh ,
40002006	O leboo' Bétléhém tong tana' Yudea , bé' ka'au' si'ik jin kekat leboo' éh ja'au tong Yudea , uban pu'un jah pengeja'au éh juk musit jin ka'au' kepéh , éh juk majak kelunan éh anah ké' , inah éh pohoo' Israel , ha' néh .
40002007	Boh Herodis tebai irah éh tuai jin tana' saa' usit maten dau nah , ke' néh selim neteng réh hun mah tatek réh na'at kenyalung nah .
40002008	La'o inah iah nyohoo' réh tai Bétléhém , ka' ha' néh ngan réh , Tai keh pitah Anak inah mu'un-mu'un . Hun keh temeu' tong néh da' , tuai keh bara' éh ngan ké' uban akeu' péh keloo' tai seva' éh kepéh , ha' néh .
40002009	La'o réh menéng ha' Herodis nah , lakau lah réh , inah réh na'at kenyalung éh ta'an réh lepah nah , lakau saa' tenah réh , pah avéé' néh avéé' bau lamin jalan Anak maréng nah , sinah éh mokoo' lah .
40002010	Jian kenin réh , murung mu'un réh na'at kenyalung nah .
40002011	La'ah masek réh tong lamin jalan Anak si'ik nah , sinah réh na'at éh ngan tinen Néh Meriam . Irah ngejekuu' lep réh ke' réh seva' Anak inah , boh réh muaa' kekat Pengena' réh ngan Néh , kekat pengena' réh ngan Néh , inah éh mas , kemenyan ngan mur éh barei' ingau rai .
40002012	La'ah dalem nyupin réh Allah meta' réh bé' buhaa' dai réh moléé' tai Herodis kepéh . Uban kenat irah moléé' tai tana' réh Kivu Jalan éh Jah .
40002013	La'o irah inah lakau nah , meliket Tuhan poléng tong Yusup dalem nyupin néh . Ka' ha' meliket nah ngan Yusup , To'ot ke' , alaa' Anak si'ik inah ngan tinen néh , kelap keteleu' tai tana' Mesir , mokoo' sitai avéé' ké' pu'un bara' ngan ko' kepéh , uban Herodis pitah Anak si'ik inah ke' néh juk mematai éh , ha' néh .
40002014	To'ot Yusup alaa' Anak si'ik inah ngan tinen néh , sioo' merem inah lakau réh teleu' tai tana' Mesir .
40002015	Sinah réh teleu' mokoo' avéé' Herodis nah matai . Pu'un éh kenat dokoo' néh pesukup ha' Tuhan éh benara' néh ngan irah nabi néh sahau , ka' ha' néh , Pu'un ku' tebai Anak Ké' piso jin tana' Mesir , ha' néh .
40002016	Hun Herodis jam irah éh tuai jin tana' saa' usit maten dau nah ngelavo' éh lepah moléé' kivu jalan éh jah , merek mu'un-mu'un éh . Boh éh nyohoo' kelunan tai mematai kekat anak lakei' éh duah ta'un urip ngan éh si'ik jin inah péh , éh pu'un tong leboo' Bétléhém ngan éh tutuh tana' inah , éh pekua' tatek éh teneteng néh ngan irah éh tuai na'at kenyalung nah .
40002017	Inah jalan éh pesukup ha' éh benara' Yéremia ngan kelunan sahau , ka' ha' néh ,
40002018	Pu'un ha' kangaa' tong leboo' Rama , ha' kangaa' réh besau mu'un . Pu'un Rahél mangaa' pelasam anak néh , uban kekat anak néh lepah matai , bé' pu'un séé' omok papung éh , ha' néh .
40002019	Hun Herodis lepah matai , meliket Tuhan poléng kepéh tong Yusup lem nyupin néh La'o néh tong tana' Mesir ,
40002020	ka' ha' meliket nah , To'ot ke' , alaa' Anak si'ik inah ngan tinen Néh , moléé' keteleu' tai tana' pohoo' Yahudi kepéh uban kelunan éh juk mematai Anak si'ik iteu' rai , lepah matai tenéh , ha' néh .
40002021	La'ah to'ot Yusup ke' néh alaa' Anak si'ik inah ngan tinen néh , ke' réh teleu' moléé' tai tana' pohoo' Yahudi kepéh .
40002022	Tovoo' Yusup menéng rengah Arkelaus raja' kepéh tong tana' Yudea ngeliwah tamen néh Herodis nah , medai éh tai sinah . Uban néh kenat pu'un éh jam jin jah nyupin néh kepéh éh nyohoo' éh tai tana' Galilia .
40002023	Sinah éh mokoo' tong leboo' Nasaret . Iah pu'un tai kenat ke' néh pesukup ha' éh benara' irah nabi ngan kelunan sahau , ka' ha' réh , Irah juk mateng Yésus kelunan jin Nasaret , ha' réh .
40003001	Tovoo' inah Yohanes Batis nebaraa' kelunan tong ahang tana' tong tana' Yudea .
40003002	Ka' ha' néh ngan réh , Jian keh piso jin penyala' keh uban lepah danii' jaka' Allah Pengeja'au , ha' néh .
40003003	Uban Yohanes nah néh éh benara' nabi Yesaya dalem ha' tebaraa' néh rai , ka' ha' néh . Pu'un jah kelunan éh mejui tong ahang tana' , Ka' ha' néh , Petenup jalan Tuhan ngan pepejek jalan Néh , ha' néh .
40003004	La'ah pakai Yohanes nah senuai jin bulun unta , ngan jeret é'éng néh kulit ka'an , éh penguman néh karah ngan nyak layuk .
40003005	La'ah irah jin Yérusalem ngan jin tana' Yudea ngan tutuh tana' tong baa' Yordan , tai tavin éh .
40003006	La'ah pu'un réh ngakun penyala' réh , la'o inah Yohanes ngebatis réh dalem baa' Yordan .
40003007	Bang hun Yohanes na'at kelunan pinaa' éh kivu adet Parisi ngan irah éh kivu adet Saduki tuai ke' réh menyat éh ngebatis réh , boh éh tioo pané ngan réh , ka' ha' néh , Ka'ah pohoo' torok , séé' éh bara' keh omok kelap jin kemerek Allah éh juk teneng tong keh nah .
40003008	Jian keh maneu' kekat éh jian éh omok pepoléng ka'ah lepah piso jin kekat kesa'at keh .
40003009	Mai keh ngelan tong ha' keh éh bara' , Abraham éh tamen améé' . Mai keh seruh Tuhan juk pepurip keh uban keh pohoo' anak Abraham , akeu' bara' ngan keh , Allah éh pu'un penyukat ngepaléu kekat bateu' iteu' malui anak Abraham , ha' néh .
40003010	Ha' Yohanes kepéh , Hun iteu' pu'un kapak lepah petenup tebeng kekat inah kayeu' pah avéé' lakat néh . La'ah siget-siget kayeu' éh bé' ngebuaa' ngan buaa' éh jian , inah éh juk tenebeng néh ke' néh bet éh dalem luten .
40003011	Mu'un akeu' ngebatis ka'ah lem baa' dokoo' néh pepoléng ka'ah lepah piso jin penyala' keh , bang pu'un jah usah éh juk tuai jin la'o ké' iteu' , iah juk ngebatis ka'ah neu' Sahéé' Ni'ai ngan luten . Iah éh pelapah ja'au ngaran jin akeu' , Sapét kasut néh péh bé' ku' tekep mihin .
40003012	Iah ngamit tapan néh ke' néh napan kekat parai ke' néh tipun kekat lo'ong néh dalem luvung néh , bang kekat éh upih néh , notong néh tong luten éh bé' omok pata' , ha' néh .
40003013	Tovoo' inah tuai néh Yésus jin Galilia tai baa' Yordan dokoo' Yohanes omok ngebatis éh .
40003014	Bang bé' Yohanes keloo' ngebatis éh , ka' ha' néh ngan Yésus , Tekep éh akeu' ke' Tuhan ngebatis , bang pu'un ka'au' tuai tavin akeu' , ha' néh .
40003015	Ha' Yésus mipa éh , Turut ke' éh kenat hun iteu' , uban kenat éh jalan pesukup pengeloo' Allah , ha' néh . Boh Yohanes kivu sohoo' néh ngan ngebatis éh .
40003016	Tovoo' Yésus musit jin baa' nah , pu'un langit pukap ngan ta'an néh Sahéé' Tuhan tuhun tong néh , layan néh barei'-okoo' juhit punai .
40003017	La'ah pu'un jah ha' jin seruga , éh bara' ka' , Iteu' néh Anak Ké' éh kemurung Ké' , payoo' mu'un kenin Ké' tong Néh , ha' néh .
40004001	Pu'un Sahéé' Ni'ai mihin Yésus tai ahang tana' dokoo' Sitan tupat éh .
40004002	La'au' lah éh kelaset avéé' pat poloo' dau pat poloo' merem kelebéé' , la'au' lah éh .
40004003	Boh Sitan tuai bara' ngan néh , ka' ha' néh , Hun Ko' Anak Allah mu'un , ko' ngepaléu kekat bateu' iteu' malui roti , ha' néh .
40004004	Ha' Yésus mipa éh , Ka' ha' lem surat Allah , Bé' éh neu' roti awah kelunan omok murip , bang réh omok murip neu' kekat ha' éh benara' Allah , ha' Yésus ngan néh .
40004005	La'o inah Sitan mihin Yésus tai leboo' Yérusalem ke' néh mihin éh tai beluvung Umaa' Allah ,
40004006	ka' ha' Sitan ngan néh , Hun Ko' Anak Allah mu'un , jian ke' ngeliwang kera' ketai , uban pu'un jah ha' lem surat Allah éh bara' ka' , Allah juk nyohoo' meliket Néh mihau Ke' , meliket juk nyagem Ke' palaa' ojoo' néh , dokoo' gem Ko' bé' suhat neu' bateu' , ha' Sitan nah .
40004007	Boh Yésus mipa éh kepéh , ka' ha' néh , Pu'un ha' lem surat Allah bara' ka' , Mai ke' tupat Tuhan Allah éh kenelan ko' , ha' néh .
40004008	La'o inah kepéh Sitan mihin Yésus tai berusu' éh bau ke' néh tojoo' kekat arong tana' ngan kekat arong kejian éh tong tana' ngan néh .
40004009	Ha' Sitan ngan néh kepéh , Kekat penyukat ngan pengaren iteu' akeu' mena' éh ngan Ko' hun Ko' ngejekuu' lep Ko' ngan seva' akeu' , ha' néh .
40004010	La'ah ha' Yésus mipa éh , Kelap ke' Sitan , uban ka' ha' Tuhan lem surat néh , Tekep ke' seva' Tuhan Allah éh kenelan ko' ngan kivu sohoo' nah awah , ha' néh .
40004011	Boh Sitan piso jin Yésus ngan meliket Tuhan tioo tai petubo Yésus .
40004012	Hun Yésus menéng rengah Yohanes Batis kamit réh ngan pu'un dalem lamin tutup , piso éh tai tana' Galilia kepéh .
40004013	La'ah bé' Iah mokoo' tong leboo' Nasaret bang Iah mokoo' tong leboo' Kapernaum , jah leboo' éh déhéé' baa' Banget Galilia éh tong tana' tutuh tana' Sebulon ngan tana' Naptali .
40004014	Pu'un éh kenat ke' néh pesukup kekat ha' éh benara' nabi Yesaya ngan kelunan sahau . Ka' ha' Yesaya nah ,
40004015	Tana' Sebulon ngan tana' Naptali , éh déhéé' baa' Banget saa' dipa baa' Yordan , inah éh Galilia éh tana' jalan kelunan éh tengéé' pohoo' jin irah Yahudi .
40004016	Kelunan éh mokoo' tong merem omok éh na'at rema peséng . Kelunan éh mokoo' tong jalan éh mihin réh matai , omok rema inah nawa tong réh , ha' néh .
40004017	Jin la'o Yésus tai leboo' Kapernaum , inah éh bu'un néh maneu' kereja' néh éh nebaraa' kelunan . Ka' ha' néh , Piso keh jin penyala' keh , uban jaka' Allah Pengeja'au lepah danii' , ha' néh .
40004018	La'ah , Yésus lakau déhéé' baa' Banget Galilia , inah Iah na'at duah kelunan ngejala' . Rawah inah pepadéé' , inah éh Simon , keruwah ngaran néh , Péterus , ngan padéé' néh Anderias .
40004019	Ka' ha' Yésus ngan roh , Jian koh kivu Akeu' , Akeu' nebaraa' koh tong jalan koh omok pitah kelunan éh tawang ngan mihin réh tavin Akeu' , barei' kawah jam pitah seluang nah , ha' néh .
40004020	Pelapah rawah modoo' jala' roh ke' roh kivu Yésus .
40004021	Lakau Yésus kepéh , inah Iah na'at duah kelunan éh jah kepéh éh pepadéé' , Yakub rawah Yohanes éh anak Sabedeus . Rawah pu'un dalem alut petenup jala' roh pemung ngan tamen roh Sabedis . Yésus tebai rawah inah kepéh kivu éh .
40004022	Pelapah rawah modoo' alut roh ngan pokoo' tamen roh ke' roh kivu Yésus .
40004023	La'ah Yésus lakau tutuh tana' Galilia ke' néh nebaraa' réh dalem kekat lamin sebayang Yahudi . Pu'un éh bara' Rengah Jian tong Allah éh pengeja'au , ngan pu'un éh peka'o réh jin kekat arong kesakit ngan pengelemoo' usah réh .
40004024	La'ah rengah néh inah avéé' pah tipo tana' Siria , pu'un réh mihin kekat kelunan éh sakit tavin éh , irah éh pu'un pinaa' arong kesakit , ngan irah éh nasek balei' , ngan irah éh tuleu' ngan irah éh matai keluhat péh , pu'un éh peka'o réh béé .
40004025	La'ah pinaa' kelunan kivu éh , irah jin Galilia ngan Dekapolis ngan Yérusalem ngan Yudea , pemung ngan irah jin saa' dipa baa' Yordan .
40005001	Hun Yésus na'at kelunan pinaa' nah , tai éh bau tokong sinah éh menyun . Kekat irah bakéh néh petipun ngan néh sinah ,
40005002	boh éh nebaraa' réh , ka' ha' néh ,
40005003	Murung kenin kekat kelunan éh Nesen ngan juk pitah Allah , omok réh tai ngan Allah hun néh tuai pengeja'au ngan mihau kekat kelunan .
40005004	Murung kenin kekat kelunan éh besau kenin , Allah omok papung réh kepéh .
40005005	Murung kenin kekat kelunan éh diva' kenin , omok réh alaa' éh pejajii' Allah .
40005006	Murung kenin kekat kelunan éh mekat kivu pengeloo' Allah , Tuhan Allah omok pesukup éh pengeloo' réh kepéh .
40005007	Murung kenin kekat kelunan éh jam masi kelunan , Allah omok masi irah kepéh .
40005008	Murung kenin kekat kelunan éh ni'ai kenin , irah omok jam Allah .
40005009	Murung kenin kekat kelunan éh jam ngejian kenin irah éh jah , Allah omok mateng réh anak néh .
40005010	Murung kenin kekat kelunan éh keta uban néh maneu' pengeloo' Allah , omok réh tai lem nihau Allah , ha' néh .
40005011	Murung kenin keh hun kelunan ngesa'at keh ngan peketa keh , ngan ngesa'at ngaran keh uban keh pu'un kivu Akeu' .
40005012	Murung ngan bahuu' Kenin Keh , uban ja'au mu'un oléé' néh ngan keh tong seruga . Kekat irah nabi sahau rai péh kenat ke' réh peketa réh .
40005013	La'ah ka'ah iteu' barei' usen tong tana' . Usen nah méé éh , bang hun néh mabah , bé' lu' omok pekeméé' éh kepéh . Bé' éh pu'un gunah kepéh , nebet ngan tejat kelunan awah éh .
40005014	La'ah ka'ah barei' jah rema tong tana' . Lamin éh neu' réh bau tokong bé' éh omok pelim .
40005015	La'ah kelunan éh seket pelita' néh , bé' éh modoo' éh ra' tekup , bang néh modoo' éh bau retek éh pejing , dokoo' kekat kelunan éh pu'un tong lamin inah pu'un nawa .
40005016	Kenat péh jian rema keh iteu' nawa tong kekat kelunan , dokoo' réh omok na'at kekat penganeu' keh éh jian , ke' réh omok peparen Tamen keh éh tong seruga , ha' Néh .
40005017	Mai keh seruh Akeu' tuai uban Ké' juk bet sohoo' lem Surat Musa ngan bet ha' tebaraa' irah nabi sahau rai . Bé' Akeu' tuai kenat , bang Akeu' tuai dokoo' ké' pesukup éh .
40005018	Akeu' bara' ngan keh , kelebéé' langit ngan tana' iteu' pu'un keto , jah ineu'-ineu' péh sohoo' Tuhan lem Surat Musa , na' péh éh si'ik awah , bé' éh omok nebet awah pah avéé' hun Tuhan pesukup kekat pengeloo' Néh éh lem sohoo' Néh inah .
40005019	Uban néh kenat séé'-séé' éh ngelapah tong jah sohoo' Tuhan , na' péh éh si'ik awah , hun néh ngelapah éh , ngan nebaraa' kelunan éh jah ke' réh ngelapah éh kepéh , kelunan inah éh matek si'ik mu'un belah irah éh pu'un lem nihau Tuhan hun Néh tuai pengeja'au . Bang séé'-séé' éh kivu sohoo' lem Surat Musa ngan nebaraa' kelunan éh jah maneu' kenat kepéh , kelunan inah éh matek ja'au mu'un belah irah éh pu'un lem nihau Allah hun néh tuai pengeja'au .
40005020	Akeu' bara' mu'un ngan keh , hun penganeu' keh bé' pelapah teneng jin kekat penganeu' irah guru éh nebaraa' keh tong sohoo' lem Surat Musa , ngan jin penganeu' irah éh kivu adet Parisi , adang keh bé' omok tai lem nihau Allah , ha' Néh .
40005021	Ha' Yésus kepéh , Ka'ah jam ha' tebaraa' kelunan sahau , ka' éh , Mai keh mematai kelunan , séé'-séé' éh mematai kelunan adang néh teneng ukum . Kenat ha' tebaraa' réh sahau .
40005022	Bang iteu' éh ha' Ké' ngan keh hun iteu' kepéh , séé'-séé' éh merek ngan padéé' néh adang iah teneng ukum . La'ah séé'-séé' éh bara' ngan padéé' néh , putau ka'au' , pu'un réh mihin éh tai jumen Komiti sebayang Yahudi , ngan séé'-séé' éh bara' padéé' néh tuleu' , tekep éh mavaa' uban neu' ha' néh kenat , tekep iah nebet tai lem luten meraka .
40005023	Uban néh kenat hun keh juk mihin pengena' keh ngan mena' éh tong jalan keh tavin Tuhan , boh keh nesen padéé' keh sa'at kenin ngan keh ,
40005024	jian keh modoo' pengena' keh nah déhéé' jalan tavin Tuhan nah , tai jak keh ngejian kenin padéé' keh nah , la'o inah boh keh tuai ngan mena' pengena' keh iri' ngan Allah , ha' Néh .
40005025	Ha' Yésus kepéh , Hun pu'un kelunan pesala' keh ngan mihin keh tai besara' , jian keh ngebakéh éh kelebéé' keh omok ngebakéh éh keto , dai hun keh avéé' tong lamin besara' , adang iah mena' keh ngan lakei' ja'au éh ngukum réh , kelunan inah kepéh mena' keh ngan irah éh mavaa' lamin tutup ke' réh masek keh lem lamin inah .
40005026	Akeu' bara' mu'un ngan keh , bé' keh omok musit jin sinah pah avéé' keh mena' kekat rigit tong ukum keh nah , ha' Néh .
40005027	Ha' Yésus kepéh , Ka'ah jam ha' tebaraa' réh sahau , Mai keh petuyang , ha' réh ,
40005028	Bang iteu' éh ha' ké' ngan keh hun iteu' kepéh , séé'-séé' éh magat na'at redo ngan juk tai pemung ngan néh , pu'un éh lepah petuyang dalem kenin néh tenéh .
40005029	La'ah hun maten keh saa' na'au' mihin keh maneu' penyala' , jian keh nirok ngan bet éh , pelapah jian jebila' maten keh nah pega' jin usah keh ketem lo'ong nebet Tuhan dalem luten meraka .
40005030	Kenat péh hun néh ojoo' keh saa' na'au' éh mihin keh maneu' penyala' , jian keh mugen éh ngan bet éh , pelapah jian jebila' ojoo' keh pega' jin usah keh , jin néh ketem lo'ong usah keh nebet Tuhan dalem luten meraka , ha' Néh .
40005031	Ha' Yésus kepéh , ka' ha' réh sahau rai , séé'-séé' lakei' éh petat jin redo néh , jian iah mena' surat bara' éh petat ngan do néh , ha' réh .
40005032	Bang iteu' éh ha' Ké' ngan keh hun iteu' kepéh , Kelunan séé'-séé' éh petat jin redo néh , hun redo inah bé' nuyang , bang lakei' néh nah awah éh bet éh , boh redo éh nebet néh nah tai alaa' kelunan éh jah , lakei' éh bu'un nah éh maneu' éh petuyang . La'ah lakei' éh alaa' redo inah , iah péh petuyang ke' éh kepéh , ha' Néh .
40005033	La'ah ha' Yésus kepéh , ka' ha' réh sahau rai de' , Ineu'-ineu' éh pejajii' keh ngan ha' supa , mai keh bet éh , ngan ineu'-ineu' éh pejajii' keh mu'un tong jumen Tuhan , jian keh kivu éh kepéh , ha' réh rai .
40005034	Bang iteu' péh ha' Ké' hun iteu' kepéh , Mai keh nyupa tong ha' ané keh ineu'-ineu' péh , mai keh nyupa palaa' langit , uban langit nah nyun Allah .
40005035	Mai keh nyupa palaa' tana' , uban tana' nah apai gem Allah , kenat péh mai keh nyupa palaa' Yérusalem , uban Yérusalem nah leboo' Allah Raja' éh Maren .
40005036	Mai keh nyupa palaa' ulun keh , uban ka'ah bé' pu'un penyukat maneu' ihat bok keh paléu' padeng ngan paléu' mebéng péh .
40005037	Jian keh pané mu'un , bara' oo' hun néh oo' ngan bara' bé' hun néh bé' , ineu'-ineu' éh nané keh hun néh tengéé' jin inah , pu'un éh jin iah éh sa'at awah , ha' Néh .
40005038	Ha' Yésus kepéh , La'ah ka'ah jam ha' tebaraa' réh sahau , Maten ngeliwah jah maten ngan jipen ngeliwah jah jipen , ha' réh .
40005039	Bang iteu' éh ha' Ké' ngan keh hun iteu' , Mai keh mipa kesa'at kelunan éh ngesa'at keh . Hun kelunan pu'un tepap pinga keh saa' na'au' , kejeraa' éh tepap jebila' kepéh .
40005040	Hun pu'un kelunan mihin keh tai besara' ngan alaa' kerayung keh , kejeraa' éh alaa' seput keh kepéh .
40005041	Hun pu'un kelunan éh nyohoo' keh patet éh ngan bii' livah néh memutui dau awah , jian keh tai avéé' jah batang dau .
40005042	Hun pu'un kelunan éh menyat ineu'-ineu' ngan keh , jian keh mena' ngan réh . Hun réh menyat juk ngetiwa livah keh , jian keh ngetiwa éh , ha' Néh .
40005043	Ha' Yésus kepéh , Ka'ah jam ha' tebaraa' réh sahau bara' , Jian ke' murung padéé' ko' ngan leko tong ayau ko' , ha' réh .
40005044	Bang iteu' éh ha' Ké' ngan keh hun iteu' kepéh , Jian keh murung kekat ayau keh ngan sebayang menyat Tuhan pika irah éh peketa keh ,
40005045	dokoo' keh omok anak Tamen keh tong seruga . Uban Allah maneu' pétéé' tong kelunan éh sa'at kenat péh tong kelunan éh jian . Iah maneu' taa' tong kelunan éh maneu' teneng kenat péh tong irah éh maneu' sa'at .
40005046	Hun keh pika kelunan éh pika keh awah , kineu' , omok Allah mena' oléé' éh jian ngan keh neu' penganeu' keh éh kenat nah , kunah keh kei ? Kenat ke' penganeu' irah éh alaa' sukai rai de' .
40005047	Hun keh pebakéh ngan kelunan éh jian kenin ngan keh awah , kineu' iteu' , bé' éh pekua' ngan penganeu' irah pinaa' nah ke' kei ? Irah kelunan éh bé' jam Allah péh pu'un réh maneu' éh kenat .
40005048	Jian keh pika kekat kelunan barei' Tamen keh tong seruga pu'un pika réh , ha' Yésus nah .
40006001	Ha' Yésus kepéh , Mavaa' keh , mai keh maneu' kekat penganeu' keh tong sebayang dokoo' kelunan pinaa' na'at keh awah . Hun keh maneu' éh kenat awah , bé' keh omok alaa' oléé' jin Tamen keh éh tong seruga .
40006002	Bang hun keh mena' ineu'-ineu' ngan kelunan kari , mai keh mena' éh tong ta'an irah éh jah , barei' éh neu' réh tong lamin sebayang Yahudi ngan neu' réh tong jalan totoo' tong réh pebelih , dokoo' irah éh jah mejing réh . Akeu' bara' mu'un ngan keh , oléé' néh laa' réh tenéh .
40006003	Hun keh mena' ineu'-ineu' ngan kelunan kari , mena' éh selim awah , dokoo' bakéh keh mu'un péh bé' éh jam éh ,
40006004	bang Tamen keh éh na'at éh senelim keh inah , Iah omok mena' oléé' néh ngan keh kepéh , ha' néh .
40006005	Ha' Yésus kepéh , La'ah hun keh sebayang , mai keh sebayang barei' kelunan éh ngelayoo' awah , éh keloo' nekedéng sebayang tong lamin sebayang irah Yahudi ngan tong jalan pebelih péh , dokoo' irah éh jah omok na'at éh . Akeu' bara' mu'un ngan keh , laa' réh oléé' néh tenéh .
40006006	Bang hun keh sebayang , jian keh sebayang tong lamin keh tengéé' , ngan sebayang ngan Tamen keh éh pu'un tong retek éh pelim . La'ah Tamen keh éh na'at keh sebayang pelim kenat , omok éh mena' oléé' néh ngan keh kepéh .
40006007	La'ah hun keh sebayang , mai keh kebit ha' barei'-okoo' ha' kelunan éh bé' ngelan tong Tuhan , uban irah seruh Tuhan omok menéng ha' réh hun réh kebit ha' ké'éng .
40006008	Mai keh barei' irah inah , uban Tamen keh éh tenah jam tong kekat éh pengekurang keh hun keh bé' jak menyat éh péh .
40006009	Bang hun keh sebayang , barei' iteu' ha' keh sebayang . O Tamen mé' éh tong seruga , jian éh ngaran Ko' pu'un peparen .
40006010	Ka'au' éh Raja' améé' . Jian Ke' maneu' kekat éh pengeloo' Ko' tong tana' iteu' pekua' éh pu'un tong seruga .
40006011	Mena' sukup penguman ngan améé' dau iteu' .
40006012	La'ah jian ke' mega' kekat kesa'at améé' barei'-okoo' améé' mega' kesa'at irah éh pu'un ngesa'at améé' .
40006013	Mai kejeraa' mé' teneng tong tenupat , bang jian ke' mavaa' mé' jin Sitan .
40006014	Uban hun keh jam pika irah éh ngesa'at keh , adang Tamen keh tong seruga pu'un pika ngan mega' penyala' keh kepéh , ha' néh .
40006015	Bang hun keh bé' pika irah adang Tamen keh tong seruga péh , bé' omok pika keh ngan mega' penyala' keh , ha' néh .
40006016	Ha' Yésus kepéh , Hun keh kelaset mai keh semilep da'in barei'-okoo' kelunan éh ngelayoo' uban irah éh semilep da'in nah dokoo' kelunan éh jah omok jam réh kelaset awah . Akeu' bara' mu'un ngan keh , pu'un réh lepah alaa' oléé' néh tenéh .
40006017	Bang hun keh kelaset , jian keh ngera'up ngan nganyuu'
40006018	dai irah éh jah jam keh pu'un kelaset awah . Bang Tamen keh éh na'at éh senelim keh kenat , omok Iah mena' oléé' néh ngan keh kepéh , ha' néh .
40006019	Ha' Yésus kepéh , Mai keh pitah pengekaya' tong tana' éh omok kinan lipah ngan éh omok tedéng , kelunan péh omok ngerekah lamin inah ke' néh nekau éh .
40006020	Bang jian keh modoo' pengekaya' keh tong seruga , boh éh bé' kinan lipah ngan tedéng , boh kelunan bé' omok ngerekah éh ngan nekau éh .
40006021	Uban semah-semah pengekaya' keh nodoo' keh , sinah ke' kenin keh kepéh , ha' néh .
40006022	Ha' Yésus kepéh , Maten lu' iteu' inah éh barei' titui tong usah lu' , hun maten lu' jian adang ketem lo'ong usah lu' pu'un rema .
40006023	Bang hun maten lu' sa'at , adang ketem lo'ong usah lu' pu'un merem . Uban néh kenat hun rema keh iteu' tai semilep merem adang néh pelapah merem mu'un , ha' néh .
40006024	Ha' Yésus kepéh , Jah kelunan sohoo' bé' éh omok alaa' duah kelunan pengeja'au néh , adang néh leko tong jah nah ngan murung jah nah awah , adang néh kivu sohoo' jah usah nah ngan bet ha' jah nah awah . Kenat péh ka'ah , bé' keh omok alaa' Allah pengeja'au keh pemung ngan pengekaya' tong tana' iteu' .
40006025	Uban keh bé' omok kenat inah Akeu' bara' ngan keh kepéh , Mai keh béé kenin seruh tong penguman ngan baa' éh nesep keh éh mihin keh murip , kenat péh tong pakai keh . Kineu' urip keh , bé' éh pelapah jian jin penguman keh kei ? Kineu' usah keh , bé' éh pelapah jian jin pakai keh kei ?
40006026	Jian keh seruh tong kekat juhit tong tana' , bé' juhit nah maneu' pulah , ngan bé' éh nérék , ngan bé' éh tipun buaa' lem luvung néh , bang Tamen keh tong seruga , Iah éh mihau réh . Kineu' ka'ah , bé' éh ka'ah éh pelapah jian jin kekat juhit nah kei ?
40006027	Séé' jin belah ka'ah omok pekebit urip néh , neu' néh tusah kenin seruh ?
40006028	Uban ineu' keh putui kenin seruh tong pakai keh ? Seruh keh tong kekat busak tong tana' . Bé' éh kereja' ngan bé' éh pitah pakai .
40006029	Bang Akeu' bara' ngan keh , na' péh Salomo kaya' mu'un , bé' éh pu'un pakai éh pelapah jian layan jin layan busak inah .
40006030	Bang Tuhan maneu' kekat ureu' murip tong tana' , éh pu'un dau iteu' bang sagam notong réh éh . Hun néh kenat kineu' éh tong ka'ah kepéh , bé' Tuhan keloo' mena' pakai sukup ngan keh kei ? Kurang pengelan keh , bé' keh ngelan mu'un .
40006031	Hun Tuhan jam seruh tong kekat juhit ngan kekat busak kenat , mai keh béé kenin seruh , Jin semah mé' omok alaa' penguman , ngan alaa' baa' nesep ngan alaa' pakai sukup .
40006032	Uban kekat éh kenat , inah éh penitah kekat kelunan éh bé' ngelan tong Tuhan . Bang Tamen keh tong seruga Iah jam mihau keh mu'un .
40006033	Bang éh bu'un néh jian keh seruh tong kekat jalan éh omok ngepayoo' kenin Tuhan , pitah pengeloo' Néh tenah , boh Iah mena' kekat inah ngan keh .
40006034	Uban néh kenat mai keh béé kenin seruh kineu' sagam da' , uban sagam pu'un sukup penusah néh tengéé' . Mai keh pepit penusah tong kekat éh pu'un siget dau , ha' néh .
40007001	Mai keh ulak pesala' kelunan , dai Allah péh pesala' ka'ah ke' kepéh .
40007002	Uban hun keh ulak pesala' irah éh jah , adang Allah pesala' keh kepéh kivu jalan éh neu' keh inah ke' . La'ah kekat ukum éh neu' keh tong irah nah , pu'un éh teneng tong ka'ah ke' kepéh .
40007003	Kineu' éh keh na'at moo' éh pu'un dalem maten padéé' keh , bang uvap éh dalem maten ko' tengéé' péh bé' ke' mega' éh .
40007004	Kineu' keh bara' ngan padéé' keh , Jian akeu' mega' moo' jin maten ko' , hun uvap dalem maten ko' tengéé' péh to de' ke' .
40007005	O kelunan éh ngelayoo' , ko' mega' uvap jin maten ko' tenah , boh ke' omok na'at lenaa' ngan bet moo' éh pu'un dalem maten padéé' keh nah .
40007006	Mai keh mena' ineu'-ineu' éh anah Tuhan ngan aseu' , adang réh pupah maneu' ka'ah kepéh , ngan mai keh mena' talem mutiara keh ngan idok , adang irah meték éh awah , ha' néh .
40007007	Ha' Yésus kepéh , Jian keh menyat jin Allah , boh keh omok alaa' éh , jian éh pitah boh keh pu'un , jian keh ngatong tong usit tapé boh Allah omok mukap éh ngan keh .
40007008	Uban siget-siget kelunan éh menyat jin Allah iah éh omok alaa' éh , kenat péh séé' éh pitah omok éh alaa' éh penitah néh , ngan séé' éh ngatong tapé , tapé inah pu'un pukap ngan néh .
40007009	Hun anak keh menyat roti , kineu' , bateu' éh nena' keh ngan néh ?
40007010	Hun néh menyat seluang , kineu' , torok éh nena' keh ngan néh ?
40007011	Na' péh ka'ah kelunan éh sa'at awah , jam keh mena' kekat éh jian ngan anak keh , makin péh Tamen keh tong seruga , adang Iah mena' kekat éh jian ngan kelunan éh menyat jin Iah , ha' néh .
40007012	Ha' Yésus kepéh , Jian keh maneu' ngan kelunan pekua' éh keneloo' keh naneu' kelunan éh jah tong Ka'ah . Uban iteu' néh sin ha' lem Surat Musa ngan ha' tebaraa' irah Nabi-Nabi sahau ha' Néh .
40007013	Ha' Yésus kepéh , Jian keh masek tong usit tapé éh si'ik , uban ja'au usit tapé ngan pegawa jalan éh mihin keh tai luten meraka , ngan pinaa' kelunan éh pu'un tong néh .
40007014	Bang usit tapé éh mihin keh alaa' urip , si'ik awah éh ngan tatip jalan inah , ngan kerat awah kelunan éh jam jalan inah , ha' néh .
40007015	Ha' Yésus kepéh , Jian keh mavaa' jian-jian tong kelunan éh bara' irah ke' nabi Tuhan bang ha' réh kenyo . Pu'un réh tuai barei'-okoo' domba , bang kenin réh mu'un barei' tepun éh luvaa' .
40007016	Adang keh omok jam réh neu' kekat penganeu' réh . Sepakan suha' bé' éh omok ngebuaa' ngan buaa' néh buaa' agun . Inan suha' bé' éh ngebuaa' ngan buaa' néh buaa' ara .
40007017	Kenat péh siget-siget inan kayeu' éh jian , pu'un éh ngebuaa' ngan buaa' néh jian , siget-siget inan kayeu' éh sa'at , pu'un éh ngebuaa' ngan buaa' néh sa'at .
40007018	Inan kayeu' éh jian bé' éh omok ngebuaa' ngan buaa' néh malui , kenat péh inan kayeu' éh ngenyiwan , bé' éh omok ngebuaa' ngan buaa' néh jian .
40007019	Siget-siget inan kayeu' éh bé' ngebuaa' ngan buaa' éh jian , adang réh tebeng éh ngan motong éh awah .
40007020	Kenat péh jalan keh omok jam kekat irah éh tuai sohoo' Tuhan ngan irah éh tuai éh bé' sohoo' Tuhan , inah éh neu' kekat penganeu' réh , ha' néh .
40007021	Ha' Yésus kepéh , Bé' éh siget-siget usah éh mateng Akeu' , Tuhan , Tuhan , éh omok tai lem nihau Ké' , bang kelunan éh maneu' kekat éh pengeloo' Tamen Ké' éh pu'un tong seruga , éh omok tai lem pengihau Ké' .
40007022	Tong Dau Ké' tuai kepéh vam , pinaa' kelunan juk bara' ngan Ké' , Tuhan , Tuhan , améé' pu'un perengah rengah jian dalem ngaran Ko' , ngan pu'un mé' mega' balei' ngan maneu' telana' ja'au dalem ngaran Ko' , ha' réh .
40007023	Bang ka' ha' Ké' ngan réh kepéh , Kelap keh jin siteu' , ka'ah kelunan éh sa'at awah , bé' Akeu' jam ka'ah , ha' Ké' ngan réh , ha' néh .
40007024	Ha' Yésus kepéh , Uban néh kenat kekat kelunan éh menéng ha' tebaraa' Ké' ngan kivu éh , iah pekua' ha' tapan tong kelunan éh jam seruh , éh maneu' lamin néh bau bateu' .
40007025	Pu'un taa' kasi ngan baa' ja'au ngan kepu gahang nesung lamin inah , bang bé' lamin inah kuba' uban lihei' néh reken lem bateu' .
40007026	Bang kekat kelunan éh menéng ha' tebaraa' Ké' , bang bé' réh kivu éh , Iah pekua' ha' tapan kelunan éh palui éh maneu' lamin néh tong napun .
40007027	Pu'un taa' kasi ngan baa' ja'au ngan kepu gahang nesung lamin inah , pelapah lamin inah kuba' ngan purat mu'un-mu'un , ha' néh .
40007028	La'o Yésus bara' kekat tebaraa' inah ngan réh , béé kenin kekat irah éh menéng ha' tebaraa' Néh inah .
40007029	Uban iah nebaraa' réh ngan penyukat bé' éh barei' irah guru éh nebaraa' tong sohoo' lem Surat Musa .
40008001	La'ah hun Yésus tuhun jin tokong , pinaa' kelunan kivu éh .
40008002	La'ah pu'un jah kelunan sakit kapéé' tavin Yésus . Iah ngejekuu' lep néh tong jumen Yésus menyat éh pika éh , ka' ha' néh , O lakei' ja'au , hun ko' keloo' adang ko' omok peka'o akeu' , ha' néh .
40008003	Pelapah Yésus nyelaka' ojoo' néh ke' Néh ngamit éh , ka' ha' Néh , Akeu' keloo' ke' ma'o jin kesakit ko' nah , ha' Néh . Pelapah kelunan inah pu'un ma'o .
40008004	Boh Yésus bara' ngan néh , Menéng ke' jian-jian , mai ke' tosok iteu' ngan kelunan séé'-séé' péh , bang jian ke' tioo tai bara' usah ko' ngan imam tong sebayang Yahudi , ngan mena' pengena' ngan néh ke' néh mematai éh kivu sohoo' Tuhan lem Surat Musa dokoo' kekat irah omok jam ka'au' lepah ma'o , ha' néh .
40008005	Hun Yésus tai leboo' Kapernaum , tuai jah pengeja'au irah seradu Rum menyat Yésus nolong éh .
40008006	Ha' néh , O lakei' ja'au , pu'un jah kelunan sohoo' ké' éh sakit tong lamin ké' sitai , bé' éh omok gusii' , keta mu'un éh , ha' néh .
40008007	Ha' Yésus ngan néh , Oo' tai ke' Ku' peka'o éh dat , ha' néh .
40008008	Bang ha' pengeja'au nah , Mai ke' tuai makat da' , bé' tekep akeu' mihin ke' tai lamin ké' . Jian ke' pané awah , neu' ha' ko' awah péh kelunan sohoo' ké' inah omok éh ma'o .
40008009	Uban akeu' péh kelunan éh kivu sohoo' pengeja'au ké' ngan pu'un irah seradu éh jah kepéh éh lem nihau ké' . Kenat péh hun ké' bara' ngan jah usah , Tai ke' , tai ke' éh kenat . Hun ké' bara' ngan jah usah kepéh , Tuai ke' , tuai ke' éh . Hun ké' bara' ngan ripen ké' , ko' maneu' iteu' , iah péh maneu' éh , ha' néh .
40008010	Béé kenin Yésus menéng ha' néh kenat , boh Yésus pané ngan irah pinaa' éh kivu éh , ka' ha' néh , Akeu' bara' mu'un ngan keh , jin belah irah pohoo' Yahudi péh bé' pu'un irah pu'un pengelan barei' pengelan lakei' iteu' .
40008011	Akeu' bara' mu'un ngan keh , Hun Ké' tuai pengeja'au , pinaa' kelunan éh tengéé' pohoo' jin pohoo' Yahudi juk tuai jin tana' saa' usit maten dau ngan jin tana' saa' oléé' maten dau ke' réh mokoo' kuman ngan Abraham ngan Ishak ngan Yakub .
40008012	Bang irah Yahudi éh tekep tai lem nihau Ké' kenat , bé' réh omok tai , bang nebet Ké' tong merem awah réh . Sinah réh mangaa' keta mu'un-mu'un , ha' néh .
40008013	La'ah ha' Yésus ngan pengeja'au nah , moléé' ke' , adang néh pu'un pekua' barei' pengelan ko' nah , ha' néh . La'ah tovoo' jaka' inah péh kelunan sohoo' lakei' pengeja'au nah ma'o jin kesakit néh .
40008014	La'ah Yésus tai lamin Péterus , boh éh na'at kivan Péterus éh redo pegen darem .
40008015	Yésus ngamit ojoo' redo inah , pelapah kedarem redo inah pega' , ngan iah tioo betéé' petubo réh .
40008016	La'ah avéé' dau tahup , pu'un kelunan mihin kuraa'-kuraa' kelunan éh nasek balei' tavin Yésus . La'ah palaa' ha' néh awah péh Iah mega' kekat balei' sa'at nah ngan peka'o kekat irah éh sakit .
40008017	Iah maneu' kenat dokoo' néh pesukup ha' éh benara' nabi Yesaya , ka' ha' Yesaya nah , Iah tagong kekat pengeketa lu' ngan peka'o kekat kesakit lu' , ha' néh .
40008018	Hun Yésus na'at kelunan pinaa' tutuh déhéé' néh , boh éh nyohoo' bakéh Néh papit kedipa baa' Banget nah .
40008019	La'ah pu'un jah guru éh nebaraa' tong tebaraa' lem Surat Musa tuai tavin éh , ha' néh , O Guru , semah-semah ke' tai akeu' juk kivu ke' , ha' néh .
40008020	Ha' Yésus ngan néh , Kekat bekuleu' pu'un luvang néh , ngan kekat juhit pu'un sala néh , bang Anak Kelunan bé' pu'un jalan néh pegen ngan posot , ha' néh .
40008021	Jah usah kepéh éh kivu éh bara' ngan Néh , O lakei' ja'au jian ke' kejeraa' akeu' tai jak mokoo' ngan tamen ké' pah avéé' néh matai , ha' néh .
40008022	Bang ha' Yésus ngan néh , Jian ke' kivu Akeu' , kejeraa' irah jah éh mokoo' seleket matai nanem kelunan éh matai nah , ha' néh .
40008023	La'ah tai Yésus masek lem alut pemung ngan irah bakéh Néh .
40008024	Beleka' pu'un taa' ngan kepu gahang , avéé' lipak ja'au pa'ung lem alut , bang Yésus pegen marut .
40008025	Tai irah bakéh Néh peto'ot éh , ha' réh , O Tuhan , jian ke' nolong améé' , kaham lu' dat , ha' réh .
40008026	La'ah ha' Yésus ngan réh , Kineu' keh medai ? Uban ineu' keh kurang ngelan tong Akeu' , ha' néh . Betéé' éh ke' néh meta' lipak ngan kepu , pelapah éh pawah mu'un .
40008027	Béé kenin kekat irah bakéh Néh , ka' ha' réh , Kelunan ineu' éh ka' éh omok Pané ngan kepu ngan lipak ke' néh omok Kivu sohoo' Néh ha' réh .
40008028	Hun Yésus avéé' saa' dipa baa' Banget tong tana' Gadara , peselalang éh ngan duah usah kelunan éh nasek balei' . Rawah inah tuai jin uban tanem kelunan . Luvaa' mu'un roh , bé' pu'un séé'-séé' péh jeleng masek jalan inah .
40008029	Ngeradau roh ja'au ha' , ka' ha' roh , O Anak Allah , ineu' éh juk neu' Ko' tong amo ? Kineu' Ke' tuai , uban Ko' juk ngukum amo tenah bé' mena avéé' tong jaka' Ko' ngukum kekat kelunan , ha' roh .
40008030	La'ah bé' makat juu' jin sinah pinaa' idok kuman .
40008031	Kekat balei' nah menyat Yésus kejeraa' réh tai lem idok pinaa' nah , ka' ha' réh , Hun Ko' juk mega' améé' , Ko' nyohoo' améé' masek lem kekat idok inah , ha' réh .
40008032	Ha' Yésus ngan réh , Tai ka'ah , ha' néh . Pelapah balei' nah pega' jin rawah iri' tioo tai kepéh lem idok nah . Pelapah kekat idok nah nekedeu' jin apé ihang pelohoo' lem baa' matai menyet .
40008033	La'ah kekat kelunan éh mavaa' idok nah kelap tai leboo' ke' réh bara' kekat rengah inah ngan irah éh sitai , ngan bara' tong kelunan éh nasek balei' nah kepéh .
40008034	Pelapah kekat irah jin leboo' nah tai tavin Yésus , hun irah na'at Yésus pelapah irah menyat éh piso jin tana' réh .
40009001	Tai Yésus lem alut kepéh , moléé' kedipa baa' Banget tai leboo' Néh tengéé' .
40009002	Pu'un kelunan tuai tavin Éh mihin jah lakei' pegen tong bisan , kelunan éh matai keluhat . Hun Yésus jam tong pengelan réh kenat , boh éh pané ngan kelunan éh matai keluhat nah , ka' ha' néh . O anak Ké' ngereken kenin ko' , penyala' ko' lepah pega' , ha' néh .
40009003	La'ah pu'un kuraa' guru éh nebaraa' tong sohoo' lem Surat Musa pané belah irah ke' , ka' ha' réh , Sa'at mu'un ha' lakei' inah pané kenat iah pesalut Allah , ha' réh .
40009004	Yésus jam kekat éh seneruh réh , la'ah ha' néh , Uban ineu' keh seruh sa'at éh kenat ?
40009005	Éh mah éh lumang bara' , penyala' ko' lepah pega' , ha' nah , kineu' , Betéé' ke' ngan lakau , ha' nah . Éh mah éh lumang seneruh keh ?
40009006	Bang dokoo' ka'ah omok jam Anak Kelunan pu'un penyukat bet penyala' , inah Iah pané kepéh ngan kelunan éh matai keluhat nah , ka' ha' néh , Betéé' ke' alaa' mak ko' , moléé' ke' , ha' néh .
40009007	Pelapah kelunan inah betéé' tai moléé' .
40009008	Hun irah pinaa' na'at éh kenat medai réh ngan irah mejing Allah uban Néh mena' penyukat Néh kenat ngan kelunan .
40009009	Lakau Yésus piso jin sinah kepéh , tovoo' néh lakau nah Iah na'at jah kelunan éh alaa' sukai , ngaran néh Matius , iah mokoo' tong lamin éh jalan néh alaa' sukai . Ha' Yésus ngan néh , Jian ke' kivu Akeu' , ha' néh . Matius betéé' tioo tai kivu Yésus .
40009010	La'ah tovoo' Yésus kuman tong lamin Matius , pu'un pinaa' kelunan éh jah éh alaa' sukai , ngan pu'un kelunan éh jah éh keleko kelunan péh , tuai kuman pemung ngan Yésus ngan irah bakéh Néh .
40009011	Hun irah Parisi na'at éh kenat boh irah pané ngan irah bakéh Yésus , ha' réh , Uban ineu' guru keh nah kuman ngan kelunan éh alaa' sukai ngan irah éh sa'at ha' réh ?
40009012	Yésus menéng ha' réh pané kenat ngan Iah mipa réh , ka' ha' néh , Kelunan éh bé' sakit , bé' éh tai nawan , bang kelunan éh sakit éh tai , ha' néh .
40009013	Jian keh tai ngan seruh tong sin ha' lem surat Allah éh bara' ka' , Bé' akeu' keloo' keh mematai ka'an dokoo' seva' Akeu' , bang Akeu' keloo' keh pika kelunan , ha' néh . Bé' Akeu' tuai dokoo' tebai kelunan éh seruh iah éh kelunan éh jian , bang Akeu' tuai dokoo' tebai kelunan éh seruh iah éh kelunan éh sa'at , ha' néh .
40009014	La'ah irah bakéh Yohanes Batis tuai tavin Yésus ke' réh neteng éh , ka' ha' réh , Uban ineu' améé' ngan kelunan Parisi péh ngelayau kelaset awah , bang irah bakéh ko' bé' réh kelaset , ha' réh .
40009015	Ha' Yésus mipa réh , Kineu' , omok bakéh kelunan éh kawin nah pelasam kenin kelebéé' lakei' inah to de' ke' ngan réh kei ? Bang pu'un jah dau temurei' kepéh hun lakei' inah pu'un piso jin réh , boh irah kelaset , ha' néh .
40009016	Ha' Yésus kepéh , Jah kelunan péh bé' éh pék livah éh maréng tong kerayung éh mupuk dai pék néh nah mejéé' éh mupuk nah pelapah ja'au kepéh .
40009017	Kenat péh bé' kelunan modoo' baa' agun éh maréng dalem telokoo' kulit ka'an éh lepah lebéé' , dai telokoo' nah letaa' ngan baa' nah pega' ngan telokoo' nah tasa' . Bang baa' agun éh maréng , pu'un réh modoo' éh lem telokoo' kulit ka'an éh maréng , boh éh pekua jian béé , ha' néh .
40009018	Lem Yésus to pané ngan réh nah , inah jah lakei' pengeja'au tong lamin sebayang Yahudi tuai ngejekuu' lep néh tong jumen Yésus ke' néh pané ngan Néh , ka' ha' néh , Pu'un anak ké' redo matai tenéh bang bé' jak éh tenanem réh . Jian Ke' tuai mapai ojoo' Ko' tong néh ke' néh omok murip da' , ha' néh .
40009019	La'ah Yésus tai kivu éh pemung ngan irah bakéh néh kepéh .
40009020	La'ah pu'un jah redo éh pega' dahaa' kasi , jah poloo' duah ta'un tenéh éh sakit kenat . Tai éh jin likot Yésus ke' néh ngejeming tapak seput Yésus .
40009021	Uban kelem redo inah , né' akeu' omok ngejeming sapét tapak seput néh nah , adang ké' omok ma'o , kelem néh .
40009022	La'ah Yésus pupah na'at éh ke' néh pané ngan néh , ka' ha' néh , O anak Ké' , mai ke' medai , pengelan ko' éh lepah peka'o ke' , ha' néh . Redo inah tioo ma'o .
40009023	Hun Yésus avéé' tong lamin pengeja'au inah , Iah na'at kelunan mangaa' ngan ngelumo kivu adet réh tong pematai kelunan , ahoo' lem lamin inah .
40009024	Ka' ha' néh ngan réh , Kelap keh , anak iteu' bé' éh matai , pegen awah éh , ha' néh . Bang irah mala' muau éh menéng ha' néh kenat .
40009025	Hun réh lepah musit béé , Yésus tai tavin anak inah ke' néh ngamit ojoo' néh , anak inah tioo betéé' .
40009026	La'ah rengah Yésus nah avéé' tong tutuh tana' inah .
40009027	Lakau Yésus piso jin sinah inah duah kelunan peseu' kivu éh . La'ah rawah ngeradau , ha' roh , O Anak Daud , ko' pika amo , ha' roh .
40009028	Hun Yésus taket tong lamin , boh rawah peseu' nah tai tavin éh . La'ah ka' ha' Yésus pané ngan roh , Kineu' , pu'un kawah ngelan Akeu' pu'un penyukat peka'o koh , ha' néh . Ha' roh mipa éh , Adang amo ngelan ka'au' Tuhan , ha' roh .
40009029	La'ah Yésus mapai ojoo' néh tong maten roh , ka' ha' néh , Pekua' pengelan koh , kenat péh éh pu'un ngan koh , ha' néh .
40009030	Rawah tioo pu'un ta'an . La'ah Yésus Pané meta' roh , bé' buhaa' roh bara' éh ngan kelunan éh jah . Ka' ha' néh , Mai koh bara' tong penganeu' Ké' tong koh nah ngan kelunan séé'-séé' péh da' , ha' néh .
40009031	Bang hun roh lakau pu'un roh perengah rengah inah semah-semah péh tutuh tana' inah .
40009032	La'ah tovoo' rawah inah peleka lakau , pu'un irah mihin jah kelunan éh mameng tavin Yésus , mameng éh uban néh nasek balei' .
40009033	Hun Yésus mega' balei' inah jin kelunan mameng nah , tioo kelunan inah omok pané lah . Béé kenin irah pinaa' nah , ka' ha' réh , Bé' jak kalaa' lu' jam éh kenat belah pohoo' lu' , ha' réh .
40009034	Bang ha' kelunan Parisi , Iah bet balei' palaa' penyukat pengoloo' balei' nah awah , ha' réh .
40009035	Lakau Yésus tai siget leboo' ja'au ngan leboo' si'ik péh ke' néh nebaraa' réh tong lamin sebayang Yahudi . Pu'un éh bara' Rengah Jian tong jalan Allah juk pengeja'au réh , ngan pu'un éh peka'o kelunan jin kekat arong kesakit réh .
40009036	Hun Yésus na'at kelunan pinaa' nah , pika mu'un éh na'at réh uban irah tusah mu'un barei' domba éh purat éh bé' pu'un kelunan mihau .
40009037	La'ah ha' Yésus ngan irah bakéh néh , térék inah ja'au mu'un kerat awah kelunan majau éh .
40009038	Uban néh kenat jian keh sebayang menyat Tuhan éh pu'un térék inah ke' néh omok nyohoo' kelunan kepéh tai majau éh , ha' néh .
40010001	La'ah Yésus tebai jah poloo' duah usah bakéh néh ke' néh mena' penyukat ngan réh ke' réh omok bet balei' ngan peka'o kelunan jin pinaa' arong kesakit .
40010002	La'ah ngaran kekat bakéh Néh éh kevéléé' Néh nah , inah éh , Simon , éh nateng réh kepéh Péterus , ngan padéé' usah néh Anderias , inah kepéh Yakub rawah Yohanes éh anak Sabedeus ,
40010003	ngan Pilipus , ngan Bartolomeus , ngan Tomas , ngan Matius éh kereja' alaa' sukai rai , ngan Yakub anak Alpeus , ngan Tadius ,
40010004	ngan Simon kelunan Selot , ngan inah kepéh Yudas Iskariot éh memalo Yésus rai .
40010005	La'ah Yésus nyohoo' irah jah poloo' duah usah nah lakau , ka' ha' néh ngan réh , Mai keh tai tana' irah éh tengéé' pohoo' jin irah Yahudi , ngan mai keh tai leboo' irah Samaria .
40010006	Bang jian keh tai ngan kekat pohoo' Yahudi éh barei' domba éh tawang nah .
40010007	Jian keh bara' ngan réh ka' , Danii' jaka' Allah pengeja'au ngan mihau keh , ha' keh ngan réh .
40010008	Jian keh peka'o kelunan éh sakit ngan purip irah éh matai , ngan Peka'o irah éh Sakit Kapéé' , ngan bet kekat balei' . Pu'un Tuhan mena' penyukat néh ngan keh , bé' éh nelih keh , kenat péh jian keh pika réh , mai keh menyat ineu'-ineu' jin réh kepéh .
40010009	Mai keh mihin rigit mas ngan pirek ngan temagaa' lem bék keh .
40010010	Mai keh menyat ineu'-ineu' jin kelunan . Mai keh alaa' kerayung keh duah , kenat péh kasut ngan sekot keh . Uban hun kelunan kereja' tekep iah alaa' kekat éh juk penakai néh jin irah éh tenavin néh , ha' néh .
40010011	Ha' Yésus kepéh , La'ah hun keh avéé' barang tong jah leboo' ja'au péh , barang tong leboo' éh kerat péh , jian keh ngelava na'at réh , séé' éh keloo' alaa' keh , tong irah inah keh mokoo' pah avéé' keh peleka jin sinah kepéh .
40010012	Hun keh masek tong lamin réh , jian keh bara' ka' jian Pengepawah pu'un ngan réh .
40010013	Hun irah tong lamin inah jian kenin alaa' keh , jian éh kejian kenin keh inah pu'un pemung ngan irah . Bang hun irah bé' keloo' alaa' keh ngan jian kenin , kejian kenin keh inah moléé' ngan ka'ah ke' kepéh .
40010014	La'ah séé'-séé' éh bé' keloo' alaa' keh ngan bé' keloo' menéng ha' keh , jian keh piso jin irah ngan nepaga' agaa' tana' éh nyalit tong gem keh .
40010015	Akeu' bara' mu'un ngan keh , tovoo' dau Tuhan ngukum kelunan , pelapah ja'au penika Tuhan ngan irah tong tana' Sodom ngan Gomora jin kelunan éh tong leboo' inah éh bé' keloo' alaa' keh , ha' néh .
40010016	Ha' Yésus kepéh , Jian keh seruh jian-jian , Akeu' nyohoo' ka'ah tai barei'-okoo' domba belah bekuleu' . Uban néh kenat jian keh mesenah barei'-okoo' torok ngan dawai kenin keh barei' juhit punai .
40010017	Mavaa' keh jian-jian , adang irah ngamit keh ngan mihin keh tavin pengeja'au tong lamin besara' , ngan mipok keh tong lamin sebayang Yahudi .
40010018	Adang réh pu'un mihin keh tai besara' tong jumen raja' ngan pengeja'au uban keh ngelan tong Akeu' , inah éh dokoo' keh omok bara' Rengah Jian ngan irah kepéh , kenat péh ngan irah éh tengéé' pohoo' jin irah Yahudi .
40010019	Bang hun réh mihin keh tai besara' kenat , mai keh medai seruh kineu' jalan keh omok mipa ha' réh da' . Uban tovoo' réh mihin keh tai besara' da' , tovoo' inah péh pu'un éh bara' dalem kenin keh tong éh tekep keh pané ngan réh da' .
40010020	Uban bé' éh ka'ah tengéé' éh pané , bang Sahéé' éh jin Tamen keh , inah éh pané dalem kenin keh , ha' néh .
40010021	Ha' néh kepéh , La'ah kelunan éh pepadéé' juk mena' padéé' néh ngan réh ke' réh mematai éh , kenat péh tamen mena' anak néh , kenat péh anak tong tamen tinen néh ke' réh mematai éh .
40010022	La'ah adang ka'ah keleko kekat kelunan pinaa' uban pengelan keh tong Akeu' , bang séé' éh ngeretep pah avéé' ga' néh iah omok alaa' urip .
40010023	Hun irah tong jah tana' peketa keh , kelap keh tai tana' éh jah kepéh . Akeu' bara' ngan keh , bé' jak keh ma'o maneu' kereja' keh tong siget leboo' tong tana' irah Yahudi , pu'un Anak Kelunan tuai kepéh , ha' néh .
40010024	Ha' néh kepéh , Kelunan éh pekalai bé' éh pelapah ja'au jin guru néh , kenat péh kelunan ripen , bé' éh pelapah ja'au jin pengeja'au néh .
40010025	Jian kelunan éh pekalai nah sukup kenin hun néh omok jam barei' éh kejam guru néh nah . Kenat péh tong kelunan ripen hun néh omok pekua' barei' pengeja'au néh kepéh . Hun néh pengeja'au tong lamin nateng réh balei' Beelsebul , makin péh la'ah kekat irah éh tong lamin néh pelapah sa'at ngaran réh jin inah kepéh , ha' néh .
40010026	Ha' Yésus kepéh , Uban néh kenat mai keh medai kelunan . Uban ineu'-ineu' éh pelim adang néh juk poléng kepéh , ngan ineu'-ineu' éh nelim adang néh pu'un benara' kepéh .
40010027	Ineu'-ineu' éh benara' Ké' ngan keh dalem merem , jian keh bara' éh kepéh dalem rema . Kenat péh ineu'-ineu' éh benara' Ké' ngan keh tengéé' , jian keh bara' éh ngan kekat kelunan kepéh .
40010028	Mai keh medai tong kelunan éh mematai usah keh éh bé' pu'un penyukat mematai sahéé' keh . Bang jian keh medai tong Allah éh pu'un penyukat kebéé usah keh ngan sahéé' keh dalem luten meraka .
40010029	Omok kelunan melih duah usah juhit parai palaa' jah tasap sin awah . Bang na' péh éh kenat kemurah , bé' pu'un jah juhit pelohoo' tong tana' hun néh bé' lem pengeloo' Tamen keh .
40010030	La'ah kekat ihat bok keh lepah penurung néh béé .
40010031	Uban néh kenat mai keh medai , uban ka'ah éh pelapah jian jin kekat juhit nah , ha' néh .
40010032	Séé-Séé éh ngakun pengelan néh tong Akeu' tong jumen kelunan Akeu' péh ngakun bara' iah tong jumen Tamen ké' tong seruga .
40010033	Bang séé-séé éh ngaken bara' iah' bé' jam Akeu' tong Jumen kelunan , Akeu' péh ngaken bara' Akeu' bé' jam iah tong jumen Tamen ké' tong seruga .
40010034	Ha' Yésus kepéh , Mai keh seruh Akeu' tuai mihin kelunan tunuk tong tana' iteu' , bé' Akeu' tuai dokoo' mihin kelunan tunuk bang po'é .
40010035	Uban Akeu' tuai dokoo' Ké' pepetat anak lakei' jin tamen néh , ngan pepetat anak redo jin tinen néh , ngan kivan redo jin kivan néh éh redo kepéh .
40010036	Ngan kekat irah éh panak néh itong éh ayau néh mu'un , ha' néh .
40010037	Ha' néh kepéh , séé'-séé' éh murung tamen tinen néh pelapah ja'au jin néh murung Akeu' , bé' iah payoo' tong Akeu' . Ngan séé' éh murung anak néh lakei' ngan murung anak néh redo pelapah ja'au jin néh murung Akeu' , bé' iah payoo' tong Akeu' .
40010038	Ngan séé'-séé' éh bé' alaa' salib néh ke' néh tuai kivu Akeu' , bé' iah payoo' tong Akeu' .
40010039	Kelunan éh seruh juk mihau urip néh tong tana' awah , tawang urip néh inah , kenat péh kekat pengeloo' néh kepéh . Bang kelunan éh bet kekat pengeloo' néh tengéé' ke' néh ngajung Akeu' dalem kekat penganeu' néh , kelunan inah éh omok murip mu'un , ha' néh .
40010040	Ha' Yésus kepéh , séé'-séé' éh alaa' ka'ah , inah éh alaa' Akeu' , ngan séé'-séé' éh alaa' Akeu' , inah éh alaa' Iah éh nyohoo' Akeu' tuai .
40010041	Séé'-séé' éh alaa' jah kelunan éh sohoo' Tuhan uban pohoo' kereja' néh ngan Tuhan , iah ke' éh omok alaa' oléé' néh kepéh pekua' kelunan éh maneu' kereja' Tuhan nah . Séé' éh alaa' jah kelunan éh jian uban penganeu' néh pu'un jian , iah ke' éh omok alaa' oléé' néh kepéh pekua' ngan kelunan éh jian nah .
40010042	Akeu' bara' mu'un ngan keh , séé'-séé' éh mena' baa' nesep ngan jah bakéh ké' éh si'ik ngaran jin kekat irah éh jah , na' péh éh baa' awa' awah , adang iah pu'un alaa' oléé' néh kepéh , ha' néh .
40011001	La'o Yésus bara' kekat tebaraa' néh inah ngan irah bakéh Néh éh jah poloo' duah usah nah peleka Éh jin sinah tai kuraa' leboo' déhéé' sinah ke' néh nebaraa' ngan petena' réh .
40011002	La'ah tovoo' inah Yohanes Batis pu'un tong lamin tutup , hun Yohanes menéng rengah tong kekat penganeu' Kristus , iah nyohoo' kuraa' bakéh néh éh kivu éh , tai neteng éh .
40011003	Ka' ha' réh ngan Yésus , Jian ke' bara' ke' ngan améé' , séé' ke' , ka'au' éh Kristus éh pejajii' Allah juk tuai rai ? Kineu' , tekep mé' mena kelunan éh jah kepéh , ha' réh .
40011004	Ha' Yésus mipa réh , Jian keh moléé' tai bara' ngan Yohanes tong kekat éh nenéng keh ngan éh ta'an keh siteu' ri' .
40011005	Jian keh bara' ngan néh , kelunan éh peseu' omok réh na'at kepéh , irah éh paket omok réh lakau kepéh , irah éh kapéé' pu'un réh ma'o ngan lanyah kulit réh kepéh , irah éh rengen omok réh menéng kepéh , irah éh lepah matai omok réh murip kepéh , ngan Rengah Jian jin Allah benara' néh ngan kelunan kari .
40011006	Murung kenin kelunan éh bé' kurang pengelan tong Akeu' , ha' Yésus nah .
40011007	La'o irah éh bakéh Yohanes nah moléé' , boh Yésus pané ngan kelunan pinaa' bara' tong Yohanes nah . Ka' ha' néh , Hun keh tai tavin Yohanes tong ahang tana' rai , kineu' éh seneruh keh éh juk ta'an keh ? Kineu' , bahang éh gusii' neu' kepu éh kei ?
40011008	Kineu' éh juk ta'an keh , kelunan éh memakai pakai éh jian mu'un ? Kelunan éh memakai pakai kenat , irah mokoo' awah tong umaa' raja' .
40011009	Bang ineu' éh juk ta'an keh mu'un ? Jah nabi Tuhan kei ? Oo' mu'un pu'un keh lepah na'at jah kelunan éh nabi Tuhan , bang inah Akeu' bara' ngan keh , iah éh ta'an keh nah iah éh pelapah ja'au jin kekat nabi Tuhan .
40011010	Uban Yohanes Batis nah , iah néh éh benara' lem surat Allah ka' , Ha' Allah bara' , Iteu' éh lawah Ké' , Akeu' juk nyohoo' éh tai saa' tenah Ko' ke' néh petenup jalan Ko' , kenat ha' lem surat Allah .
40011011	La'ah ka' ha' Yésus , Akeu' bara' ngan keh , bé' pu'un kelunan séé'-séé' tong tana' éh pelapah ja'au ngaran jin Yohanes Batis nah , bang na' péh kenat , belah kelunan éh lem nihau Allah hun néh tuai Pengeja'au , kelunan éh ra' mu'un iah pu'un pelapah ja'au jin Yohanes nah .
40011012	Jin bu'un Yohanes Batis tuai rai pah avéé' dau iteu' péh , mekat mu'un kelunan ngelawan irah éh juk tai lem Pengihau Allah .
40011013	Kenat péh ha' lem Surat Musa ngan kekat surat irah nabi Tuhan sahau , pah avéé' Yohanes nah tuai , kekat réh béé pu'un bara' tong Pengihau Allah .
40011014	Ngan hun keh juk ngelan ha' tebaraa' réh , Yohanes nah inah éh Elia éh benara' réh juk tuai saa' tenah teka dau savéé' Allah Pengeja'au ngan mihau kekat kelunan .
40011015	Hun keh pu'un kelingen omok menéng , jian keh nesen ha' ké' iteu' , ha' Yésus ngan réh .
40011016	Ha' Yésus kepéh , Ineu' jalan Ké' pepata tong pohoo' urip kelunan , ineu' éh ké' tapan tong réh da' ? Irah barei' anak éh seminga' tong jalan pebelih , ha' jelua' réh pané ngan bakéh néh , ka' ha' néh ,
40011017	Améé' lepah ngeloréé barei' irah tong kawin bang bé' keh sayau . Améé' pu'un nirau barei' hun kelunan matai bang bé' keh mangaa' , bé' ka'ah keloo' pemung seminga' ngan améé' , ha' jelua' irah anak nah .
40011018	Barei'-okoo' irah anak nah , kenat péh ka'ah . Yohanes Batis nah lepah tuai ngelayau éh kelaset awah , ngan bé' éh mesep baa' agun , boh ka'ah bara' iah kelunan palui awah .
40011019	La'ah Anak Kelunan , pu'un kuman ngan pu'un mesep , boh ka'ah bara' , Na'at kelunan inah , iah kuman nyahan ngan mesep baa' agun ngan pebakéh ngan kelunan éh alaa' sukai ngan kelunan penyala' , ha' keh . Bang pengejam éh jin Allah adang irah pepoléng pengejam inah pu'un éh teneng , ha' Yésus ngan réh .
40011020	La'ah Yésus pané maneu' kelunan tong kuraa' leboo' éh jalan néh maneu' kuraa'-kuraa' telana' néh , uban na' péh réh na'at telana' néh kenat , bé' réh piso jin penyala' réh .
40011021	Ka' ha' Yésus maneu' réh , Tusah mu'un ka'ah éh tong leboo' Kurasin . Kenat péh ka'ah éh tong leboo' Betsaida . Uban pinaa' arong telana' ké' belah keh rai , hun Ké' pu'un maneu' kekat telana' kenat tong leboo' Tirus ngan Sidon , adang irah pu'un piso jin penyala' réh ngan mokoo' petem pakai talun ngan mena' aveu' tong ulun réh dokoo' pepoléng irah pu'un piso jin penyala' réh tenéh .
40011022	Akeu' bara' mu'un ngan keh , Tong dau Tuhan ngukum kelunan , pelapah ja'au penika Néh ngan irah tong leboo' Tirus ngan Sidon , jin penika Néh ngan ka'ah .
40011023	Ngan ka'ah éh tong leboo' Kapernaum , kineu' , pu'un keh seruh neu' pengejian keh tengéé' omok keh tai seruga ? Bé' keh omok kenat . Ka'ah nebet Tuhan tong luten meraka awah . Uban hun Ké' pu'un maneu' telana' éh ja'au kenat tong leboo' Sodom , barei' éh neu' Ké' tong leboo' keh iteu' , adang réh pu'un piso jin penyala' réh ngan bé' leboo' réh kenebéé Tuhan .
40011024	Akeu' bara' mu'un ngan keh , Tong dau Tuhan ngukum kelunan , pelapah ja'au penika Néh ngan irah tong leboo' Sodom , jin penika Néh ngan ka'ah iteu' , ha' Yésus ngan réh .
40011025	La'ah tovoo' inah Yésus sebayang , ka' ha' néh , O Amam , éh Tuhan tong langit ngan tong tana' péh , Akeu' bara' jian kenin ngan Ko' uban kekat éh nelim Ko' jin irah éh pu'un pengejam , pu'un Ke' pepoléng éh ngan irah éh bé' jam seruh éh barei' anak awah .
40011026	O Amam , pu'un Ke' maneu' éh kenat kivu pengeloo' ngan penika Ko' awah , ha' néh .
40011027	La'ah ha' Yésus kepéh , Pu'un Tamen Ké' lepah mena' kekat ineu'-ineu' ngan Ké' . Bé' pu'un séé'-séé' éh jam Akeu' éh Anak Néh , bang Tamen Ké' awah éh jam Akeu' Anak néh . Ngan bé' pu'un séé'-séé' éh jam Tamen Ké' , bang Akeu' éh Anak Néh awah éh jam éh , ngan irah éh jah éh keneloo' Ké' pepoléng éh ngan réh , irah awah éh jam éh , ha' néh .
40011028	Tuai tavin Akeu' kekat ka'ah éh mutau bii' bahat , Akeu' omok bet éh bahat nebii' keh nah .
40011029	Jian keh Kivu sohoo' Ké' ngan alaa' ha' tebaraa' Ké' uban Akeu' dawai Kenin ngan diva' Kenin boh keh bé' pu'un bii' éh bahat kepéh .
40011030	Uban éh nebii' Ké' , lumang bii' éh , bé' éh bahat ha' Yésus ngan réh .
40012001	La'ah bé' lebéé' la'o inah , tong jah Dau Posot , Yésus lakau ngelapah térék réh . La'ah uban irah bakéh néh la'au' , irah nyepit lo'ong parai ke' réh kuman éh .
40012002	Hun irah éh kivu adet Parisi na'at réh maneu' kenat , pu'un réh pané ngan Yésus , ka' ha' réh , Bé' tekep réh maneu' kenat tong Dau Posot , uban réh maneu' kenat inah irah pu'un ngelapah tong ukum tebaraa' améé' , ha' réh .
40012003	Ha' Yésus mipa réh , Kineu' , bé' keh pu'un purung tong ineu' neu' Daud hun néh la'au' sahau rai ?
40012004	Daud ngan bakéh néh tai réh tong lamin Allah kuman roti éh nena' réh ngan Allah . Éh mu'un néh bé' tekep réh kuman éh , irah imam awah éh omok kuman éh .
40012005	La'ah bé' keh pu'un purung lem Surat Musa tong imam éh maneu' kereja' Tuhan ? Siget Dau Posot pu'un irah ngelapah tong éh bé' tekep naneu' réh' tong Dau Posot bang bé' réh sala' .
40012006	Akeu' bara' ngan keh , pu'un éh pelapah jian jin Umaa' Allah .
40012007	Inah éh , hun keh nesen tong ha' lem surat Allah éh bara' ka' , Bé' Akeu' keloo' keh mematai ka'an dokoo' keh seva' Akeu' , bang Akeu' keloo' keh pika ngan masi kelunan , kenat ha' lem surat Allah , ngan hun keh nesen éh mu'un bé' keh pesala' kelunan éh bé' maneu' penyala' .
40012008	Uban Anak Kelunan pu'un penyukat bara' tong éh tekep naneu' tong Dau Posot , ha' Yésus nah .
40012009	La'ah lakau Yésus jin sinah tai lem jah lamin sebayang Yahudi .
40012010	Tong lamin sebayang inah pu'un jah kelunan éh paket ojoo' jebila' . La'ah pu'un kuraa' kelunan sinah éh juk pesala' Yésus , inah irah neteng éh , ka' ha' réh , Kineu' , omok lu' peka'o kelunan sakit tong Dau Posot da' ? Kineu' , bé' lu' ngelapah tong ukum tebaraa' lu' nah da' , ha' réh .
40012011	Ha' Yésus mipa réh , Kineu' ka'ah éh pu'un molong domba , hun domba nah pelohoo' lem luvang éh dilem tong Dau Posot , bé' keh tai alaa' éh kei ?
40012012	Kelunan pelapah jian éh jin domba nah . Hun néh kenat adang ukum tebaraa' lu' kejeraa' lu' nolong kelunan tong Dau Posot , ha' néh .
40012013	Boh Iah pané ngan kelunan éh paket ojoo' nah , Jian ke' pejat ojoo' ko' , ha' néh . Tioo iah pejat ojoo' néh kenat , tioo ojoo' néh pu'un jian kepéh barei' éh jebila' nah .
40012014	Musit lah kelunan Parisi nah tioo peteteng pitah jalan ke' réh omok mematai Yésus .
40012015	Hun Yésus jam irah juk mematai éh , piso éh jin sinah . Pinaa' kelunan kivu éh . Pu'un éh peka'o kekat kelunan éh sakit ,
40012016	ngan iah meta' réh bara' Iah ngan irah éh jah ,
40012017	ke' néh pesukup ha' éh benara' nabi Yesaya . Ka' ha' Yesaya nah ,
40012018	Ka' ha' Allah , Iteu' néh kelunan sohoo' Ké' éh lepah kevéléé' Ké' Murung Ku' tong Iah , ngan payoo' kenin Ké' tong néh . Akeu' juk mena' Sahéé' Ké' ngan néh ngan Iah juk bara' ukum Ké' ngan kekat kelunan .
40012019	Bé' Iah pepaneu' ngan kelunan . Bé' Iah pané ngan ja'au ha' mugun kelunan éh lakau tong jalan ja'au .
40012020	Bé' Iah juk memutui bahang éh madaa' , ngan bé' Iah juk memata' ada titui éh bilep-bilep ke' awah , avéé' Iah nyopéé' kekat éh sa'at ngan mihin kekat éh jian ngan teneng omok pengeja'au réh kepéh .
40012021	Avéé' kekat arong kelunan pu'un ngelan tong Iah , ha' néh .
40012022	La'ah pu'un kelunan mihin jah kelunan tavin Yésus . Kelunan inah peseu' maten ngan mameng uban néh nasek balei' . La'ah pu'un Yésus peka'o kelunan inah , omok éh pané ngan omok éh na'at .
40012023	Béé kenin kelunan pinaa' nah . Ka' ha' réh , séé' énéh ke' néh omok maneu' kenat , barang iah éh Anak Daud éh pejajii' Tuhan , ha' réh .
40012024	Hun irah éh kivu adet Parisi menéng ha' réh pané kenat , irah tioo bara' ka' , Iah mega' balei' neu' kerenget Beelsebul éh pengeja'au balei' , ha' réh .
40012025	La'ah Yésus jam kenin réh pané kenat , Iah bara' ngan réh ka' , Hun pu'un kelunan tong jah tana' pekelawan belah irah ke' , adang kekat irah inah béé pu'un matai . Kenat péh hun pu'un kelunan tong jah leboo' pekelawan belah irah ke' , bé' réh pu'un leboo' kepéh . Kenat péh hun kelunan tong jah lamin pekelawan .
40012026	Kenat éh hun irah éh tong kamit Sitan pata pekelawan inah éh pepoléng réh bé' pekua' kenin , inah éh barei' Sitan pata pekelawan ngan Sitan ke' . Hun néh kenat bé' éh omok pengeja'au .
40012027	Ka'ah bara' Akeu' bet balei' neu' kerenget Beelsebul . Hun néh kenat neu' kerenget ineu' irah éh kivu keh bet balei' ? Hun keh seruh réh bet éh neu' kerenget balei' , adang réh bara' keh sala' , uban bé' réh bet éh neu' kerenget balei' .
40012028	Hun Ké' bet balei' Akeu' bet éh neu' penyukat Sahéé' Tuhan , inah éh nelana' Allah pu'un belah keh ke' néh Pengeja'au , ha' néh .
40012029	Ha' Yésus kepéh , Bé' kelunan omok masek lem lamin kelunan éh gahang ngan nyayoh alaa' livah néh hun usah néh bé' kejeret néh tenah . La'o néh kejeret néh boh éh omok alaa' livah tong lamin néh , ha' néh .
40012030	Ha' Yésus kepéh , Kelunan éh bé' ngebakéh Akeu' , seleket néh ayau Ké' . Kelunan éh bé' nolong Akeu' pitah kelunan éh tawang , seleket néh pepurat réh awah .
40012031	Kenat péh Akeu' bara' ngan keh , penyala' ineu'-ineu' éh neu' kelunan , kenat péh tong ha' ané réh éh sa'at , omok Tuhan mega' éh , bang séé'-séé' éh pesalut Sahéé' Ni'ai , bé' penyala' néh inah omok pega' .
40012032	Séé'-séé' éh pané pesalut Anak Kelunan , omok penyala' néh inah pega' , bang séé'-séé' éh pané muau Sahéé' Ni'ai , bé' penyala' néh inah omok pega' , lem urip néh hun iteu' kenat péh pah avéé' néh matai , ha' Yésus ngan réh .
40012033	La'ah ha' Yésus kepéh , Hun keh juk alaa' buaa' éh jian ngan méé , adang keh pitah inan éh jian , hun inan néh bé' jian , bé' éh omok ngebuaa' ngan buaa' éh méé . Uban siget-siget inan kayeu' uleu' jam éh hun néh jian ngan bé' péh naneu' buaa' néh .
40012034	O ka'ah éh pohoo' anak torok , kineu' keh seruh keh omok pané jian hun kenin keh sa'at awah ? Uban barei' kenin lu' , kenat péh ha' ané lu' .
40012035	Kelunan éh jian pu'un iah alaa' kekat éh jian jin kekat éh nodoo' néh lem kenin néh éh jian , kelunan éh sa'at iah alaa' kekat éh sa'at jin kekat éh nodoo' néh lem kenin néh éh sa'at , ha' néh .
40012036	Ha' Yésus kepéh , Akeu' bara' ngan keh , tong Dau Tuhan ngukum kelunan , siget-siget usah péh kenukum néh tong siget-siget ha' ané réh éh ulak pané awah-awah .
40012037	Uban neu' kekat ha' ané keh inah jalan néh pu'un ngukum keh , uban neu' ha' ané keh inah éh pepoléng hun kenin keh pu'un teneng ngan hun néh sa'at péh , ha' Yésus ngan réh .
40012038	Boh irah éh nebaraa' tong Surat Musa ngan irah éh kivu adet Parisi pané ngan Yésus . Ka' ha' réh , O Guru , jian Ke' maneu' jah telana' éh ja'au , ke' mé' omok na'at éh da' , ha' réh ngan néh .
40012039	Ha' Yésus kepéh , Sa'at mu'un pohoo' kelunan iteu' , bé' réh petem lem pengelan réh tong Tuhan . Pu'un keh nyohoo' Akeu' maneu' jah telana' ja'au , bé' Akeu' maneu' éh dat . Jah awah telana' éh ja'au éh omok ta'an keh éh barei' tong nabi Yunus sahau rai .
40012040	Barei' Yunus nah pu'un lem boré seluang ja'au teleu' dau ngan teleu' merem kelebéé' , kenat péh Anak Kelunan kepéh juk pu'un lem tana' mu'un teleu' dau ngan teleu' merem kelebéé' .
40012041	Tong Dau Tuhan juk ngukum kekat kelunan , irah jin leboo' Niniwé juk nekedéng ngan bara' keh sala' , uban hun Yunus bara' ha' Tuhan ngan réh pu'un réh piso jin penyala' réh . La'ah pu'un éh pelapah jian ngan pelapah ja'au jin Yunus nah siteu' .
40012042	Kenat éh kepéh tong Dau Tuhan juk ngukum kekat kelunan , redo éh Raja' irah tong tana' Syeba , iah pu'un nekedéng ngan bara' keh sala' . Redo inah pu'un éh lakau jin tana' éh juu' mu'un ke' néh menéng ha' tebaraa' éh benara' Raja' Salomo sahau rai , uban Raja' Salomo nah jam éh seruh . La'ah pu'un éh pelapah jian ngan pelapah ja'au jin Salomo nah siteu' , ha' Yésus ngan réh .
40012043	Ha' Yésus kepéh , La'o balei' pega' jin kelunan , lakau éh tong tana' éh bé' pu'un baa' ke' néh pitah jalan néh mokoo' . Hun néh bé' pu'un jalan mokoo' ,
40012044	boh éh seruh lem kenin néh , Jian ku' moléé' tai lamin ké' bu'un ri' , kelem néh . Boh éh moléé' kepéh . Iah jam lamin néh inah usan awah bé' pu'un séé' mokoo' tong néh , jian lamin inah , lepah petenup réh tenéh éh .
40012045	Boh éh mihin tujuu' balei' éh jah kepéh éh pelapah sa'at jin iah ke' néh alaa' réh mokoo' ngan néh tong lamin inah . La'ah kelunan éh jalan balei' inah , ga' néh pelapah sa'at jin bu'un néh ri' . Barei' inah péh tong pohoo' kelunan éh sa'at éh pu'un hun iteu' , ga' réh pelapah sa'at jin bu'un réh , ha' Yésus ngan réh .
40012046	La'ah lem Yésus to pané ngan irah inah , tuai tinen Néh ngan padéé' Néh juk tavin éh . Pu'un réh nekedéng saa' usit lamin juk pané ngan Néh .
40012047	La'ah pu'un jah kelunan bara' ngan Yésus , ha' néh , Pu'un tinen ngan padéé' Ko' tong usit sinah ne' juk pané ngan Ko' , ha' néh ngan Yésus .
40012048	Ha' Yésus mipa éh , séé' éh tinen Ké' ngan padéé' Ké' , ha' néh .
40012049	Boh éh nojoo' irah bakéh néh , ka' ha' néh , Inah éh tinen ngan padéé' Ké' mu'un ,
40012050	uban séé'-séé' éh kivu pengeloo' Tamen Ké' tong seruga , kelunan inah éh padéé' Ké' jian péh éh lakei' ngan jian péh éh padéé' Ké' redo kenat péh éh tinen Ké' , ha' Yésus ngan réh .
40013001	La'ah dau inah piso Yésus jin lamin inah tai déhéé' baa' Banget ke' néh nebaraa' réh jin sinah .
40013002	Pinaa' kelunan tuai petipun ngan néh sinah , inah Iah mokoo' tong jah alut , irah pinaa' nah nekedéng tong dirin baa' .
40013003	Pinaa' arong-arong éh benara' néh ngan réh palaa' ha' tapan . Ka' ha' néh ngan réh , Pu'un kelunan murat lo'ong parai .
40013004	Lem néh murat éh nah , jelua' lo'ong parai nah pelohoo' tong dirin jalan , tuai juhit kon éh pah béé .
40013005	Pu'un kepéh lo'ong néh éh pelohoo' tong bateu' , éh tong bateu' nah si'ik awah tana' tong néh . Laho éh nyekaa' uban lo'ong inah bé' éh dilem lem tana' .
40013006	Bang hun pétéé' musit , sekaa' parai nah melayeu' éh uban lakat néh bé' dilem lem tana' .
40013007	Pu'un jelua' kepéh pelohoo' tong suha' , suha' inah maneu' urip parai inah ngerising awah .
40013008	Bang pu'un jelua' kepéh pelohoo' tong tana' jian , nyekaa' éh pah avéé' néh ngebuaa' . Kebit pungun néh , pinaa' buaa' néh kepéh . Pu'un éh jian mu'un ngan pinaa' lo'ong néh , pu'un éh kepéh éh jian si'ik , kerat awah lo'ong néh , pu'un éh jah kepéh éh sa'at jin inah , kerat mu'un lo'ong néh . Kenat ha' tapan éh benara' Yésus ngan réh .
40013009	La'ah ha' néh kepéh , Kelunan éh pu'un kelingen , jian éh menéng éh mu'un , ha' néh .
40013010	La'o inah tuai irah éh bakéh Yésus neteng éh , ha' réh , Kineu' éh Ko' pané ngan réh lem ha' tapan nah , ha' réh ngan Yésus .
40013011	Ha' néh mipa réh , Ka'ah iteu' pu'un keh jam tong pengihau Allah , uban Allah éh mena' pengejam néh ngan keh , bang irah pinaa' nah bé' réh jam éh kenat .
40013012	Uban kelunan éh pu'un penesen si'ik awah , Tuhan pepit pengejam néh ke' néh pu'un mutaa' kepéh . Bang kelunan éh bé' keloo' jam , Tuhan mega' pengejam néh éh si'ik inah .
40013013	Kenat éh Ké' nebaraa' réh palaa' ha' tapan , uban pu'un réh na'at bang bé' réh pu'un ta'an . Pu'un réh menéng bang bé' réh jam éh .
40013014	Kenat péh irah barei' ha' éh benara' nabi Yesaya sahau , ka' ha' Allah pané : Pu'un keh juk ngenéné' éh mu'un , bang bé' keh nesen éh . Pu'un keh juk kepuh éh mu'un , bang bé' keh pu'un ta'an .
40013015	Uban kelunan iteu' pu'un réh mahéng kenin , pu'un réh mapek kelingen réh ngan pu'un réh sidem , dai réh na'at , dai réh menéng ngan dai réh nesen éh , ngan moléé' tavin Akeu' , ke' ké' peka'o réh , ha' Tuhan .
40013016	Ha' Yésus kepéh , Jian uban Tuhan maneu' ka'ah omok na'at ngan omok menéng .
40013017	Akeu' bara' mu'un ngan keh , pinaa' nabi Tuhan , ngan pinaa' kelunan éh maneu' pengeloo' Allah sahau , keloo' mu'un-mu'un réh na'at éh ta'an keh nah , bang bé' réh omok na'at éh . Kenat péh keloo' mu'un-mu'un réh menéng éh nenéng keh nah , bang bé' réh omok , ha' Yésus ngan réh .
40013018	Ha' Yésus kepéh , Hun néh kenat menéng keh ngan nesen keh sin lem ha' tapan tong kelunan éh tai mulah parai nah .
40013019	Kelunan éh menéng rengah tong jalan Allah Pengeja'au bang bé' réh nesen éh , inah éh barei' lo'ong éh pelohoo' tong dirin jalan nah . Tuai iah éh sa'at tioo alaa' lo'ong inah jin lem kenin réh .
40013020	Sin tong lo'ong éh pelohoo' tong bateu' , inah éh barei' kelunan éh lepah menéng rengah ké' ngan alaa' éh ngan jian kenin .
40013021	Bang bé' éh masek lem lepok kenin réh mu'un , bé' réh omok ngeretep . Hun pu'un tusah ngan keta kepéh uban rengah inah , irah tioo bet éh awah .
40013022	Sin tong lo'ong éh pelohoo' lem suha' , inah éh barei' kelunan éh menéng rengah nah , bang neu' réh kawa' neu' urip réh tong tana' , ngan neu' réh pitah pengekaya' , inah éh maneu' rengah inah ngerising lem kenin réh , bé' réh omok ngebuaa' .
40013023	Sin tong lo'ong éh pelohoo' tong tana' éh jian , inah éh barei' kelunan éh menéng rengah nah ngan nesen éh . Pu'un réh ngebuaa' , jelua' réh pinaa' buaa' réh , jelua' réh kerat awah buaa' réh , jelua' réh kepéh , kerat mu'un buaa' réh . Kenat sin ha' tapan iri' ne' , ha' néh .
40013024	La'ah Yésus bara' jah ha' tapan kepéh ngan réh . Ka' ha' néh , Tong jaka' Allah tuai Pengeja'au , ha' tapan barei' jah kelunan éh mulah lo'ong parai tong térék néh .
40013025	Bang tovoo' néh pegen tuai ayau néh ngan mulah ureu' éh barei' layan parai nah sinah kepéh , boh éh kelap .
40013026	Tovoo' kekat inah nyekaa' ngan bu'an , boh ureu' nah poléng ureu' .
40013027	Boh kelunan sohoo' kelunan inah tavin éh ke' réh pané ngan néh , ka' ha' réh , O lakei' ja'au , lo'ong parai éh jian éh nulah ko' rai de' , kineu' ureu' nah murip tong térék ko' kenat , ha' réh .
40013028	La'ah ha' néh mipa réh , ayau éh mulah éh , ha' néh . Ha' réh kepéh , Kineu' ke' , keloo' ke' mé' mavut éh , ha' réh .
40013029	Ha' néh ngan réh kepéh , Bé' , uban hun keh mavut ureu' nah barang pavut jelua' parai nah pemung ngan néh .
40013030	Turut ke' parai ngan ureu' nah murip pemung hun iteu' , sioo' ajau boh ku' nyohoo' kelunan éh tai majau nah mavut ureu' nah tenah ngan memikah éh ngan bet éh tai luten , ngan nyohoo' réh alaa' parai ngan modoo' éh tong luvung ké' , ha' néh .
40013031	La'ah Yésus bara' jah ha' tapan kepéh ngan réh , ka' ha' néh , Inah ha' tapan éh bara' tong jalan Allah pepit kelunan pinaa' éh omok tai lem nihau Néh hun néh tuai Pengeja'au . Inah éh barei' tulin buaa' kayeu' sesawi , tulin buaa' inah si'ik mu'un éh .
40013032	Pu'un jah kelunan alaa' éh ke' néh mulah éh tong térék néh . Bé' lebéé' nyekaa' tulin inah ngan nginan éh , pinaa' juhit omok maneu' sala néh tong paka' kayeu' inah , ha' néh .
40013033	Jah ha' tapan kepéh éh benara' Yésus ngan réh , ka' ha' néh , Tong jalan kelunan pinaa' pepit ke' néh tai lem nihau Allah hun néh tuai Pengeja'au , inah éh barei' tawan-pekevat éh nalaa' redo ke' néh pekulup éh ngan jah gateng tepong , tawan inah maneu' tepong inah vat ngan ja'au , ha' néh .
40013034	La'ah pu'un Yésus bara' kuraa'-kuraa' rungen ngan réh palaa' ha' tapan , bé' Iah bara' ineu'-ineu' ngan réh petek ke' bang Iah nebaraa' réh palaa' ha' tapan awah .
40013035	Pu'un éh maneu' kenat dokoo' néh pesukup ha' éh benara' nabi Tuhan ngan kelunan sahau , ka' ha' néh , Akeu' juk pané ngan réh palaa' ha' tapan . Akeu' juk bara' tong kuraa'-kuraa' rungen éh bé' kejam kelunan jin bu'un-bu'un tana' iteu' pu'un , ha' néh .
40013036	La'o Yésus bara' kuraa'-kuraa' ha' tapan ngan réh , piso éh jin irah pinaa' nah tai lamin . Boh irah bakéh néh tuai neteng éh , ka' ha' réh , Ineu' sin ha' tapan tong ureu' ri' , jian Ke' bara' éh ngan améé' , ha' réh .
40013037	Ha' Yésus mipa réh , Kelunan éh mulah lo'ong parai nah , inah éh Anak Kelunan .
40013038	Térék nah , inah éh kekat tana' , lo'ong parai nah , inah éh irah éh pu'un lem nihau Allah , ureu' nah inah éh kelunan éh pu'un lem kamit iah éh sa'at .
40013039	La'ah ayau nah éh mulah ureu' nah , inah éh Sitan . Sioo' ajau nah , inah éh tovoo' ga' tana' vam , irah éh majau nah , inah éh meliket Tuhan .
40013040	Pekua' barei' irah tipun ureu' ngan motong éh nah , kenat péh tovoo' ga' tana' .
40013041	Anak Kelunan juk nyohoo' meliket néh tuai alaa' kekat kelunan éh mihin irah éh jah maneu' penyala' , ngan alaa' kekat kelunan éh sa'at ,
40013042	ngan bet réh lem luten éh pana mu'un , sinah réh mangaa' keta mu'un-mu'un .
40013043	Boh kelunan éh teneng kenin tong jumen Allah pu'un ngada barei' maten dau tong retek Allah Pengeja'au réh . Hun keh pu'un kelingen , jian keh menéng ngan nesen éh , ha' néh .
40013044	La'ah ha' Yésus kepéh , Inah jah ha' tapan éh bara' tong jalan kelunan pitah ke' réh omok tai lem nihau Allah hun néh tuai Pengeja'au . Inah éh barei' livah éh ma'an melih éh nelim réh tong térék . Pu'un kelunan na'at livah inah , iah tioo petavun éh melim éh kepéh . Murung kenin néh , tai éh melih kekat livah néh ke' néh omok moléé' tai melih térék inah kepéh , ha' néh .
40013045	Ha' Yésus kepéh , Jah ha' tapan éh bara' tong jalan kelunan pitah ke' réh omok tai lem nihau Allah hun néh tuai Pengeja'au . Inah éh barei' kelunan éh pitah bateu' mutiara éh jian mu'un ke' néh omok melih éh .
40013046	Hun néh pu'un jah bateu' mutiara éh jian mu'un ta'an néh , boh éh melih kekat livah néh ke' néh omok melih mutiara inah , ha' néh .
40013047	Ha' Yésus kepéh , Jah ha' tapan éh bara' tong kelunan éh omok tai lem nihau Allah hun néh tuai Pengeja'au . Inah éh barei' kelunan éh tai ngejala' . Pinaa' arong seluang lem jala' inah .
40013048	Hun jala' inah pinaa' seluang lem , irah menat éh tai tana' boh réh menyun ngan ngevéléé' seluang inah . Éh jian , pu'un réh modoo' éh , éh bé' jian pu'un réh bet éh awah .
40013049	Barei' inah péh tovoo' ga' tana' vam . Pu'un kuraa'-kuraa' meliket juk tuai ke' réh petipun kekat kelunan éh sa'at jin belah irah éh ngepayoo' kenin Allah ,
40013050	ngan bet irah éh sa'at nah lem luten éh pana mu'un . Sinah réh mangaa' ngan keta mu'un-mu'un , ha' néh .
40013051	La'ah ha' Yésus neteng réh , Kineu' keh , pu'un keh nesen ha' Ké' tong kekat ha' tapan inah , ha' néh . Ha' réh mipa éh , Oo' tesen mé' éh , ha' réh .
40013052	Ha' néh kepéh , siget kelunan éh nebaraa' tong sohoo' lem Surat Musa ngan éh mihau ha' tebaraa' tong Allah éh pengeja'au , inah iah barei' jah pengeja'au tong lamin . Pengeja'au inah pu'un éh alaa' livah éh maréng jin luvung néh ngan pu'un éh alaa' livah éh lepah lebéé' kepéh , ha' néh .
40013053	La'o Yésus bara' kekat ha' tapan inah ngan réh , piso éh jin sinah
40013054	moléé' tong leboo' néh kepéh . Pu'un éh nebaraa' réh tong lamin sebayang Yahudi , irah éh menéng ha' tebaraa' néh béé kenin réh . Pu'un réh pané belah irah ke' , ka' ha' réh , Jin ineu' iah alaa' ha' tebaraa' éh kenat ? Kineu' jalan iah jam éh kenat ? Kineu' jalan iah omok maneu' telana' éh ja'au kenat , ha' réh .
40013055	Bé' énéh éh anak tukeng kayeu' rai ? Kineu' , bé' éh Meriam tinen néh , ngan padéé' néh Yakub ngan Yusup ngan Simon ngan Yudas rai ?
40013056	Pu'un padéé' néh redo mokoo' tong leboo' tam siteu' nah ne' . Kineu' éh ke' néh omok maneu' kenat , ha' réh .
40013057	Inah maneu' réh bet éh awah . La'ah ha' Yésus ngan réh , Kelunan éh nabi Tuhan , pu'un kelunan sepah éh semah-semah péh , bang tong leboo' néh tengéé' ngan belah irah lua' néh tengéé' bé' réh pu'un sepah éh , ha' néh .
40013058	La'ah bé' Iah maneu' telana' ineu'-ineu' éh ja'au tong leboo' néh tengéé' uban réh bé' ngelan tong Iah .
40014001	La'ah tovoo' inah péh raja' Herodis éh pengeja'au tong tana' Galilia , menéng rengah tong kekat penganeu' Yésus .
40014002	La'ah Herodis nah pané ngan irah éh pu'un ngan néh , ka' ha' néh , Yésus nah éh mu'un néh Yohanes Batis betéé' jin patai néh éh , nah ke' néh pu'un penyukat omok maneu' kekat telana' inah , ha' néh .
40014003	Uban hun lepah nah pu'un Herodis nyohoo' kelunan ngamit Yohanes ngan ngejeret éh ngan masek éh lem lamin tutup . Herodis nyohoo' réh maneu' kenat naneu' Herodias éh do Pilipus éh padéé' Herodis nah .
40014004	Pinaa' koléé' Yohanes nah meta' Herodis nah ngan bara' ngan néh , Bé' tekep ke' alaa' do padéé' ko' , ha' néh .
40014005	Tovoo' Yohanes pané kenat Herodis juk mematai éh , bang medai éh kelunan Yahudi uban irah Yahudi nah jam Yohanes nah kelunan éh kevéléé' Tuhan ke' néh bara' ha' Tuhan ngan réh .
40014006	Avéé' tong jah dau ja'au , dau réh ngajung Herodis uban réh seruh tong lohoo' néh , anak Herodias éh redo , sayau tong jumen réh béé . Jian kenin Herodis na'at éh ,
40014007	ngan iah pesupa jajii' ngan néh , ha' néh , Ineu'-ineu' éh juk nenyat ko' ngan ké' , adang ké' mena' éh ngan ko' dat , ha' néh .
40014008	Boh anak inah kivu ha' tinen néh ngan bara' ngan Herodis , Jian ke' tioo mena' ulun Yohanes Batis lem pigan ko' mena' éh ngan ké' , ha' néh .
40014009	Tusah mu'un-mu'un kenin raja' Herodis menéng ha' néh kenat , bang bé' éh omok pepiso ha' néh tong jajii' néh ngan redo inah tong jumen kekat kelunan ri' . Inah iah nyohoo' kelunan tai maneu' barei' pengenyat anak inah .
40014010	Iah nyohoo' kelunan tai ngulep ulun Yohanes .
40014011	Pu'un réh alaa' ulun Yohanes lem pigan ngan mena' éh ngan anak inah , boh anak inah patet éh ngan tinen néh .
40014012	La'o inah bakéh Yohanes nah tai alaa' patai néh ke' réh nanem éh , boh réh tai bara' éh ngan Yésus .
40014013	Hun Yésus menéng rengah réh mematai Yohanes nah , piso éh jin sinah jalan alut tai mokoo' tong tana' . Hun kelunan pinaa' jam Iah lepah tai kenat , tai réh jin siget leboo' lakau jalan tana' tavin éh .
40014014	Musit Yésus jin alut ngan hun Iah na'at kelunan pinaa' nah , penika néh réh , Iah peka'o kelunan éh sakit .
40014015	Sioo' dau tahup inah , irah éh bakéh Yésus nah tuai tavin éh . Ka' ha' réh ngan néh , Tahup dau tam teu' dat , bé' pu'un ineu'-ineu' siteu' jalan réh omok pitah penguman réh . Jian Ke' nyohoo' réh moléé' ke' réh omok tai leboo' melih penguman réh jin irah , ha' réh .
40014016	Ha' Yésus mipa réh , Bé' makat Akeu' juk nyohoo' réh moléé' , jian ka'ah mena' penguman réh , ha' néh .
40014017	Ha' irah bakéh néh améé' pu'un , lemah awah roti ngan duah de' ke' usah seluang ha' réh .
40014018	Ha' Yésus ngan réh , Jian keh mena' roti ngan seluang inah ngan ké' , ha' néh .
40014019	Boh éh nyohoo' irah pinaa' nah menyun , ngan Iah alaa' lemah roti ngan duah seluang iri' ngan Iah kepuh tai langit sebayang bara' jian kenin tong ka'an inah . La'o inah Iah mutip éh ke' néh mena' éh ngan irah bakéh néh , boh irah petulat éh ngan irah pinaa' nah .
40014020	Irah kelunan pinaa' nah kuman pah avéé' réh beso . La'o réh kuman irah bakéh Yésus nah tipun kekat la'an éh uban kinan réh nah , penoo' jah poloo' duah gaweng neu' néh .
40014021	La'ah kekat irah éh kuman nah lemah ibu irah éh lakei' awah , ngan pu'un irah redo ngan anak kepéh .
40014022	La'o inah Yésus nyohoo' irah bakéh néh tai lem alut tai papit baa' Banget inah saa' tenah , ngan Iah nyohoo' irah pinaa' nah tai moléé' .
40014023	La'o réh moléé' , Yésus lakau tengéé' tai jah tokong ke' néh sebayang . Avéé' dau tahup Iah tengéé' mokoo' sinah .
40014024	La'ah irah bakéh néh lepah memesai juu' jin dirin baa' ngan pu'un lipak ja'au tong réh neu' kepu .
40014025	Tovoo' dau danii' rema Yésus lakau bau baa' inah tavin alut réh nah .
40014026	Hun inah bakéh Néh na'at éh lakau bau baa' nah medai réh , beru'en ine' ha' réh ngeradau réh Medai éh .
40014027	Yésus tioo pané ngan réh , Mai keh medai , Akeu' itut de' , ha' néh .
40014028	Boh Péterus pané ngan néh , O Tuhan , hun néh Ka'au' mu'un , jian ke' nyohoo' akeu' jalan bau baa' iteu' tavin ke' , ha' néh .
40014029	Boh Yésus bara' ngan néh , Tuai ke' , ha' néh . Péterus tioo tuhun jin alut lakau bau baa' tavin Yésus .
40014030	Bang hun iah nesen kepu pu'un gahang , medai éh , tioo menyet éh . Iah ngeradau , O Tuhan , ko' alaa' ku' , ha' néh .
40014031	Pelapah Yésus nyelaka' ojoo' néh ke' néh ngamit éh , ka' ha' néh , Si'ik awah pengelan ko' , kineu' ke' bé' ngelan mu'un , ha' néh .
40014032	Boh rawah tai lem alut ngan kepu nah pawah kepéh .
40014033	La'ah irah bakéh Yésus éh pu'un lem alut nah seva' Yésus . Ka' ha' réh , Adang Ka'au' Anak Allah , ha' réh .
40014034	La'o réh papit baa' Banget nah , avéé' réh tong tana' Genesaret ,
40014035	hun irah tong tana' inah na'at Yésus kejam réh éh iah . Irah tioo tebai kekat kelunan éh sakit jin tutuh tana' inah ngan mihin réh tavin Yésus .
40014036	Gahang mu'un kenin réh menyat éh kejeraa' kelunan sakit ngejeming sapét tapak livah pakai Néh . La'ah kekat kelunan éh ngejeming tapak livah pakai Néh nah , ma'o réh jin kesakit réh .
40015001	La'ah pu'un kuraa' irah éh kivu adet Parisi ngan irah guru éh nebaraa' tong sohoo' lem Surat Musa , tuai jin Yérusalem tavin Yésus . Ka' ha' réh neteng Yésus ,
40015002	Kineu' bakéh ko' bé' kivu kekat adet ngan ha' tebaraa' jin tepun mé' . Bé' réh kivu adet mé' tong mé' pohéé' ojoo' mé' teka mé' kuman , ha' réh .
40015003	Ha' Yésus mipa réh , Uban ineu' keh ngelapah tong sohoo' Allah ngan kivu kekat adet ka'ah ke' awah ,
40015004	Uban ka' ha' Allah , Jian ke' ngerera' tong tamen tinen ko' . Jah ha' Allah kepéh , séé'-séé' éh pané ngesa'at tamen tinen néh , jian mematai éh , ha' néh .
40015005	Bang ka'ah nebaraa' kelunan ka' , hun néh pu'un ineu'-ineu' ke' néh omok nolong tamen tinen néh bang hun néh bara' ka' , Bé' akeu' mena' iteu' ngan ko' uban néh anah Allah ,
40015006	neu' keh nebaraa' kelunan pané kenat , inah maneu' réh bé' ngerera' tong tamen tinen réh . Inah keh bet sohoo' Allah ngan kivu ha' tebaraa' ka'ah ke' .
40015007	Adang keh kelunan éh ngelayoo' sebayang . Teneng mu'un ha' nabi Yesaya tong éh benara' néh tong ka'ah , ka' ha' Yesaya nah ,
40015008	Inah ha' éh benara' Allah , Pohoo' kelunan iteu' seva' Akeu' palaa' ha' ujun réh awah , bang kenin réh juu' jin Akeu' .
40015009	Tuyah-tuyah awah réh seva' Akeu' , uban réh bara' tong ha' tebaraa' éh jin kelunan awah pekua' barei' éh ha' Ké' mu'un , bang bé' éh ha' Ké' , ha' Allah nah .
40015010	Boh Yésus tebai kelunan pinaa' ke' néh bara' ngan réh , Jian keh menéng ngan nesen .
40015011	Bé' pu'un ineu'-ineu' éh jin kinan kelunan éh omok ngesa'at kenin néh , bang kekat éh musit jin kenin kelunan , inah éh ngesa'at kenin néh , ha' néh .
40015012	Boh irah bakéh Yésus tuai tavin éh kepéh , ka' ha' réh , Sa'at kenin irah Parisi menéng ha' ko' iri' de' , ha' réh .
40015013	Ha' Yésus mipa réh , Siget-siget inan éh bé' nulah Tamen ké' éh tong seruga , adang réh mavut éh da' .
40015014	Mai keh tusah seruh irah . Mu'un réh pengeja'au bang peseu' maten réh . Hun kelunan peseu' tupat majak bakéh néh éh peseu' , rawah béé pata pelohoo' lem luvang , ha' néh .
40015015	Boh Péterus neteng éh , Jian ke' bara' sin ha' tapan ko' inah ngan améé' , ha' néh .
40015016	Ha' Yésus ngan néh , Kineu' ke' to bé' nesen éh .
40015017	Bé' ke' jam kekat-kekat éh kinan kelunan tai lem betuken néh awah éh , boh éh pelapah pega' kepéh .
40015018	Bang kekat-kekat éh musit jin ujun néh , éh mu'un néh , inah éh musit jin kenin néh , kekat inah éh omok ngesa'at kenin néh .
40015019	Uban jin dalem kenin néh inah jalan kekat penyeruh néh éh mihin éh tai mematai kelunan , ngan petuyang , bavah péh , ngan nekau , ngan kenyo , ngan pané ngesa'at ngaran kelunan péh .
40015020	Kekat inah éh ngesa'at kenin kelunan . Bang hun keh kuman , na' péh keh bé' kivu kekat adet réh , bé' inah ngesa'at kenin keh , ha' néh .
40015021	Lakau Yésus jin sinah tai tana' déhéé' leboo' Tirus ngan leboo' Sidon .
40015022	La'ah tuai jah redo jin tana' Kana'an tavin éh . Ka' ha' redo inah ngan néh , O lakei' ja'au , Anak Daud , jian ke' pika akeu' . Anak ké' éh redo pu'un éh nasek balei' , keta mu'un-mu'un éh neu' balei' inah , ha' néh .
40015023	Bang bé' Yésus pané ineu'-ineu' ngan néh . Boh irah bakéh Yésus nah tai tavin éh ke' réh pané ngan néh , ha' réh , Jian ke' nyohoo' éh moléé' , bé' mé' keloo' éh kivu tam ngan pané-pané kenat , ha' réh .
40015024	Boh Yésus mipa ha' réh , ka' ha' néh , Tamen ké' nyohoo' Akeu' tai ngan irah domba éh tawang belah pohoo' Yahudi , bé' iah nyohoo' Akeu' tai ngan kelunan éh tengéé' pohoo' , ha' néh .
40015025	Hun redo inah menéng ha' néh pané kenat , redo inah tioo tai ngejekuu' lep néh déhéé' gem Yésus . Ka' ha' néh , O lakei' ja'au , jian ke' nolong akeu' , ha' néh .
40015026	Boh Yésus mipa ha' néh ka' , Bé' tekep alaa' ka'an jin irah anak ngan mena' éh ngan aseu' awah , ha' néh .
40015027	Ha' redo inah kepéh . O lakei' ja'au , teneng ha' ko' kenat , bang na' péh kenat aseu' éh pu'un éh kuman dek ngan moo' éh pelohoo' tovoo' réh kuman , ha' néh .
40015028	Ha' Yésus mipa éh kepéh , O redo , ja'au mu'un pengelan ko' , barei' éh keneloo' ko' tong anak ko' nah , pu'un éh kenat , ha' néh . Tovoo' Yésus pané kenat anak inah pu'un jian ngan ma'o .
40015029	Piso Yésus jin sinah lakau déhéé' baa' Banget Galilia . Tai éh bau jah tokong ngan mokoo' sinah .
40015030	Pinaa' kelunan tuai tavin éh , pu'un réh mihin kelunan éh paket , ngan éh peseu' , ngan éh matai keluhat , ngan éh mameng , ngan pu'un irah éh jah kepéh pinaa' arong-arong kesakit réh . Pu'un réh pokoo' réh déhéé' gem Yésus ngan Iah peka'o réh .
40015031	Béé kenin kelunan pinaa' menéng ha' kelunan éh mameng nah omok pané , ngan na'at usah kelunan éh matai keluhat nah pu'un jian , ngan kelunan éh paket nah omok lakau ngan gahang , ngan kelunan éh peseu' nah pu'un ta'an kepéh . Pu'un réh mejing Allah éh kenelan kelunan Israel .
40015032	La'ah Yésus tebai irah bakéh néh ke' néh bara' ngan réh , ka' ha' néh , Pika lah kelunan pinaa' nah , teleu' dau tenéh réh pu'un ngan Ké' siteu' ne' , bé' pu'un ineu'-ineu' kinan réh . Bé' Ku' keloo' nyohoo' réh moléé' awah hun réh bé' sakui kuman dai réh tayen lem réh lakau , ha' néh .
40015033	Boh irah bakéh néh neteng éh , ha' réh , Jin semah uleu' omok alaa' ka'an sukup kelu' pakan kelunan pinaa' iteu' , bé' pu'un ineu'-ineu' siteu' ke' mé' omok pakan réh , uban tana' awah siteu' , ha' réh .
40015034	Ha' Yésus neteng irah kepéh , Kuraa' kekat roti éh pu'un ngan keh rii' ha' Néh Ha' réh , Tujuu' roti mé' ngan pu'un Kuraa' awah usah seluang siik ha' réh .
40015035	Boh Yésus nyohoo' irah pinaa' nah menyun .
40015036	Boh éh alaa' tujuu' roti inah ngan seluang nah , inah Iah sebayang bara' jian kenin ngan Allah , la'o inah Iah mutip éh ke' néh mena' éh ngan irah bakéh néh , irah bakéh néh petulat éh ngan irah pinaa' nah .
40015037	Kekat irah pinaa' nah kuman pah avéé' réh beso . Irah bakéh Yésus nah nyemung kekat la'an uban kinan réh , tujuu' gaweng penoo' neu' néh .
40015038	La'ah irah lakei' éh kuman nah pat ibu kekat réh ngan pu'un irah redo ngan irah anak kepéh .
40015039	La'o inah Yésus nyohoo' kelunan pinaa' nah moléé' , Iah tai lem alut lakau tai tana' Magadan .
40016001	La'ah tuai irah Parisi ngan irah éh kivu adet Saduki tuai tavin Yésus . Irah juk pesala' éh , inah réh nyohoo' éh maneu' jah telana' ja'au éh omok pepoléng Allah pu'un ngan Néh .
40016002	Boh Yésus bara' ngan réh ,
40016003	Hun keh na'at ahéng tong langit , telah hun iteu' , ha' keh , ngan pu'un éh telah . Hun keh na'at langit baleng , taa' dau dat , ha' keh , ngan pu'un éh taa' . Ka'ah jam seruh hun néh juk taa' ngan bé' péh neu' keh na'at langit , bang bé' keh jam seruh tong kekat telana' éh pu'un sioo' hun iteu' .
40016004	Sa'at mu'un kelunan éh murip hun iteu' , bé' réh ngelan tong Tuhan . Ka'ah nyohoo' Akeu' maneu' jah telana' ja'au , bé' Akeu' maneu' éh dat . Jah awah telana' ngan ka'ah , inah éh telana' tong Nabi Yunus , ha' néh . La'o inah Iah piso jin réh .
40016005	La'ah hun irah bakéh Yésus papit saa' dipa baa' banget , kelepan réh mihin roti .
40016006	La'ah ha' Yésus ngan réh , Mavaa' keh jian-jian tong tawan-pekevat éh penakai kelunan Parisi ngan irah Saduki , ha' néh .
40016007	Boh irah bakéh néh pané belah irah ke' , ka' ha' réh , Kenat ha' néh uban tam ngelepan mihin roti rit , ha' réh .
40016008	La'ah kejam Yésus ha' réh pané kenat , boh éh neteng réh , Uban ineu' keh pané kenat bara' bé' pu'un roti ? Si'ik mu'un pengelan keh .
40016009	Kineu' keh to bé' nesen . Kineu' keh , bé' keh nesen tong éh neu' ké' tovoo' ké' mutip lemah roti jalan ké' pakan lemah ibu kelunan rai ? Kuraa' gaweng la'an ka'an éh senemung keh rai ?
40016010	Ngan hun ké' mutip tujuu' roti jalan ké' pakan pat ibu kelunan rai , kuraa' gaweng la'an éh senemung keh ?
40016011	Kineu' keh bé' nesen tong ha' ké' ri' , bé' Akeu' pané tong ka'an nah mu'un . Mavaa' keh jian-jian tong tawan-pekevat éh penakai irah Parisi ngan irah Saduki , ha' néh .
40016012	Boh irah nesen bé' Iah nyohoo' réh mavaa' tong tawan-pekevat éh penakai kelunan , bang Iah nyohoo' réh mavaa' dai réh tawang neu' ha' tebaraa' éh benara' irah Parisi ngan irah Saduki péh .
40016013	La'ah tai Yésus tong tana' tutuh leboo' Kaisarea Pilipi , sinah éh neteng irah bakéh néh , ka' ha' néh ngan réh , Kineu' Kunah irah séé' Anak Kelunan nah kunah ? ha' néh .
40016014	Ha' réh mipa éh , Ha' jelua' réh bara' Yohanes Batis , pu'un jelua' réh bara' ke' kepéh , Elia , ngan pu'un jelua' réh bara' Yéremia , ngan pu'un jelua' réh bara' , barang jah nabi Tuhan , ha' réh .
40016015	Iah neteng réh kepéh , Bang kineu' ha' ka'ah , séé' Ku' kunah ka'ah , ha' néh .
40016016	Ha' Simon Péterus mipa éh , ka'au' éh Kristus éh Anak Allah éh murip , ha' néh .
40016017	Ha' Yésus kepéh , O Simon anak Yohanes , murung kenin ko' uban bé' ke' jam éh neu' kelunan éh bara' éh ngan ko' , bang Tamen ké' éh tong seruga Iah éh mena' pengejam inah ngan ko' .
40016018	Akeu' bara' ngan ko' , ka'au' Péterus barei' bateu' , ngan tong bateu' inah Akeu' juk suai sidang ké' , bé' pu'un ineu'-ineu' éh omok kebéé éh , patai péh bé' omok .
40016019	Akeu' mena' penyukat ngan ko' bau irah éh lem nihau ké' . Ineu'-ineu' éh bé' buhaa' ko' neu' kelunan tong tana' iteu' , kenat péh éh tong seruga kepéh . Ngan ineu'-ineu' éh kejeraa' ko' neu' réh tong tana' iteu' , kenat péh éh tong seruga kepéh , ha' néh .
40016020	La'o inah Yésus meta' réh bara' Iah éh Kristus . Bé' Iah buhaa' réh bara' éh ngan séé'-séé' péh .
40016021	Jin la'o inah , inah éh bu'un Yésus pané petek ngan irah bakéh néh bara' tong pematai néh , ka' ha' néh , Adang tekep Ku' tai leboo' Yérusalem ngan jam keta mu'un neu' irah pengeja'au Kemiti Yahudi ngan neu' irah pengeja'au imam ngan neu' irah guru éh nebaraa' tong sohoo' lem Surat Musa . Adang réh pu'un mematai Akeu' ngan tong keteleu' dau , Tuhan juk pebetéé' Akeu' kepéh , ha' néh .
40016022	Boh Péterus mihin éh tengéé' ke' néh meta' éh pané kenat , ka' ha' néh , O Tuhan , mai Allah kejeraa' ineu'-ineu' teneng tong ka'au' kenat , ha' néh .
40016023	Boh Yésus pupah ke' néh pané ngan Péterus , ka' ha' néh , Kelap ke' Sitan , Ka'au' juk mapat jalan Ké' awah , kekat penyeruh ko' inah , bé' éh jin Allah , jin tana' iteu' awah éh , ha' néh .
40016024	Boh Yésus bara' ngan irah bakéh néh , ha' néh , Hun pu'un séé'-séé' juk kivu Akeu' , mai éh kivu pengeloo' néh tengéé' , bang siget-siget dau jian éh alaa' salib néh tengéé' ke' néh kivu Akeu' .
40016025	Kelunan éh seruh juk mihau urip néh tong tana' awah , tawang urip néh inah , kenat péh kekat pengeloo' néh kepéh . Bang kelunan éh bet kekat pengeloo' néh tengéé' ke' néh ngajung Akeu' dalem kekat penganeu' néh , kelunan inah éh omok murip mu'un .
40016026	Ineu' gunah hun kelunan alaa' kekat éh tong tana' iteu' hun usah néh tengéé' tawang ? Bé' pu'un gunah néh . Bé' pu'un ineu'-ineu' éh omok nena' néh ke' néh omok alaa' urip néh kepéh .
40016027	Uban Anak Kelunan juk tuai lem kekat pengaren Tamen Néh ngan meliket Néh , ngan mena' oléé' siget usah pekua' barei' penganeu' réh tong tana' .
40016028	Akeu' bara' mu'un ngan keh , pu'un kelunan siteu' éh bé' omok matai avéé' néh na'at Anak Kelunan tuai Raja' , ha' néh .
40017001	Nem dau la'o inah Yésus mihin Péterus ngan rawah éh pepadéé' , Yakub ngan Yohanes tai jah tokong éh bau .
40017002	Tovoo' réh na'at éh sinah , Paléu layan da'in Yésus , mening éh barei' maten dau , ngan pakai néh mebéng ngilap .
40017003	Boh réh teleu' bakéh néh na'at Musa ngan Elia pu'un pané ngan Yésus .
40017004	Boh Péterus pané ngan Yésus , ka' ha' néh , O Tuhan , jian uban tam pu'un siteu' , kineu' Ke' , keloo' ke' mé' maneu' teleu' lamin pai siteu' , jah anah ko' , jah anah Musa , ngan jah anah Elia , ha' néh .
40017005	Tovoo' néh pané kenat pu'un jah avun éh mening lihep tong réh , ngan pu'un jah ha' éh nenéng réh jin avun inah , ka' ha' néh , Iteu' éh Anak Ké' éh kemurung Ké' , payoo' mu'un kenin Ké' tong Néh , jian keh menéng ha' Néh . Kenat ha' jin lem avun inah .
40017006	Hun irah bakéh Néh menéng ha' inah , medai mu'un-mu'un réh , kuba' réh tong tana' .
40017007	Boh Yésus tai tavin réh ke' néh mapai ojoo' néh tong réh , ha' néh ngan réh , Mai keh medai , betéé' keh , ha' néh .
40017008	Boh réh betéé' ngan bé' pu'un séé'-séé' lah ta'an réh sinah , bang Yésus nah awah to sinah ta'an réh .
40017009	Hun réh rahoo' tokong Yésus pané ngan réh kepéh , ka' ha' néh , Mai keh bara' éh ta'an keh ri' da' avéé' Anak Kelunan betéé' kepéh jin patai , ha' néh .
40017010	Boh irah bakéh néh neteng éh , Kineu' irah guru éh nebaraa' tong sohoo' lem Surat Musa bara' Elia juk tuai tenah , ha' réh .
40017011	Ha' Yésus mipa réh , Adang Elia tuai tenah ke' néh petenup kekat jalan .
40017012	Bang inah Akeu' bara' ngan keh , Pu'un Elia lepah avéé' tenéh , bang bé' réh jam éh , irah maneu' éh kivu kenin réh tengéé' . Barei' inah kepéh irah juk maneu' Anak Kelunan , ha' néh .
40017013	Boh irah bakéh néh nesen Iah pu'un bara' tong Yohanes Batis .
40017014	La'o Yésus ngan irah bakéh néh moléé' tavin irah pinaa' kepéh , tuai jah kelunan tavin Yésus ngan ngejekuu' lep néh tong jumen Néh .
40017015	Ka' ha' néh ngan Yésus , O lakei' ja'au , pika anak ké' , ngelayau iah tayen kuba' riet usah néh ngan ngebura' ujun néh . Jelua' koléé' iah kuba' lem luten , ngan jelua' koléé' lem baa' .
40017016	Pu'un ku' mihin éh tavin bakéh ko' bang bé' réh omok mega' éh , ha' néh .
40017017	Ha' Yésus mipa éh O ka'ah kelunan éh bé' ngelan ngan tawang ! Kuraa' kelebéé la'ah Akeu mokoo' ngan keh ? Kuraa' kelebéé la'ah Akeu' kebit kenin ngan keh ? Jian keh mihin anak inah siteu' , ha néh .
40017018	Boh Yésus nyohoo' balei' nah pega' ngan pu'un éh tioo pega' jin anak inah , pelapah anak inah ma'o jin kesakit néh .
40017019	Boh irah bakéh Yésus tuai tengéé' ke' réh neteng Yésus , ha' réh , Uban ineu' ke' améé' bé' pu'un penyukat mega' balei' nah , ha' réh .
40017020	Ha' Yésus ngan réh , Uban keh kurang pengelan tong Allah . Akeu' bara' mu'un ngan keh , hun keh ngelan , na' péh pengelan keh si'ik awah barei' tulin buaa' kayeu' sesawi nah , omok keh bara' ngan tokong iteu' , Piso ke' jin siteu' , adang néh pu'un piso . Hun keh ngelan omok keh maneu' ineu'-ineu' .
40017021	Bang tong balei' éh barei' balei' inah , bé' éh omok pega' bang neu' kelunan sebayang ngan kelaset awah , boh éh omok pega' , ha' néh .
40017022	Hun irah bakéh Yésus pu'un pemung kepéh tong tana' Galilia , ka' ha' Yésus ngan réh , Hun iteu' danii' mu'un jaka' kelunan juk mena' Anak Kelunan ngan irah éh maneu' éh ,
40017023	adang réh pu'un mematai éh , bang tong keteleu' dau , Tuhan pu'un pebetéé' éh kepéh jin patai néh , ha' néh . Besau kenin irah bakéh néh menéng ha' néh kenat .
40017024	Hun Yésus ngan irah bakéh néh avéé' tong Kapernaum , kelunan éh alaa' sukai tuai tavin Péterus . Ka' ha' réh ngan néh , Kineu' guru ko' , pu'un éh mena' sin barei' éh nena' uleu' Yahudi ke' réh petenup ineu'-ineu' éh juk penakai lu' tong Umaa' Allah , ha' réh .
40017025	Ha' Péterus mipa réh , Oo' pu'un éh mena' éh , ha' néh . Hun Péterus tai lem lamin boh Yésus neteng éh , ha' néh , Kineu' Simon , séé' éh tekep mena' sukai ngan irah raja' tong tana' , kineu' , irah éh tuai jin tana' éh jah , ha' néh .
40017026	Ha' Péterus mipa éh , Tekep irah éh tuai jin tana' éh jah mena' éh , ha' néh . La'ah ha' Yésus ngan néh , Hun néh kenat bé' tusah irah éh pohoo' tong tana' inah mena' éh .
40017027	Bang dai lu' ngesa'at kenin irah , jian ke' tai baa' banget ngelesai . Seluang éh kuman lesai ko' , inah ko' alaa' , hun ko' na'at lem ujun néh pu'un sin lem ujun néh . Jian ke' alaa' sin inah ngan mena' éh ngan réh , inah sukup palaa' bayan sukai toh , ha' Yésus ngan Péterus .
40018001	Tovoo' Yésus pané ngan Péterus , tuai irah bakéh Yésus neteng éh , ha' réh , séé' mé' omok ja'au jin belah kekat mé' tong retek Allah Pengeja'au , ha' réh .
40018002	Boh Yésus tebai jah anak ke' néh petekedéng éh tong jumen réh béé ,
40018003	ka' ha' néh , Akeu' bara' mu'un ngan keh , hun keh bé' paléu' kenin barei' kenin irah anak , bé' keh omok tai lem nihau Allah .
40018004	Kelunan éh omok ja'au tong retek Allah Pengeja'au , inah éh kelunan éh ngediva' kenin néh éh barei' kenin anak iteu' .
40018005	La'ah séé'-séé' éh alaa' anak kenat lem ngaran Ké' , inah iah alaa' Akeu' , ha' néh .
40018006	Ha' Yésus kepéh , La'ah tong irah anak si'ik iteu' éh ngelan tong Akeu' , hun néh pu'un séé'-séé' éh mihin réh petat , pelapah jian réh marau kelunan inah tai tana' éh jah , jin néh mokoo' ngan murip belah pohoo' néh ngan mihin réh petat kenat .
40018007	Pika kelunan tong tana' iteu' uban pinaa' arong-arong jalan éh omok pepetat réh . Adang néh pu'un kenat , bang pika kelunan éh mihin réh petat kenat , uban ja'au mu'un penusah tong iah .
40018008	Hun néh ojoo' ko' , barang gem ko' , éh mihin ke' petat , jian ke' mugen éh . Pelapah jian ke' murip ngan jebila' ojoo' ngan jebila' gem ko' awah , jin hun ko' tai luten meraka ketem duah ojoo' ngan gem .
40018009	Kenat péh hun néh maten ko' éh mihin ke' petat , jian ke' nirok mega' éh , pelapah jian ke' murip ngan jebila' maten ko' awah , jin hun ko' tai luten meraka ketem duah maten , ha' Yésus ngan réh .
40018010	Ha' Yésus kepéh , Mai keh muau irah anak si'ik . Akeu' bara' ngan keh , meliket réh éh tong seruga ngelayau réh pu'un tong jumen Tamen ké' tong seruga .
40018011	Uban Anak Kelunan pu'un tuai dokoo' néh pitah kekat irah éh tawang .
40018012	Jian keh seruh , hun néh pu'un kelunan éh pu'un jah ato domba , ngan pu'un jah usah éh tawang , kineu' tepun néh ? Adang tepun néh pokoo' domba éh pinaa' nah tong tokong ke' néh tai pitah éh tawang nah .
40018013	Hun néh jam éh kepéh , murung kenin néh tong néh jin kemurung néh tong domba éh pinaa' nah éh bé' tawang .
40018014	Barei' inah péh Tamen keh tong seruga , bé' Iah keloo' jah-jah usah anak si'ik tawang , ha' néh .
40018015	La'ah ha' Yésus , Hun padéé' ko' dalem Tuhan maneu' ineu'-ineu' éh bé' teneng , Jian Ké' tai pané ngan néh ke' néh nesen penyala' néh . Bang jian ke' tai tengéé' selem-selem pané ngan néh . Hun iah pu'un kivu ha' ko' , inah ké' pu'un mihin éh moléé' kenin kepéh tong Tuhan .
40018016	Bang hun néh bé' keloo' mihau ha' ko' , jian ke' mihin jah-duah usah kepéh ngan ko' , dokoo' éh pu'un barei' ha' lem surat Allah éh bara' ka' , Hun kelunan bara' tong kesa'at kelunan , tekep éh pu'un duah-teleu' usah kepéh éh bara' tong néh , dokoo' jam éh pu'un kenat mu'un , ha' lem surat Tuhan .
40018017	Bang hun néh bé' keloo' mihau ha' duah-teleu' usah keh inah , boh bara' éh ngan kekat kelunan sidang kepéh . Hun néh bé' keloo' mihau ha' irah sidang , boh keh bet éh awah , ngioo' éh barei' kelunan éh bé' ngelan , barei' irah éh alaa' sukai awah , ha' Yésus ngan réh .
40018018	Ha' Yésus ngan réh , Akeu' bara' ngan keh , tong ineu'-ineu' éh bé' buhaa' keh neu' kelunan tong tana' iteu' éh bé' teneng ngan éh bé' jian , kenat péh éh tong seruga kepéh , bé' kelunan omok maneu' éh . Kenat péh tong ineu'-ineu' éh keh buhaa' kelunan maneu' tong tana' iteu' , kenat péh éh tong seruga , omok réh maneu' éh , ha' néh .
40018019	Ha' néh kepéh , La'ah Akeu' bara' ngan keh , hun duah usah tong tana' sebayang menyat ineu'-ineu' ngan pekua' kenin tong néh , adang Tamen ké' tong seruga pu'un maneu' pekua' pengenyat roh inah .
40018020	Uban semah-semah pu'un duah-teleu' usah petipun dalem ngaran ké' , sinah ke' Akeu' pu'un , ha' néh .
40018021	Boh Péterus tuai tavin Yésus ngan neteng éh , ka' ha' néh , O Tuhan , hun padéé' ké' maneu' éh bé' teneng ngan ngesa'at kenin ké' , kuraa' koléé' ku' tekep pika éh awah ngan mega' penyala' néh ? Kineu' , avéé' tujuu' koléé' , ha' Péterus ngan néh .
40018022	Ha' Yésus mipa éh , Bé' makat éh tujuu' koléé' awah , bang avéé' tujuu' poloo' koléé' tujuu' .
40018023	Uban tong retek Allah Pengeja'au , inah éh barei' ha' tapan tong jah raja' éh nyohoo' kekat irah éh pu'un utang ngan néh , mematai utang néh .
40018024	Lem néh nyohoo' réh kenat , pu'un réh mihin jah kelunan tavin éh , éh pu'un utang juta-juta rigit .
40018025	Bang kelunan éh pu'un utang nah bé' pu'un ineu'-ineu' palaa' néh omok mematai utang néh inah . Boh pengeja'au néh nyohoo' réh mihin éh tai jalan pebelih ke' réh melih usah néh , ngan redo néh , ngan anak néh , ngan kekat livah néh béé , palaa' néh mematai utang néh .
40018026	Boh kelunan sohoo' inah ngejekuu' lep néh tong jumen pengeja'au néh , ka' ha' néh , Jian ke' kebit kenin ngan ké' , ko' pika akeu' , akeu' ke' mematai kekat utang ké' inah da' , ha' néh .
40018027	Boh pengeja'au inah pika éh ngan bet kekat utang néh ngan ngelepu éh .
40018028	Ha' Yésus kepéh , La'ah hun kelunan sohoo' nah musit , temeu' éh ngan jah kelunan sohoo' éh jah kepéh éh pu'un utang ngan néh , si'ik awah utang néh . Boh éh ngamit bakéh néh nah ke' néh mahat batok néh . Ka' ha' néh , Jian ke' pelapah mematai utang ko' , ha' néh .
40018029	La'ah bakéh néh inah ngejekuu' lep tong jumen néh ngan menyat pika ngan néh . Ka' ha' néh , Jian ke' kebit kenin ngan ké' , akeu' ke' mematai kekat utang ké' inah da' , ha' néh .
40018030	Bang kelunan sohoo' nah , bé' iah pika éh , iah nyohoo' réh bet éh awah lem lamin tutup , avéé' néh mematai utang néh .
40018031	Mujah kenin irah kelunan sohoo' éh jah jam kenin néh bé' pu'un pika kenat . Irah tioo tai tavin pengeja'au réh bara' éh ngan néh .
40018032	Boh pengeja'au nah tebai kelunan sohoo' nah kepéh , ka' ha' néh ngan néh , Kelunan Sohoo' éh Sa'at . Uban ko' menyat akeu' pika ke' , pu'un ku' pika ke' ngan bet kekat utang ko' awah .
40018033	Kineu' ke' bé' jam pika bakéh ko' barei' akeu' pu'un pika ke' nah , ha' néh .
40018034	Merek mu'un pengeja'au néh ngan néh . Pu'un éh nyohoo' réh mena' éh tong lamin tutup avéé' néh mematai kekat utang néh , ha' Yésus ngan réh .
40018035	La'ah ha' néh kepéh , Kenat péh penganeu' Tamen ké' tong seruga tong siget-siget usah keh hun keh bé' jam pika padéé' keh jin kenin keh mu'un , ha' néh .
40019001	La'o Yésus bara' kekat ha' néh inah ngan réh , lakau éh jin Galilia tai tana' Yudea kepéh , éh dipa baa' Yordan .
40019002	Pinaa' kelunan kivu éh tai sinah ngan pu'un éh peka'o réh .
40019003	La'ah tuai kuraa' kelunan Parisi pané ngan néh ke' réh omok pesala' éh . Ka' ha' réh ngan néh , Tong ukum tebaraa' lu' , ineu' sala' éh neu' kelunan éh ke' néh omok petat jin redo néh , ha' réh .
40019004	Ha' Yésus mipa réh , Bé' keh pu'un purung lem surat Tuhan tong ha' éh bara' ka' , bu'un-bu'un sahau Allah suai lakei' ngan suai redo ,
40019005	naneu' inah adang éh lakei' tekep pokoo' tamen tinen néh ke' néh tai pemung ngan redo néh , inah rawah jah awah kenin , kenat ha' Allah nah . Inah maneu' rawah bé' duah usah la'ah .
40019006	Uban néh kenat ineu'-ineu' éh lepah pepemung Allah , mai buhaa' kelunan pepetat éh , ha' néh .
40019007	Ha' irah Parisi kepéh , Hun néh kenat kineu' Musa nyohoo' mé' maneu' surat bara' mé' juk petat , ha' réh .
40019008	Ha' Yésus kepéh , Pu'un éh kenat sohoo' Musa ngan keh uban keh mahéng kenin . Bang bu'un-bu'un Allah suai kelunan bé' éh nyohoo' éh kenat .
40019009	Inah Akeu' bara' ngan keh , séé'-séé' éh petat jin redo néh , hun redo inah bé' pu'un tavin kelunan éh jah , hun néh petat awah jin néh ngan alaa' redo éh jah , inah iah petuyang , ha' néh .
40019010	Ha' irah bakéh Yésus ngan néh , Hun néh kenat tong lakei' éh pu'un redo , pelapah jian mokoo' tengéé' awah mai kawin , ha' réh .
40019011	Ka' ha' Yésus mipa ha' irah bakéh néh , Bé' éh kekat kelunan omok ngeretep mokoo' kenat , bang irah éh neu' Allah omok mokoo' kenat , inah awah éh omok .
40019012	Uban jelua' kelunan bé' réh kawin , uban jin bu'un lohoo' réh pohoo' réh bé' keloo' kawin . Jelua' kepéh bé' omok kawin uban naneu' kelunan éh jah irah nyalun . Jelua' kepéh bé' réh kawin uban irah maneu' kereja' ké' . Séé'-séé' éh omok nesen , jian iah alaa' ha' tebaraa' iteu' , ha' néh .
40019013	La'ah pu'un kelunan mihin anak réh tavin Yésus ke' néh mapai ojoo' Néh tong réh ngan sebayang réh . Bang irah bakéh Yésus sa'at ha' maneu' réh .
40019014	Boh Yésus pané ngan réh , ka' ha' néh , Kejeraa' kekat irah anak tavin Akeu' , mai keh meta' réh , uban kelunan séé'-séé' éh barei' anak inah , inah éh kelunan éh pu'un lem nihau Allah , ha' néh .
40019015	Boh éh mapai ojoo' néh tong réh . La'o inah piso éh jin sinah .
40019016	La'ah pu'un jah kelunan tavin Yésus , ka' ha' néh ngan néh , O Guru , penganeu' ineu' éh jian ké' maneu' dokoo' ké' omok alaa' urip pelinguh , ha' néh .
40019017	Ha' Yésus mipa éh , Kineu' ke' neteng Akeu' tong éh jian , jah awah éh jian , inah éh Allah . Hun ko' juk alaa' urip pelinguh , jian ke' mihau jah poloo' sohoo' Allah , ha' néh .
40019018	Ha' lakei' inah kepéh , Ineu' sohoo' néh éh tekep ké' mihau , ha' néh . Ha' Yésus kepéh , Mai ke' mematai kelunan , mai ke' nuyang , mai ke' nekau , mai ke' kenyo ,
40019019	ngerera' tong tinen tamen ko' , ngan murung padéé' ko' pekua' ke' murung usah ko' tengéé' , ha' néh .
40019020	Ha' lakei' inah kepéh , Kekat sohoo' néh inah pu'un ku' kivu éh rai , ha' néh . Ineu' la'ah éh tekep ké' maneu' kepéh , ha' néh ngan Yésus .
40019021	Ha' Yésus ngan néh , Hun ko' juk alaa' kenin éh jian mu'un , jian ke' tai melih kekat livah ko' ngan mena' kekat rigit ko' ngan kelunan kari , boh ke' pu'un pengekaya' tong seruga . La'o ko' maneu' kekat inah , jian ke' tuai kivu Akeu' , ha' néh .
40019022	Mujah kenin néh menéng ha' Yésus pané kenat uban néh kaya' mu'un .
40019023	La'o inah Yésus pané ngan irah bakéh néh , ka' ha' néh , Ma'an mu'un ngan kelunan kaya' tavin Allah ke' néh Pengeja'au néh .
40019024	Lumang jah usah unta masek lem luvang bena jin kelunan kaya' omok tavin Allah ke' néh Pengeja'au néh , ha' néh .
40019025	Hun irah bakéh néh menéng ha' néh kenat , melak réh seruh ngan peteteng réh belah irah ke' , ha' réh , Hun néh kenat ida' séé' omok alaa' urip Tuhan , ha' réh .
40019026	Yésus kepuh réh ngan Iah bara' , Adang kelunan bé' omok maneu' kenat , bang Allah omok maneu' ineu'-ineu' péh , ha' néh .
40019027	Boh Péterus bara' ngan néh , ha néh , Pu'un mé' pokoo' kekat ineu'-ineu' éh anah mé' , ke' mé' kivu Ke' , ineu' éh oléé' ngan mé' kepéh da' , ha' néh .
40019028	Ha' Yésus ngan réh , Akeu' bara' ngan ka'ah , hun Anak Kelunan tuai Pengeja'au sioo' urip maréng , ka'ah bakéh ké' iteu' éh jah poloo' duah usah nah , omok keh pengeja'au kepéh ngan petuneng jah poloo' duah betah pohoo' Israel .
40019029	La'ah siget-siget usah éh pokoo' lamin néh , barang éh padéé' néh lakei' ngan padéé' néh redo , barang éh tinen tamen néh , barang éh anak néh ngan térék néh , uban néh maneu' kereja' Ké' ngan perengah Akeu' , adang néh pu'un alaa' éh ngan pelapah pinaa' jin éh lepah pokoo' néh , ngan alaa' urip pelinguh kepéh .
40019030	Bang pinaa' kelunan éh saa' tana' hun iteu' , irah pu'un tai saa' murin kepéh , ngan irah éh saa' murin hun iteu' , irah juk tai saa' tana' kepéh ha' néh .
40020001	La'ah ha' Yésus kepéh , Tong kelunan éh pu'un lem nihau Ké' ngan Akeu' Pengeja'au réh , pu'un éh barei' ha' tapan tong kelunan éh pu'un pulah agun . Kelunan inah lakau ngivun-ngivun ke' néh tebai kelunan tuai kereja' tong pulah inah .
40020002	Iah jajii' mena' gaji pekua' kemalai réh , inah éh jah rigit pirek tong siget dau réh kereja' . Boh éh nyohoo' réh kereja' .
40020003	Avéé' musit pétéé' tai éh kepéh lakau tong jalan pebelih , sinah éh na'at kuraa' kelunan nekedéng awah bé' pu'un maneu' ineu'-ineu' .
40020004	Boh éh pané ngan réh , ka' ha' néh , Jian keh tai kereja' tong pulah ké' , ineu' gaji éh tekep da' , omok ku' mena' éh ngan keh , ha' néh .
40020005	Tai lah réh kereja' . Avéé' dau pejek , kenat péh dau kuba' , tai éh lakau tebai kelunan tuai kereja' kepéh .
40020006	Dau tahup tai éh kepéh tong jalan pebelih , iah na'at kuraa' kelunan to nekedéng sinah . Ka' ha' néh ngan réh , Ineu' neu' keh , ha' néh ,
40020007	Ha' réh mipa éh , Bé' pu'un ineu' neu' mé' , bé' pu'un kelunan nyohoo' mé' jak , ha' réh . Ha' lakei' inah kepéh , Jian keh tai kereja' tong pulah ké' , ha' néh .
40020008	Tovoo' dau merem kelunan éh pu'un pulah inah tebai pengeja'au éh mihin réh kereja' nah , ka' ha' néh ngan néh , Jian ke' tebai irah éh kereja' ri' mena' gaji réh . Mena' éh tenah ngan irah éh tuai kereja' metok awah ri' , avéé' ngan irah éh tenebai ké' tenah nah , ha' néh .
40020009	La'ah irah éh tuai kereja' dau tahup awah nah , iah mena' jah rigit pirek ngan réh .
40020010	Hun irah éh bu'un-bu'un tenebai néh kereja' ri' pu'un tuai alaa' gaji réh , adang réh seruh irah omok alaa' éh pelapah pinaa' jin irah éh tuai metok awah nah . Bang bé' éh kenat , jah rigit pirek awah ke' éh nena' néh ngan réh .
40020011	Pu'un réh alaa' rigit inah , merek réh , sa'at ha' réh maneu' lakei' éh tebai réh kereja' nah .
40020012	Ka' ha' réh , Irah éh tenebai ko' jin murin mé' iteu' ri' , metok awah réh kereja' . Améé' iteu' kereja' putung dau ngan tong pétéé' péh , bang éh nena' ko' ngan irah pekua' éh nena' ko' ngan améé' ke' éh , ha' réh .
40020013	La'ah kelunan éh pu'un pulah nah pané ngan jah usah réh , ha' néh . O kéh , bé' akeu' ngebuyuk ke' uban hun ké' tebai ke' rai pu'un ku' jajii' mena' jah rigit pirek ngan ko' , ha' néh .
40020014	Jian ke' alaa' gaji ko' , moléé' ke' . Kenin ké' tengéé' mena' gaji ngan iah éh kereja' jin murin , pekua' éh nena' ké' ngan ko' , ha' néh .
40020015	Kineu' , bé' tekep ku' maneu' ineu'-ineu' éh keneloo' ké' palaa' éh anah ké' kei ? Kineu' , sa'at kenin ko' uban ké' mena' éh pinaa' ngan irah éh jah , ha' néh .
40020016	La'ah ha' Yésus , Irah éh saa' murin pu'un réh tai saa' tenah , ngan irah éh saa' tenah pu'un réh tai saa' murin kepéh , ha' néh .
40020017	La'ah tovoo' Yésus lakau tai leboo' Yérusalem , Iah tebai irah bakéh néh éh jah poloo' duah usah nah , ke' néh pané ngan réh ,
40020018	ka' ha' néh , Jian keh mihau ha' Ké' , hun iteu' itam juk tai leboo' Yérusalem , hun tam avéé' sitai pu'un réh mena' Anak Kelunan ngan irah pengeja'au imam , ngan irah guru éh nebaraa' tong sohoo' lem Surat Musa . Pu'un réh ngukum Iah matai ,
40020019	ngan mena' éh ngan kelunan éh tengéé' pohoo' ke' réh peja' éh ngan mipok éh ngan mematai éh tong kayeu' salib , bang tong keteleu' dau Tuhan pu'un pebetéé' éh murip kepéh , ha' néh .
40020020	La'o inah tuai tinen Yakub rawah Yohanes éh anak Sabedeus , mihin rawah anak néh tavin Yésus . Pu'un éh ngejekuu' lep néh tong jumen Yésus ke' néh menyat éh kivu pekua' barei' sohoo' néh .
40020021	Ka' ha' Yésus ngan redo inah , Ineu' sohoo' ko' neu' Ké' , ha' néh . Ha' redo inah mipa éh , Akeu' nyohoo' ke' hun Ko' tuai Raja' jian Ke' kejeraa' rawah anak ké' iteu' mokoo' ngan Ko' , jah éh saa' na'au' Ko' , jah éh saa' kabéng Ko' , ha' néh .
40020022	Ha' Yésus ngan néh kepéh , ka'au' ulak pané awah bé' ke' jam seruh , bé' ke' jam tong éh pengenyat ko' kenat . Kineu' koh , omok koh ngeretep pemung ngan ké' dalem pengeketa Ké' , ha' néh . Ha' rawah mipa éh , Omok mo dat , ha' roh .
40020023	Ha' Yésus kepéh , Mu'un kawah omok pemung ngan ké' dalem pengeketa Ké' , bang bé' Ku' omok bara' séé' éh tekep mokoo' saa' na'au' ngan saa' kabéng Ké' kenat , uban Tamen ké' éh lepah ngevéléé' irah éh tekep mokoo' kenat , ha' néh .
40020024	Hun irah bakéh néh éh jah , éh jah poloo' usah nah , jam rawah menyat Tuhan kejeraa' roh mokoo' kenat , merek réh ngan roh .
40020025	Boh Yésus tebai kekat réh béé tavin éh , ka' ha' néh ngan réh , Ka'ah jam irah éh pengeja'au pu'un penyukat bau irah éh lem nihau réh , ngan pu'un réh mihau réh ngan bau kenin .
40020026	Bang bé' tekep éh pu'un kenat belah ka'ah iteu' . Séé'-séé' jin belah keh éh seruh juk ja'au , tekep éh ngerera' ngan mihau ka'ah barei' kelunan sohoo' awah .
40020027	Séé'-séé' jin belah keh éh keloo' tenah kenajung réh , tekep éh ngerera' ngan kivu sohoo' keh barei' kelunan ripen awah .
40020028	Tekep keh maneu' kenat uban Anak Kelunan , bé' tuai dokoo' irah ngajung ngan ngeja'au éh , bang Iah tuai dokoo' Néh omok nolong kelunan ngan dokoo' Néh mena' urip Néh purip kelunan pinaa' , ha' néh .
40020029	La'ah tovoo' Yésus lakau jin leboo' Yerikho , pinaa' kelunan kivu éh lakau nah .
40020030	La'ah pu'un duah usah kelunan éh peseu' mokoo' déhéé' jalan irah pinaa' lapah nah , rawah menéng ha' réh bara' Yésus juk lapah sinah . Tioo rawah tebai éh ngan ja'au-ja'au ha' , ka' ha' roh , O Anak Daud , ko' pika amo , ha' roh .
40020031	La'ah irah pinaa' nah meta' roh , bé' buhaa' roh kahut . Bang bé' rawah kelem , jaa'-jaa' néh roh ja'au ha' kepéh , ka' ha' roh , O Anak Daud , ko' pika amo , ha' roh .
40020032	Boh Yésus mokoo' ke' néh tebai roh , ka' ha' néh , Ineu' sohoo' koh neu' Ké' , ha' néh .
40020033	Ha' rawah mipa éh , O lakei' ja'au , jian ke' maneu' mo omok na'at , ha' roh .
40020034	Yésus pika roh , iah mapai ojoo' néh tong maten roh , rawah tioo omok na'at , pelapah roh kivu Yésus .
40021001	La'ah hun Yésus ngan irah pinaa' nah éh kivu éh avéé' danii' tong leboo' Yérusalem , inah éh hun réh avéé' tong leboo' Betpage éh déhéé' tokong Saitun , Yésus nyohoo' duah bakéh néh lakau tenah .
40021002	Ha' néh ngan roh , Jian kawah tai leboo' inah . Hun koh avéé' sinah da' , pu'un jah keledai éh tenelun réh ta'an koh , pu'un anak néh ngan néh . Jian koh muka telun néh mihin keledai ngan anak néh tuai .
40021003	Hun pu'un kelunan neteng koh , Kineu' koh alaa' éh , jian koh bara' ngan néh ka' , Uban Tuhan juk pakai éh ne' . Hun koh pané kenat ngan réh , boh irah kejeraa' koh alaa' éh , ha' néh .
40021004	Pu'un éh kenat dokoo' pesukup ha' éh benara' jah nabi Tuhan ngan kelunan sahau , ka' ha' néh ,
40021005	Jian keh bara' ngan irah tong leboo' Yérusalem , Raja' keh tuai tavin keh , pu'un éh dawai kenin , ngan pu'un éh tuai bau jah keldai , Iah menyun bau jah keldai danak , ha' néh .
40021006	Boh rawah bakéh Yésus lakau tenah ngan alaa' keledai nah kivu sohoo' néh .
40021007	Pu'un réh alaa' keledai nah ngan anak néh , ngan mena' pakai réh tong néh dokoo' Yésus menyun tong néh .
40021008	Boh kelunan pinaa' nah pejat pakai réh tong jalan nah , ngan jelua' réh alaa' da'an betan maneu' tong jalan totoo' ke' réh ngajung Yésus .
40021009	Irah éh lakau saa' tenah Yésus nah ngelahap , kenat ke' irah jin murin kepéh , ka' ha' réh , Mejing Anak Daud . Jian Allah mena' pengejian néh tong iah éh tuai lem ngaran Tuhan . Mejing Allah , ha' réh .
40021010	Hun Yésus avéé' tong leboo' Yérusalem kekat kelunan pinaa' sinah betéé' kenin , bé' réh jam uban ineu' réh ngelahap kenat . Ja'au-ja'au ha' réh pané , séé' énéh , ha' réh .
40021011	Irah pinaa' éh kivu éh tai leboo' Yérusalem nah mipa ha' réh , ka' ha' réh , Jah nabi , Yésus ngaran néh , éh jin leboo' Nasaret tong tana' Galilia , ha' réh .
40021012	La'ah la'o réh avéé' tong leboo' Yérusalem tai Yésus tong Umaa' Allah ke' néh pekelap kelunan éh pebelih sinah . La'ah iah muit mija jalan réh keliwah rigit , kenat péh éh muit nyun irah éh pebelih juhit éh barei' juhit punai .
40021013	Ka' ha' néh ngan réh , Pu'un ha' lem surat Allah éh bara' ka' , Ha' Allah bara' , Umaa' ké' pu'un nateng réh lamin sebayang , bang ka'ah maneu' éh barei' lamin jalan okoo' kelunan éh nekau ngan ngebuyuk awah , ha' néh .
40021014	La'ah kelunan éh peseu' ngan irah éh paket tavin Yésus tong Umaa' Allah nah ngan Iah peka'o réh .
40021015	La'ah irah pengeja'au imam ngan irah guru éh nebaraa' tong sohoo' lem Surat Musa , merek réh na'at kekat penganeu' néh éh jian nah . Sa'at kenin réh menéng ha' irah anak mejing Yésus ngan ja'au ha' tong Umaa' Allah , uban ka' ha' irah anak nah , Mejing Anak Daud , ha' réh .
40021016	Boh irah imam ngan irah guru bara' ngan Yésus , ha' réh , Nenéng ko' ha' réh ? Kineu' ke' bé' meta' réh , ha' réh . Ha' Yésus mipa réh , Oo' , nenéng ké' ke' éh , bang kineu' keh , bé' keh jam ha' lem surat Allah éh bara' ka' rai , O Allah , Ka'au' éh maneu' irah anak si'ik ngan irah éh météé' péh pu'un mejing ka'au' , ha' Yésus ngan réh .
40021017	La'o inah Yésus musit jin Umaa' Allah lakau jin Yérusalem tai leboo' Betania , sinah éh mokoo' merem inah .
40021018	Barei' dau ngivun sagam kepéh , hun Yésus moléé' tai Yérusalem , la'au' éh .
40021019	La'ah Iah na'at inan ara déhéé' jalan totoo' inah . Tai éh juk alaa' buaa' néh , bang bé' pu'un buaa' néh , ujung néh awah pu'un . La'ah Yésus pané menoo' kayeu' inah , ka' ha' néh , bé' pu'un buaa' jin inan ko' kepéh , ha' néh . Kayeu' inah tioo melayeu' .
40021020	Hun irah bakéh néh jam éh kenat , béé kenin réh , boh réh neteng Yésus , ha' réh , Kineu' kayeu' inah tioo melayeu' kenat , ha' réh .
40021021	Ha' Yésus ngan réh , Akeu' bara' mu'un ngan keh , hun keh ngelan tong Allah mu'un , boh keh omok maneu' éh barei' éh neu' Ké' tong kayeu' inah , bang bé' makat éh kenat awah , bang omok keh bara' ka' tong tokong iteu' , Petéé' ke' pekaléng tong baa' banget . adang néh pu'un kenat mu'un .
40021022	Ineu'-ineu' éh pengenyat keh jin Allah , hun keh ngelan tong Iah mu'un , adang néh mena' éh ngan keh kepéh , ha' néh .
40021023	La'ah moléé' Yésus tai tong Umaa' Allah kepéh . tovoo' néh nebaraa' kelunan , tuai irah pengeja'au imam ngan irah pengeja'au kelunan Yahudi ke' réh neteng éh , ka' , séé' mena' penyukat ngan ko' ke ko' omok maneu' kekat penganeu' ko' inah ? Séé' nyohoo' ke' maneu' éh , ha' réh .
40021024	Ha' Yésus mipa réh , Akeu' péh keloo' neteng ka'ah tenah , hun keh mipa ha' ké' da' , boh ku' omok mipa ha' keh kepéh , ha' néh .
40021025	Inah éh ha' ké' , tong Yohanes Batis rai , séé' nyohoo' éh ngebatis kelunan , kineu' , Allah , kineu' , kelunan awah , ha' néh . Boh irah pesakat belah irah ke' , ka' ha' réh , Kineu' lu' omok mipa ha' néh kenat . Hun lu' bara' , Allah éh nyohoo' éh , adang néh pesala' uleu' ngan bara' , Hun néh kenat kineu' keh bé' ngelan tong Yohanes nah , ha' néh pesala' tam dat , ha' réh .
40021026	La'ah hun lu' bara' , kelunan éh nyohoo' éh , bé' lu' omok kenat ha' kepéh . Medai lu' tong irah pinaa' nah , uban irah seruh Yohanes nah jah nabi Tuhan , ha' réh .
40021027	Boh réh bara' ngan Yésus , Bé' mé' jam séé' nyohoo' Yohanes ngebatis kelunan , ha' réh . Ha' Yésus ngan réh kepéh , Hun néh kenat bé' Akeu' omok bara' séé' nyohoo' Akeu' maneu' kekat kereja' ké' iteu' , ha' néh .
40021028	La'ah ha' Yésus , Jian keh menéng ha' tapan Ké' iteu' da' , ineu' éh seneruh keh tong néh . Inah éh , Jah kelunan pu'un duah anak lakei' . Iah tai tavin anak néh tuken ke' néh nyohoo' éh tai kereja' . Ka' ha' néh , O nak , Jian ke' tai kereja' dau iteu' tong pulah buaa' agun tam , ha' néh .
40021029	Ha' anak néh mipa éh , Leko akeu' tai ne' , bé' akeu' tai dat , ha' néh . La'o inah boh éh petesen kenin kepéh , tai éh kereja' tong pulah inah .
40021030	La'ah tamen néh tavin anak néh tadin ke' néh pané kenat kepéh ngan néh , nyohoo' éh kereja' . La'ah anak tadin nah mipa ha' néh , Jian , tai ke' ku' dat , ha' néh . Bang bé' iah tai .
40021031	La'ah ha' Yésus neteng réh , séé' jin rawah anak iteu' éh kivu sohoo' tamen roh , ha' néh . Ha' réh mipa éh , Anak néh tuken , ha' réh . La'ah ha' Yésus , Kelunan éh alaa' sukai ngan irah redo éh petuyang , irah inah éh pu'un tai lem nihau Allah saa' tenah jin ka'ah .
40021032	Uban Yohanes Batis rai pu'un éh tuai ke' néh bara' jalan éh ngepayoo' kenin Allah ngan ka'ah , bang bé' ka'ah ngelan ha' néh , bang irah éh alaa' sukai ngan irah redo éh petuyang , pu'un réh ngelan ha' néh . Na' péh keh jam irah inah pu'un ngelan , bé' keh piso kenin ngan ngelan tong éh benara' néh , ha' Yésus ngan réh .
40021033	Ha' Yésus ngan réh kepéh , Menéng keh tong jah ha' tapan ké' kepéh . Pu'un jah kelunan maneu' pulah agun . Iah memagin pulah inah ngan maneu' luvang tana' jalan néh meték buaa' inah , ngan maneu' jah lamin bau ke' néh petitau kekat pulah inah . La'o inah iah nyohoo' kelunan éh jah mihau pulah inah kelebéé' néh lakau .
40021034	Tovoo' pulah inah bu'an , iah nyohoo' kelunan sohoo' néh tai tavin irah éh mihau pulah nah dokoo' néh omok alaa' tulat agun nah .
40021035	Bang sa'at kenin irah éh mihau pulah nah , irah maneu' kelunan éh sohoo' lakei' éh pu'un pulah inah . Jelua' réh nipok réh , jelua' réh penatai réh , jelua' kepéh benateu' réh .
40021036	Boh lakei' ja'au inah nyohoo' irah éh jah kepéh tai , pinaa' jin irah éh bu'un nah , bang kenat ke' réh maneu' irah inah kepéh .
40021037	La'o inah kepéh iah nyohoo' anak usah néh tai . Adang réh pu'un ngerera' tong anak ké' iteu' da' , kelem néh .
40021038	Bang bé' irah alaa' éh . Hun irah éh mihau pulah nah na'at éh tuai , irah tioo bara' , Inah savéé' anak lakei' ja'au , tai tam mematai éh , boh pulah iteu' omok anah uleu' mu'un , ha' réh .
40021039	Kenat péh irah ngamit éh , ngan mematai éh , ngan bet éh jin pulah inah , ha' Yésus .
40021040	Boh Yésus neteng réh , Hun réh maneu' éh kenat , kineu' kenin lakei' ja'au nah tong irah éh mihau pulah nah , ha' néh .
40021041	Ha' réh mipa éh , Adang néh mematai réh da' uban réh sa'at , boh éh tebai kelunan éh jah kepéh mihau pulah inah . Irah éh maréng tenebai néh nah , adang réh keloo' mena' tulat buaa' ngan néh sioo' néh pu'un buaa' , ha' réh .
40021042	Ha' Yésus ngan réh kepéh , Kineu' keh , bé' keh purung ha' lem surat Allah éh bara' ka' , Bateu' éh nebet tukeng lamin uban réh seruh éh bé' jian , bateu' inah éh matek jian mu'un , Tuhan éh maneu' éh jian mu'un . Jian mu'un penganeu' néh kenat .
40021043	Ha' Yésus kepéh , Ka'ah éh kevéléé' Allah dokoo' keh pu'un lem nihau Allah , bang bé' keh omok tai lem nihau néh . Iah juk bet keh awah ngan alaa' kelunan éh jah kepéh lem nihau néh ke' réh ngebuaa' ngan buaa' éh jian .
40021044	La'ah tong bateu' éh jian nah , séé'-séé' éh tekaleu' tong néh , suhat ja'au éh ngan bekat usah néh , bang hun bateu' inah pelohoo' tong iah , adang iah pepa' banya' , ha' Yésus ngan réh .
40021045	Irah pengeja'au imam ngan irah Parisi éh menéng ha' tapan éh benara' Yésus nah , kejam réh ha' néh inah ha' néh maneu' irah ke' .
40021046	Inah irah pitah jalan juk ngamit éh , bang medai réh kelunan pinaa' nah , uban irah pinaa' nah seruh Yésus nah nabi Tuhan .
40022001	La'ah Yésus nebaraa' irah kepéh palaa' ha' tapan .
40022002	Ka' ha' néh , Tovoo' Allah Raja' , pu'un éh barei' jah raja' éh maneu' penguman ja'au tong kawin anak néh lakei' .
40022003	Hun réh lepah petenup kekat ka'an , Raja' nah nyohoo' kelunan sohoo' tai tebai irah éh lepah tenebai néh tuai kuman , bang bé' irah keloo' tuai .
40022004	Boh éh nyohoo' kelunan éh jah tai ngan nyohoo' réh bara' ka' , Hun iteu' kekat ka'an lepah petenup ké' tenéh , kelubau éh lemek ngan anak néh péh , penatai ké' tenéh , tuai tam kuman ja'au tong kawin anak ké' , ha néh .
40022005	Bang irah éh lepah tenebai néh nah bé' irah tuai . Pu'un réh kivu pengeloo' réh tengéé' , jah usah tai na'at térék néh , jah usah kepéh tai melih ,
40022006	ngan jelua' réh kepéh ngamit kelunan éh sohoo' néh nah ngan mipok réh ngan mematai réh .
40022007	Merek mu'un raja' nah , inah iah nyohoo' seradu néh tai mematai ngan motong leboo' kelunan éh mematai kelunan sohoo' néh .
40022008	Boh éh tebai kelunan sohoo' néh éh jah kepéh , ka' ha' néh ngan réh , Kekat ka'an nah lepah petenup réh tenéh , bang irah éh tenebai ké' nah , bé' réh keloo' tuai kuman éh .
40022009	Uban néh kenat jian keh tai jalan totoo' , séé'-séé' éh lakau sinah , jian keh tebai réh tuai , ha' néh .
40022010	Tai irah sohoo' néh tebai kekat kelunan éh sinah , irah éh jian péh , irah éh sa'at péh , penoo' lamin jalan réh kuman nah neu' réh .
40022011	Hun raja' nah masek tong lamin inah ke' néh na'at irah pinaa' nah , boh éh na'at jah kelunan éh bé' pu'un pakai éh tekep penakai néh tong penguman ja'au nah .
40022012	Inah raja' nah pané ngan néh , ha' néh , O kéh , kineu' ke' tuai siteu' hun ko' bé' memakai pakai éh jian , ha' néh . Bang bé' iah mipa éh ,
40022013	La'ah raja' nah nyohoo' kelunan sohoo' ngejeret ojoo' ngan gem kelunan inah ngan bet éh jin lamin néh tong merem awah . Sinah éh mangaa' ngan keta mu'un-mu'un , ha' Yésus ngan réh .
40022014	Ha' Yésus kepéh , Pinaa' kelunan éh tenebai Ké' bang kerat awah éh kevéléé' Ké' , ha' néh .
40022015	La'ah irah éh kivu adet Parisi pakat pitah jalan ke' réh juk pesala' Yésus tong kuraa'-kuraa' ha' peneteng réh .
40022016	Pu'un réh nyohoo' jelua' irah Parisi nah ngan pu'un kuraa' usah irah éh kivu Herodis , tavin Yésus ngan nyohoo' réh pané ka' , O Guru , kejam mé' ka'au' kelunan éh ngelayau maneu' kekat éh jian ngan teneng . ka'au' nebaraa' kelunan tong kekat pengeloo' Allah ngan kelunan . Bé' ke' medai bara' éh , kelunan éh ja'au péh , irah éh si'ik péh , bé' ke' medai réh .
40022017	Uban néh kenat inah améé' neteng ke' , kineu' mé' , tekep mé' mena' sukai mé' ngan raja' Rum ? Kineu' da' , bé' mé' ngelapah tong ukum lu' hun mé' mena' éh , ha' réh .
40022018	Bang Yésus jam irah juk pesala' Iah ke' ke' réh neteng éh kenat , boh éh pané ngan réh , ha' néh , Ka'ah iteu' kelunan éh ngelayoo' awah juk maneu' jian . Uban ineu' keh tupat Akeu' .
40022019	Tuai jah rigit pirek keh nah , ha' néh . La'ah irah mena' rigit pirek nah ngan néh ,
40022020	boh éh neteng réh kepéh , Gaben ngan ngaran séé' iteu' ? Ha' néh .
40022021	Ha' réh mipa éh , Raja' Rum , ha' réh . Ha' Yésus kepéh , Hun néh kenat kekat éh anah Raja' Rum mena' éh ngan irah ke' , ngan kekat éh anah Allah , mena' éh ngan Allah , ha' néh .
40022022	Béé kenin réh , bé' réh jam seruh . Boh réh piso jin néh tai lakau .
40022023	La'ah tong dau inah péh jelua' irah éh kivu adet Saduki tai tavin Yésus . Irah Saduki nah bé' irah ngelan kelunan omok betéé' jin patai réh .
40022024	Ka' ha' réh ngan Yésus , O Guru , pu'un ha' lem Surat Musa bara' ka' , Hun néh pu'un kelunan matai ngan do néh murip keto bang rawah bé' pu'un anak , jian padéé' lakei' éh matai nah alaa' redo baleu' inah dokoo' rawah inah omok pu'un anak da' , dokoo' anak inah seleket anak lakei' éh matai nah , kenat ha' lem Surat Musa , ha' réh .
40022025	Ha' réh kepéh , Tong leboo' mé' iteu' sahau , pu'un tujuu' usah pepadéé' . Éh tuken jin irah alaa' redo , bé' lebéé' matai lakei' inah bé' mena rawah pu'un anak . Boh padéé' lakei' éh matai nah alaa' redo baleu' nah .
40022026	Kenat péh tong padéé' néh éh keruwah nah , matai éh bé' mena rawah pu'un anak , kenat éh tong padéé' néh éh keteleu' nah , pah avéé' irah béé éh tujuu' usah nah matai , bé' mena réh pu'un anak ngan redo inah .
40022027	La'o inah redo baleu' inah péh matai .
40022028	Tong dau Tuhan pebetéé' kelunan jin patai réh , séé' jin belah irah tujuu' usah inah éh omok alaa' redo inah kepéh uban kekat irah tujuu' usah nah pu'un réh lepah pemung ngan redo inah , ha' réh .
40022029	Ha' Yésus mipa réh , Sala' penyeruh keh , uban keh bé' jam Sin tong ha' lem surat Allah ngan bé' keh jam tong Penyukat Allah .
40022030	Kelunan éh lepah matai , hun Tuhan pebetéé' réh kepéh irah barei' meliket tong seruga , bé' irah tiken ke' pemung ngan redo kepéh .
40022031	Kineu' , bé' keh purung ha' Allah tong pengebetéé' kelunan matai ? Ka' ha' néh ,
40022032	Akeu' éh Allah éh kenelan Abraham ngan Ishak ngan Yakub , ha' néh . Lem ha' néh kenat , inah iah bara' , Iah éh Allah kekat kelunan éh murip , kenat péh irah éh murip keto hun iteu' , kenat péh tong kelunan éh lepah matai éh murip kepéh , ha' néh .
40022033	Béé kenin irah pinaa' menéng ha' néh pané kenat .
40022034	Hun irah Parisi jam Yésus maneu' irah Saduki bé' omok pané , pu'un réh petipun béé .
40022035	La'ah jah usah jin belah réh éh nebaraa' tong Surat Musa , tuai pané ngan Yésus ke' néh juk pesala' éh .
40022036	Ha' néh ngan Yésus , O Guru , jin kekat éh sohoo' Tuhan , éh mah éh pelapah ja'au éh tekep mé' kivu , ha' néh .
40022037	Ha' Yésus mipa éh , Éh pelapah ja'au , inah éh , Tekep ke' murung Tuhan Allah ko' ngan kekat kenin ko' ngan kekat urip ko' ngan kekat penyeruh Ko' .
40022038	Inah éh sohoo' néh éh pelapah ja'au éh tekep keh kivu .
40022039	Jah sohoo' néh kepéh éh tekep keh kivu , ka' éh , Tekep ke' murung kelunan éh jah pekua' ko' Murung usah ko' tengéé' .
40022040	Kekat ha' tebaraa' Surat Musa ngan ha' tebaraa' irah Nabi sahau pu'un éh lem duah Sohoo' Tuhan inah ha' néh .
40022041	Hun irah Parisi petipun Yésus neteng réh ,
40022042	ka' ha' néh , Kineu' éh seneruh keh tong Kristus , Anak séé' éh ? Séé' éh tepun néh , ha' néh . Ha' réh mipa éh , Jin pohoo' Daud , ha' réh .
40022043	Ha Yésus kepéh , Hun néh kenat uban ineu' Sahéé' Allah ngusii' kenin Daud ke' néh mateng éh Tuhan . Uban ka' ha' Daud ,
40022044	Tuhan pu'un bara' ngan Tuhan ké' : Jian ke' menyun saa' na'au' Ké' siteu' , avéé' Ké' maneu' kekat ayau Ko' inah barei' lun gem Ko' awah , ha' Daud .
40022045	Hun Daud mateng éh Tuhan , kineu' okoo' kelunan éh pejajii' Allah nah omok tuai jin pohoo' Daud nah hun néh Daud tengéé' péh mateng iah Tuhan , ha' Yésus ngan réh .
40022046	Bé' réh omok pané bara' ineu'-ineu' ngan Yésus kepéh . La'ah jin dau inah bé' pu'un séé' péh éh makang neteng éh tong ineu'-ineu' la'ah .
40023001	La'ah Yésus pané kepéh ngan irah pinaa' ngan irah bakéh néh , ka' ha' néh ngan réh ,
40023002	Irah guru éh nebaraa' tong sohoo' lem Surat Musa ngan irah Parisi péh , jam réh bara' tong kekat sohoo' Tuhan lem Surat Musa .
40023003	Uban néh kenat jian keh mihau ngan kivu kekat ha' tebaraa' réh , bang mai keh kivu barék réh uban bé' irah maneu' pekua' éh sohoo' réh ngan irah éh jah .
40023004	Uban kekat sohoo' réh tong Dau Posot éh bara' , mai maneu' barei' iteu' ngan barei' inah , neu' ha' réh kenat inah irah seleket pebii' irah éh jah tong livah éh bahat , bang bé' irah nolong réh bii' éh .
40023005	Kekat penganeu' réh pu'un éh neu' réh dokoo' kelunan omok na'at réh ngan mejing réh awah . Pekah ngan jong éh penakai réh jalan ayat surat Tuhan , pu'un réh maneu' éh ja'au . Inah kepéh , pu'un réh maneu' tapak seput réh pepurai kebit mu'un . Irah maneu' éh kenat dokoo' irah éh jah ngajung réh .
40023006	La'ah hun réh tai penguman ja'au ngan tong lamin sebayang Yahudi , keloo' réh menyun retek réh poléng ta'an kelunan pinaa' .
40023007	Hun réh tai lamin pebelih keloo' mu'un réh menéng ha' kelunan ngajung réh ngan mateng réh , Guru .
40023008	Bang mai éh ka'ah ke' keloo' kelunan ngajung keh ngan mateng keh , Guru , uban ka'ah béé pepadéé' dalem Tuhan ngan jah awah Guru keh .
40023009	Mai keh bara' kelunan tong tana' éh Tamen keh , uban jah awah Tamen keh , inah éh Iah éh tong seruga .
40023010	Kenat péh mai keh kejeraa' réh bara' keh Pengajak , uban jah awah Pengajak keh , inah éh Kristus .
40023011	Séé'-séé' éh ja'au belah ka'ah , tekep iah ngerera' kivu sohoo' keh awah .
40023012	Séé'-séé' éh ngajung usah néh tengéé' , Tuhan ngera' éh kepéh , séé'-séé' éh ngediva' kenin néh , Tuhan ngajung iah kepéh , ha' Yésus ngan réh .
40023013	La'ah ha' Yésus maneu' irah Parisi , ka' ha' néh , Pika ka'ah guru éh nebaraa' tong sohoo' lem Surat Musa , kenat péh ngan ka'ah éh kivu adet Parisi , adang keh pu'un tusah mu'un uban keh ngelayoo' awah sebayang . Inah kepéh , hun kelunan éh jah pitah jalan juk alaa' Allah Pengeja'au réh , ka'ah pu'un mapat jalan réh . Usah keh tengéé' bé' keloo' tai lem nihau Allah , hun irah éh jah juk tai , pu'un keh meta' réh , ha' néh .
40023014	Ha' néh kepéh , Pika ka'ah guru éh nebaraa' tong sohoo' lem Surat Musa , kenat péh ngan ka'ah éh kivu adet Parisi , adang keh pu'un tusah mu'un uban keh ngelayoo' awah sebayang . Inah kepéh , pu'un keh ngebuyuk irah redo baleu' ngan alaa' kekat livah réh awah , boh keh sebayang ngan kebit ha' , bang ngelayoo' awah keh sebayang . Uban keh maneu' kenat ukum keh vam pelapah bahat jin ukum irah éh jah , ha' Yésus .
40023015	Ha' néh kepéh , Pika ka'ah guru éh nebaraa' tong sohoo' lem Surat Musa , kenat péh ngan ka'ah éh kivu adet Parisi , adang keh pu'un tusah mu'un uban keh ngelayoo' awah sebayang . Inah kepéh , pu'un keh lakau juu' jalan baa' banget , kenat péh jalan tana' , dokoo' keh tai kuraa'-kuraa' tana' bara' ha' tebaraa' keh ngan irah éh jah . Ngan hun réh masek tong adet keh , mekat mu'un-mu'un réh kivu éh . Neu' keh maneu' kenat , inah keh maneu' lem kenin réh pelapah merem ngan sa'at mu'un , inah jalan keh mihin réh tai tong luten meraka , ha' néh .
40023016	Ha' Yésus kepéh , Pika ka'ah éh peseu' éh majak kelunan éh jah . Pu'un keh nebaraa' réh , ka' , Hun kelunan maneu' jajii' ineu'-ineu' ngan pesupa tong Umaa' Allah , hun néh keloo' bet jajii' inah omok éh bet éh awah , bang hun néh pesupa tong kekat mas éh tong Umaa' Allah nah , bé' éh omok bet jajii' néh inah , adang néh kivu éh , kenat ha' keh nebaraa' réh .
40023017	O kelunan palui , peseu' maten keh , éh mah éh pelapah jian , mas éh tong Umaa' Allah nah , kineu' , Umaa' Allah éh jalan kelunan modoo' kekat mas nah ?
40023018	Inah kepéh , pu'un keh nebaraa' réh ka' , Hun kelunan maneu' jajii' ngan pesupa tong jalan réh motong ka'an ngan Tuhan , omok éh bet éh awah , bang hun néh pesupa tong ka'an éh penatai réh tong jalan inah , bé' éh omok bet jajii' néh inah , kenat ha' keh .
40023019	Peseu' mu'un ka'ah . Éh mah éh pelapah jian , ka'an éh penatai réh nah , kineu' , jalan néh notong réh nah ?
40023020	Hun pu'un kelunan éh pesupa tong jalan réh motong ka'an inah , bé' éh pesupa tong jalan inah awah , bang avéé' tong ka'an éh notong réh nah ke' éh .
40023021	Kenat péh hun pu'un kelunan pesupa tong Umaa' Allah , inah éh seleket réh pesupa tong jumen Allah mu'un ke' éh .
40023022	Ngan hun pu'un kelunan pesupa tong seruga , seleket réh pesupa tong retek Allah pu'un kenat péh avéé' tong usah Allah ke' éh , ha' néh .
40023023	Tusah mu'un ngan ka'ah guru éh nebaraa' tong Sohoo' lem Surat Musa ngan ka'ah kelunan Parisi . Uban keh ngelayoo' awah sebayang . Ka'ah Mena' tulat poloo' pah avéé' kekat arong éh kenelet keh ngan ba'an barei . Selasih ngan kekat éh siik kenat ngan Allah . Bang bé' ka'ah kivu ha' Sohoo' lem Surat Musa éh pu'un gunah mu'un inah éh Pengeteneng Penika ngan pengetigéh kekat inah tekep keh maneu' éh ngan Mai ngelepan kekat tebaraa' éh jah kepéh .
40023024	O kekat pengeja'au éh peseu' maten , langau lem baa' nesep keh , ka'ah bet éh , bang unta lem baa' nesep keh , ka'ah nyeloo' éh .
40023025	Ha' Yésus kepéh , Pika ka'ah guru éh nebaraa' tong sohoo' lem Surat Musa , kenat péh ngan ka'ah éh kivu adet Parisi , adang keh pu'un tusah mu'un uban keh ngelayoo' awah sebayang . Inah kepéh , pinaa' adet keh pohéé' likot sawan ngan pigan , bang lem néh pu'un kekat arong éh nalaa' keh jin keh ngebuyuk kelunan ngan nyelepéé' kenin péh .
40023026	O kelunan Parisi éh peseu' maten , jian keh pohéé' lem sawan keh tenah , boh likot néh péh mebéng kepéh , ha' néh .
40023027	Ha' Yésus kepéh , Pika ka'ah guru éh nebaraa' tong sohoo' lem Surat Musa , kenat péh ngan ka'ah éh kivu adet Parisi , adang keh pu'un tusah mu'un uban keh ngelayoo' awah sebayang . Ka'ah barei' jalan réh modoo' patai awah , pu'un réh ngemebéng éh ke' néh jian layan , bang lem néh tulang kelunan matai ngan kekat éh borok awah .
40023028	Kenat keh ne' , hun kelunan na'at keh , pu'un réh seruh keh kelunan éh maneu' pengeloo' Allah , bang lem kenin keh mu'un penoo' neu' kekat éh ngelavo' réh awah ngan kekat arong kesa'at , ha' néh .
40023029	La'ah ha' Yésus kepéh , Pika ka'ah guru éh nebaraa' tong sohoo' lem Surat Musa , kenat péh ngan ka'ah éh kivu adet Parisi , adang keh pu'un tusah mu'un uban keh ngelayoo' awah sebayang . Ka'ah ngebeték liang kelunan nabi ngan kelunan éh kivu pengeloo' Allah , pu'un keh maneu' seperut tong liang réh .
40023030	Pu'un keh bara' ka' , Hun néh améé' murip sahau , bé' mu'un mé' mematai irah iteu' barei' tepun mé' mematai réh nah , ha' keh .
40023031	Neu' ha' keh pané kenat , inah keh ngakun ka'ah péh anak-ayam irah éh mematai réh nah .
40023032	Pohoo' kenin keh pekua' kenin tepun keh rai , uban néh kenat jian keh pesukup penganeu' tepun keh nah kepéh .
40023033	Ka'ah pohoo' anak torok awah . Kineu' keh seruh keh omok kelap jin ukum Tuhan hun néh bet keh tong luten meraka .
40023034	Inah Akeu' bara' ngan keh , Akeu' juk nyohoo' kuraa' nabi , ngan kuraa' kelunan éh jam seruh péh , ngan irah guru péh , tai nebaraa' ka'ah . Tong jelua' réh adang keh pu'un mematai réh , jelua' réh kepéh , pu'un keh mematai réh tong salib , ngan jelua réh kepéh , pu'un keh mipok réh tong lamin sebayang keh , ngan pekelap réh jin jah leboo' tai jah leboo' kepéh .
40023035	Neu' keh maneu' kenat , inah ukum éh tekep teneng tong kekat kelunan éh mematai kelunan éh bé' pu'un maneu' ineu'-ineu' kesa'at , ukum inah pu'un teneng tong ka'ah . Inah éh ukum éh tekep teneng tong kelunan éh mematai Habel kelunan éh bé' pu'un sala' Zakharia anak Berekia , éh penatai keh tong Umaa' Allah belah retek réh motong ka'an ngan retek éh ni'ai .
40023036	Akeu' bara' ngan keh , Ukum éh tekep teneng tong kekat irah éh mematai réh inah , ukum inah juk teneng tong kekat ka'ah éh murip hun iteu' kepéh , ha' Yésus ngan réh .
40023037	La'ah ha' Yésus , Yérusalem , Yérusalem , pu'un keh mematai irah nabi Tuhan , ngan memateu' irah lawah Tuhan . Kuraa' koléé' Akeu' juk alaa' ka'ah barei' iap alaa' anak néh ra' pawit néh , bang bé' ka'ah keloo' laa' Ké' .
40023038	Uban keh bé' keloo' laa' ké' kenat , hun iteu' nebet Ké' Umaa' Allah iteu' .
40023039	Bé' Akeu' mokoo' ngan keh la'ah , bé' ka'ah omok na'at Akeu' kepéh la' pah avéé' dau ké' tuai kepéh ngan ka'ah pu'un bara' , Mejing ngaran Tuhan , jian mu'un Iah éh tuai dalem ngaran Tuhan , ha' Yésus ngan réh .
40024001	Hun Yésus lakau jin Umaa' Allah nah , irah bakéh néh tavin éh ke' réh nojoo' kekat bateu' ngan kekat éh jah éh palaa' réh suai umaa' inah ke' néh pu'un jian .
40024002	Ha' Yésus ngan réh , Jian keh na'at kekat inah , uban Akeu' bara' ngan keh , pu'un jah dau kepéh temurei' bé' pu'un jah-jah bateu' péh petevan sinah la'ah , adang kekat bateu' nah guram awah , ha' néh .
40024003	La'ah hun Yésus mokoo' tengéé' tong tokong Saitun , pu'un irah bakéh néh neteng éh , Kineu' kelebéé' ke' néh pu'un kenat da' ? Kineu' jalan mé' omok jam éh jaka' Guru juk tuai kepéh , kineu' jalan mé' omok jam pengega' tana' nah , ha' réh .
40024004	Ha' Yésus mipa réh , Mavaa' keh jian-jian dai kelunan petawang keh .
40024005	Pinaa' kelunan éh juk tuai lem ngaran Ké' éh bara' ka' , Akeu' néh éh Kristus , ha' réh . Neu' ha' réh pané kenat inah réh ngelavo' kuraa'-kuraa' kelunan .
40024006	Adang keh pu'un menéng rengah kelunan pekayau , pu'un éh kenat belah keh siteu' , kenat péh tong irah tong tana' éh juu' péh . Bang menéng keh , hun néh pu'un kenat , mai keh pua kenin . Adang kekat éh inah juk avéé' tenah , bang bé' jak éh inah éh ga' néh .
40024007	Adang jah arong kelunan juk tai ngayau jah arong kelunan kepéh , irah éh lem nihau jah peritah juk tai pekayau ngan irah éh lem nihau peritah éh jah . La'ah tong kuraa' tana' pu'un la'au' éh ja'au mu'un ngan tegen tana' péh .
40024008	Kekat éh kenat inah éh barei' kesakit redo teka néh juk nganak , pu'un éh sakit juk nganak , bang bé' jak anak néh pelohoo' , ha' néh .
40024009	Ha' Yésus kepéh , La'ah tovoo' inah péh pu'un kelunan ngamit keh ngan mena' keh ngan irah éh jah ke' réh ngukum keh , jelua' keh penatai réh . Kekat kelunan leko keh uban keh ngelan tong Akeu' .
40024010	La'ah tovoo' inah pinaa' kelunan éh bé' petem pengelan réh . Pu'un réh penalo réh ngan ngeleko kelunan .
40024011	Tovoo' inah pinaa' nabi éh kenyo juk tuai éh ngelavo' kelunan , éh bara' iah sohoo' Tuhan , bang bé' réh sohoo' Tuhan . Inah irah petawang kelunan pinaa' .
40024012	Kekat kesa'at tai vat-vat pah avéé' penika lem kenin kelunan tai mabah awah ngan bé' pu'un pengelan .
40024013	Bang séé'-séé' éh ngeretep pah avéé' ga' néh iah omok alaa' urip .
40024014	La'ah Rengah Jian iteu' éh bara' tong jalan Allah juk tuai Pengeja'au ngan mihau kekat kelunan , pu'un éh benara' réh pah tipo tana' dokoo' kekat kelunan omok jam éh , boh éh pengega' tana' , ha' néh .
40024015	Ha' Yésus kepéh , Éh keleko keh mu'un éh benara' Daniel sahau , adang keh na'at éh nekedéng tong tana' keh éh ni'ai nah . Jian kelunan éh purung surat iteu' nesen tong ha' ké' inah . La'ah hun keh na'at iah éh keleko keh nah ,
40024016	jian kekat kelunan éh mokoo' tong tana' Yudea kelap tai tokong .
40024017	La'ah kelunan éh pu'un mokoo' tong patah , mai éh masek tong lamin néh kepéh ke' néh alaa' livah néh , kelap awah ke' .
40024018	Kelunan éh pu'un tong térék néh , mai éh moléé' tai lamin néh ke' néh alaa' pakai néh .
40024019	Hun kekat penusah inah pu'un avéé' , pika mu'un irah redo éh nemaléé' ngan irah éh pu'un anak si'ik .
40024020	Jian keh sebayang menyat Tuhan pika keh dokoo' mai pu'un penusah inah teneng tong keh sioo' laséh éh genin ngan tong Dau keh Posot .
40024021	Uban kekat penusah inah adang néh pelapah ja'au jin kekat penusah éh pu'un tong tana' jin lepah , inah éh jin bu'un Tuhan suai tana' iteu' pah avéé' hun iteu' , bé' éh pu'un kenat . Adang néh bé' pu'un kenat kepéh vam .
40024022	Hun Allah bé' ngeti'eng penusah inah , bé' pu'un séé'-séé' éh omok murip . Bang uban Iah pika irah éh kevéléé' néh , bé' penusah inah pu'un avéé' lebéé' mu'un , ha' néh .
40024023	Ha' Yésus kepéh , La'ah hun pu'un kelunan bara' ka' ngan keh , Iteu' savéé' Kristus , ngan Sinah Kristus pu'un . Hun réh pané kenat mai keh ngelan ha' réh .
40024024	Uban pu'un kuraa'-kuraa' kelunan juk tuai éh bara' éh Kristus , bang bé' éh kenat . Kenat péh tong kelunan éh nabi , adang pu'un kuraa'-kuraa' usah réh éh bara' réh nabi Tuhan , bang bé' éh kenat . Kenat péh omok réh maneu' kuraa' telana' éh tejeu' éh ngebéé kenin kelunan ke' réh ngelavo' kelunan éh kevéléé' Allah .
40024025	Menéng keh ngan mihau keh tong ha' Ké' inah , pu'un Ku' bara' éh ngan ka'ah hun néh to bé' jak pu'un , ha' néh .
40024026	Ha' Yésus kepéh , La'ah hun pu'un kelunan bara' Pengaren pu'un tong ahang tana' , mai keh tai ahang tana' dokoo' pitah éh sinah . La'ah hun réh bara' ka' , Sinah iah kelim , mai keh ngelan ha' réh kenat .
40024027	Uban barei' kelat kela'ap tioo poléng tong langit jin usit maten dau avéé' tai oléé' néh , kenat péh savéé' Anak Kelunan kepéh , ha' néh .
40024028	Ha' néh kepéh , Semah-semah buaa' nonok , sinah ke' juhit si'ik pah avéé' belengang péh , ha' Yésus ngan réh .
40024029	Ha' Yésus kepéh , La'o kekat penusah inah , bé' pu'un ada maten dau , kenat péh laséh , kekat kenyuhai pu'un pelohoo' jin langit , ngan kekat-kekat éh jah tong langit pu'un piso jin retek néh bu'un .
40024030	Boh telana' tong Anak Kelunan juk tuai nah , pu'un tong langit . Boh kekat pohoo' kelunan tong tana' pu'un mangaa' besau , pu'un réh na'at Anak Kelunan tuai lem avun dalem kekat penyukat ngan néh kepéh .
40024031	Tovoo' inah ja'au ha' serupit , ngan pu'un Anak Kelunan nyohoo' meliket Néh tai avéé' tong kekat tana' ke' réh tipun kelunan éh anah Allah jin semah-semah pah tipo tana' , ha' néh .
40024032	Ha' Yésus kepéh , Jian keh seruh tong ha' tapan tong inan buaa' ara . Hun keh na'at éh ngelerong adang keh jam bé' lebéé' la'ah da' , adang néh bu'an .
40024033	Barei' inah péh hun keh na'at kekat penusah inah , jian keh nesen jaka' Tuhan juk tuai kepéh lepah danii' .
40024034	Akeu' bara' mu'un ngan keh , Kekat éh benara' ké' iteu' , adang néh pu'un kenat sioo' urip kelunan Yahudi éh murip hun iteu' .
40024035	Langit ngan tana' juk salai béé , bang kekat ha' tebaraa' ké' pu'un éh pelinguh , ha' néh .
40024036	Ha' Yésus kepéh , Tong dau Ké' tuai kepéh , bé' pu'un séé'-séé' péh éh jam éh , meliket tong seruga péh bé' jam éh , usah ké' tengéé' péh bé' jam éh , Tamen ké' awah éh jam éh .
40024037	Tovoo' Anak Kelunan tuai kepéh pu'un éh barei' hun Noh murip tong tana' sahau .
40024038	Tovoo' Noh maneu' kapen nah , irah pinaa' kuman ngan mesep , ngan kawin telalau awah , pah avéé' dau Noh masek lem kapen .
40024039	Bé' irah nesen éh , bé' irah jam seruh , pah avéé' baa' pu'un ja'au ngan irah béé matai menyet neu' baa' inah . Barei' inah péh hun Anak Kelunan pu'un tuai ,
40024040	duah lakei' pata kereja' tong térék , jah usah nalaa' ké' , jah usah nebet Ké' .
40024041	Kenat péh duah redo muja' parai , jah usah nalaa' Ké' jah usah nebet Ké' .
40024042	Mavaa' keh jian-jian uban bé' keh jam hun mah Tuhan keh pu'un tuai kepéh .
40024043	Mihau keh , hun pengeja'au lamin jam jaka' kelunan nekau juk tuai tong lamin néh , bé' iah pegen , adang néh to'ot , dokoo' kelunan nekau nah bé' omok tai lem lamin néh .
40024044	Uban néh kenat jian keh ngelayau petenup uban adang Anak Kelunan pu'un tuai tovoo' keh bé' seruh éh tuai , ha' néh .
40024045	Ha' Yésus kepéh , Belah kekat kelunan sohoo' , séé' éh tigéh ngan jam seruh maneu' kekat kereja' néh . Inah éh kelunan sohoo' éh kevéléé' pengeja'au néh ke' néh omok mihau kelunan sohoo' éh jah , ngan mena' penguman ngan réh tong jaka' réh kuman .
40024046	Murung kenin kelunan sohoo' nah uban hun pengeja'au néh moléé' ngan jam iah petem maneu' kekat kereja' éh sohoo' néh nah ,
40024047	pu'un pengeja'au néh sepah éh , ngan iah nyohoo' éh mihau kekat livah tong lamin néh kepéh .
40024048	Bang hun kelunan sohoo' inah seruh pengeja'au néh lebéé' mu'un lakau ngan bé' laho moléé' ,
40024049	bé' iah kivu sohoo' pengeja'au néh , tai éh mipok irah pata kelunan sohoo' nah , ngan kuman , ngan mesep pemung ngan irah éh mavuk , ngan telalau awah .
40024050	La'ah lem néh to marut ngan telalau kenat pengeja'au néh pu'un moléé' .
40024051	Boh pengeja'au néh ngukum éh matai , inah ukum néh pekua' ukum éh teneng tong irah éh ngelayoo' awah kivu sohoo' pengeja'au réh . Tong Sinah éh mangaa' ngan keta mu'un-mu'un ha' néh .
40025001	La'ah tong jaka' Tuhan Allah Pengeja'au , pu'un éh barei' ha' tapan iteu' . Pu'un jah poloo' redo lemanai éh alaa' pelita' réh , ke' réh juk tai temeu' ngan lakei' éh juk kawin .
40025002	Pu'un lemah usah éh , bé' jam seruh , pu'un lemah usah kepéh éh jam seruh .
40025003	Irah éh bé' jam seruh nah , laa' réh pelita' réh , bang bé' réh mihin nyak lem jalan éh jah kepéh .
40025004	La'ah irah éh jam seruh nah , nihin réh pelita' réh ngan nihin réh nyak kepéh lem jalan éh jah .
40025005	La'ah lakei' éh juk kawin nah , lieu' avéé' , ngan irah redo nah nuro' réh , pegen réh mena éh tuai .
40025006	Tovoo' lepok merem ka' ha' jui kelunan , Inah savéé' lakei' éh juk kawin . Tuai tam tai temeu' ngan néh , ha' néh .
40025007	Boh irah redo éh jah poloo' usah nah petenup pelita' réh .
40025008	Boh irah éh bé' jam seruh pané ngan irah éh jam seruh , ka' ha' réh , Jian keh mena' nyak ngan améé' uban pelita' mé' juk pata' , ha' réh .
40025009	Ha' irah éh jam seruh mipa réh , Bé' mé' omok mena' nyak ngan keh , bé' pu'un sukup . Jian keh tai jalan pebelih alaa' nyak sukup ngan ka'ah , ha' réh .
40025010	La'ah tai réh , kelebéé' réh tai nah , inah savéé' lakei' éh juk kawin nah . La'ah irah redo éh lemah usah éh lepah petenup nah , pu'un réh kivu éh tai tong penguman ja'au , boh réh tutup usit lamin inah .
40025011	La'o inah kepéh tuai irah redo éh jah nah . Ka' ha' réh , O lakei' ja'au , O lakei' ja'au , Jian ke' mukap tapé ngan améé' ha' réh .
40025012	La'ah ha' néh mipa réh , bé' akeu' jam ka'ah , ha' néh .
40025013	La'ah ha' Yésus , Mavaa' keh jian-jian uban bé' keh jam dau ngan jaka' hun mah Akeu' juk tuai kepéh ha' néh .
40025014	Ha' Yésus kepéh , Tong savéé' Ké' tuai kepéh , pu'un éh barei' ha' tapan tong kelunan éh lakau juu' . Bé' jak éh peleka lakau , iah tebai kekat kelunan sohoo' néh ngan nyohoo' réh mihau lamin néh .
40025015	Iah mena' kereja' ngan réh pekua' éh omok neu' réh . Iah mena' lemah ibu rigit mas ngan jah usah , tong éh jah kepéh iah mena' duah ibu rigit mas , ngan tong éh jah kepéh iah mena' jah ibu rigit mas . Boh éh lakau .
40025016	La'ah kelunan sohoo' éh alaa' lemah ibu rigit mas nah , tioo tai éh mena' rigit inah ngan irah éh jah éh omok pakai éh ke' réh omok mena' éh kekat rigit inah kepéh , ngan mena' éh lemah ibu rigit mas kepéh bau inah uban réh pakai rigit néh inah .
40025017	Kenat péh éh neu' kelunan éh alaa' duah ibu rigit mas , iah mena' rigit inah ngan irah éh jah ke' néh omok alaa' duah ibu rigit mas bau inah kepéh .
40025018	Bang kelunan sohoo' éh alaa' jah ibu rigit mas nah , bé' iah pakai rigit inah , iah nyakun tana' ke' néh melim rigit nah lem néh , ha' néh .
40025019	Ha' Yésus kepéh , Lebéé' mu'un pengeja'au réh lakau boh éh moléé' tai lamin néh kepéh tebai réh teleu' kelunan sohoo' nah .
40025020	Kelunan éh lepah alaa' lemah ibu rigit mas nah , tuai éh tavin pengeja'au néh ke' néh mena' lemah ibu rigit mas nah ngan néh . Ka' ha' néh ngan pengeja'au néh , Inah lemah ibu rigit mas éh nena' ko' ngan ké' lepah rai , ngan inah lemah ibu rigit mas kepéh éh bau néh , ha' néh .
40025021	Ha' pengeja'au néh mipa éh , Jian mu'un éh kenat , tigéh mu'un ke' lem kekat kereja' ko' éh ni'an nah , inah akeu' juk mena' kereja' kepéh ngan ko' . Tuai ke' alaa' kemurung pemung ngan ké' , ha' néh .
40025022	La'o inah masek kepéh kelunan sohoo' éh alaa' duah ibu rigit mas nah . Ka' ha' néh , Inah duah ibu rigit mas éh nena' ko' ngan ké' lepah rai , inah duah ibu rigit mas kepéh éh bau néh , ha' néh .
40025023	Ha' pengeja'au néh mipa éh , Jian mu'un éh kenat , tigéh mu'un ke' lem kekat kereja' ko' . Uban ko' tigéh lem kekat kereja' ko' éh ni'an nah , inah akeu' juk mena' kereja' kepéh ngan ko' . Tuai ke' alaa' kemurung pemung ngan ké' , ha' néh .
40025024	Masek kepéh kelunan sohoo' éh alaa' jah ibu rigit mas nah . Ka' ha' néh , O lakei' ja'au , akeu' jam ka'au' kelunan éh bé' jam pika , pu'un ke' alaa' buaa' jin térék éh bé' tenérék ko' , ngan éh bé' nulah ko' .
40025025	Medai akeu' pakai rigit éh nena' ko' nah , inah akeu' modoo' éh ngan melim éh dai néh metat awah , siteu' kekat néh nodoo' ké' , ha' néh .
40025026	Ka' ha' pengeja'au néh mipa éh , Sa'at ka'au' , leko ke' kereja' . Pu'un ke' seruh akeu' alaa' buaa' jin térék éh bé' tenérék ké' ngan éh bé' nulah ké' ,
40025027	hun ko' jam éh kenat , kineu' ke' bé' modoo' rigit ké' inah ngan kelunan éh jam pakai éh ke' néh omok vat ngan pinaa' kepéh , ha' néh .
40025028	Boh lakei' ja'au nah nyohoo' irah alaa' rigit mas inah jin iah ngan mena' éh ngan kelunan éh pu'un alaa' jah poloo' ibu rigit mas nah .
40025029	Uban siget kelunan éh pu'un , omok éh alaa' éh kepéh avéé' néh pu'un mutaa' , bang kelunan éh bé' pu'un anah nah , ke ja'au éh pu'un tong iah , inah ke' éh juk nalaa' réh jin iah kepéh .
40025030	Bang tong kelunan sohoo' ké' iteu' , bé' iah jam maneu' ineu'-ineu' , jian keh bet éh tong merem , sinah retek iah pu'un mangaa' ngan keta mu'un-mu'un , ha' néh .
40025031	Ha' Yésus kepéh , Hun Anak Kelunan tuai Raja' pemung ngan meliket Allah , boh Iah menyun tong nyun raja' dokoo' néh ngukum kekat kelunan .
40025032	Kekat kelunan pah tipo tana' pu'un petipun tong jumen Néh , boh Iah petengéé' réh barei' kelunan éh mihau domba petengéé' domba jin mék .
40025033	Kekat domba Néh omok éh tai saa' na'au' néh , kekat mék tai saa' kabéng néh .
40025034	La'ah Raja' juk pané ngan irah éh saa' na'au' néh , ka' ha' néh da' , Ka'ah éh pu'un alaa' urip pelinguh jin Tamen Ké' , tuai keh . Tuai ka'ah éh kevéléé' Tamen Ké' dokoo' keh alaa' pengejian néh . Tuai keh , hun iteu' Iah juk maneu' keh pengeja'au tong kuraa' tana' éh petenup néh ngan keh jin bu'un néh suai tana' iteu' sahau .
40025035	Uban hun Ké' pu'un la'au' , pu'un keh mena' ka'an ngan Ké' . Hun Ké' mapeu' batok , pu'un keh mena' baa' ngan Ké' . Hun Ké' mujah kenin mokoo' tengéé' , pu'un keh alaa' Ku' tong lamin keh .
40025036	Hun Ké' bé' pu'un pakai sukup , pu'un keh mena' pakai Ké' . Hun Ké' pu'un sakit , pu'un keh mihau ku' . Hun Ké' pu'un tong lamin tutup , pu'un keh tuai nepah Ku' . Kenat ha' ké' ngan réh da' .
40025037	La'ah tovoo' ké' pané kenat , boh kelunan éh teneng kenin juk mipa ha' Ké' kepéh , ka' , O Tuhan , hun mah mé' na'at Ke' la'au' ke' mé' pakan Ke' , ngan na'at Ke' mapeu' batok ke' mé' mena' baa' ngan Ko' ?
40025038	Hun mah mé' na'at Ke' mujah kenin mokoo' tengéé' ke' mé' alaa' ke' tong lamin mé' ? Hun mah mé' na'at ke' bé' pu'un pakai ke' mé' mena' pakai Ko' .
40025039	Hun mah mé' na'at ke' sakit , ngan na'at ke' tong lamin tutup ke' mé' tai nepah ke' ? Kenat ha' réh juk mipa ha' ké' da' .
40025040	Boh Raja' juk mipa ha' réh kepéh , ka' , Akeu' bara' ngan keh , siget-siget koléé' hun keh nolong irah éh padéé' ké' iteu' , na' péh réh si'ik mu'un , inah seleket keh nolong usah ké' mu'un . Kenat ha' ké' ngan réh , ha' Yésus nah .
40025041	Ha' Yésus kepéh , La'o Raja' pané kenat ngan irah éh saa' na'au' néh nah , boh éh juk pané ngan irah éh saa' kabéng néh kepéh . Ka' ha' néh ngan réh da' , Kelap keh jin akeu' ka'ah éh kenukum Allah . Tai keh tong luten meraka éh petenup neu' Tuhan ngan Sitan ngan kekat meliket néh .
40025042	Uban hun ké' pu'un la'au' , bé' keh pakan ku' , hun ké' mapeu' batok , bé' keh mena' baa' ngan ké' .
40025043	Hun ké' mujah kenin mokoo' tengéé' , bé' keh alaa' akeu' tong lamin keh . Hun ké' bé' pu'un pakai , bé' keh mena' pakai ké' . Hun ké' pu'un sakit ngan pu'un tong lamin tutup , bé' keh tuai mihau akeu' . Kenat ha' ké' ngan réh da' .
40025044	Boh irah juk mipa ha' ké' ka' , O Tuhan , hun mah mé' na'at ke' la'au' ngan mapeu' batok , ngan mujah kenin mokoo' tengéé' , ngan na'at ke' bé' pu'un pakai , ngan na'at ke' sakit ngan tong lamin tutup ke' mé' bé' nolong ke' ?
40025045	Boh ku' juk mipa ha' réh kepéh , Akeu' bara' ngan keh , siget koléé' keh bé' nolong irah éh padéé' ké' iteu' , na' péh réh si'ik mu'un , inah seleket keh bé' nolong usah ké' .
40025046	La'ah irah éh bé' nolong nah , teneng ukum pelinguh , ngan irah éh kivu pengeloo' Allah , pu'un réh alaa' urip éh pelinguh , ha' néh .
40026001	La'ah la'o Yésus nebaraa' réh Iah pané ngan irah bakéh néh , ka' ha' néh ,
40026002	Duah dau la'ah pu'un Dau Ja'au Paska , ngan tovoo' Dau Ja'au inah pu'un kelunan mena' Anak Kelunan ngan réh ke' réh mematai éh tong kayeu' salib , ha' néh .
40026003	La'ah irah pengejau'au imam ngan irah pengeja'au kelunan Yahudi , petipun tong lamin Kayapas éh Imam éh pengeja'au kekat imam .
40026004	Irah pakat ke' réh ngamit Yésus selem-selem ngan mematai éh .
40026005	Ka' ha' irah ja'au nah , Mai lu' mematai éh sioo' Dau Ja'au inah dai kelunan pinaa' betéé' pekayau , ha' réh .
40026006	La'ah hun Yésus pu'un tong leboo' Betania tong lamin Simon éh kelunan kapéé' rai ,
40026007	tuai jah redo mihin jah gutun anyuu' éh ma'an melih , ngan pu'un éh mujek anyuu' inah tong ulun Yésus lem néh mokoo' kuman sinah .
40026008	La'ah irah bakéh Yésus nah na'at éh maneu' kenat , merek réh ngan néh . Ka' ha' réh , Kineu' éh maneu' kenat , darih awah éh neu' néh kenat nah ne' .
40026009	Hun néh melih anyuu' inah , kuraa'-kuraa' kekat rigit nena' réh tong néh , hun néh melih éh , rigit éh nalaa' néh tong néh omok tam mena' éh ngan kelunan kari kepéh , ha' réh .
40026010	Yésus jam kekat ha' réh pané kenat , boh éh bara' ngan réh , ka' ha' néh , Mai keh petusah redo inah , jian mu'un penganeu' néh ngan Ké' .
40026011	Kelunan kari adang réh ngelayau pu'un ngan keh , omok keh nolong réh . Bang Akeu' , bé' Ku' ngelayau pu'un ngan keh kenat .
40026012	Redo inah pu'un éh pika Akeu' , inah iah mujek anyuu' inah tong usah Ké' barei' petenup usah Ké' tong dau Ké' tenanem réh .
40026013	Akeu' bara' mu'un ngan keh , semah-semah irah bara' rengah jian pah tipo tana' , adang réh pu'un bara' tong penganeu' redo inah dokoo' petesen kenin réh tong penganeu' néh éh jian nah , ha' Yésus ngan réh .
40026014	La'o inah Yudas Iskariot , éh jah usah jin belah irah bakéh Yésus éh jah poloo' duah usah nah , tavin irah pengeja'au imam .
40026015	Ka' ha' néh ngan réh , Hun ké' mena' Yésus ngan keh , ineu' nena' keh ngan ké' kepéh , ha' néh . Inah irah purung teleu' poloo' rigit pirek ke' réh mena' éh ngan néh .
40026016	Jin la'o inah Yudas pitah jalan hun mah éh omok mena' Yésus ngan réh .
40026017	Avéé' tong Dau Ja'au Roti éh bé' pu'un tawan pekevat , tuai irah bakéh Yésus neteng éh , ha' réh , Lamin mah éh jalan tam petenup ka'an kinan tam tong Dau Ja'au iteu' , ha' réh .
40026018	Ha' Yésus mipa réh , Jian keh tai leboo' inah ngan bara' ngan jah kelunan sinah , ka' ha' Guru , jaka' Ké' lepah avéé' , améé'-teleu' bakéh ké' juk maneu' Dau Ja'au nah tong lamin ko' , kenat ha' keh pané ngan néh , ha' Yésus nah .
40026019	Boh irah bakéh néh tai ngan petenup ka'an kinan réh tong Dau Ja'au Paska .
40026020	Hun dau tahup Yésus pemung ngan irah bakéh néh mokoo' kuman sinah .
40026021	Tovoo' réh kuman ha' Yésus ngan réh , Akeu' bara' ngan ka'ah , pu'un jah usah jin belah ka'ah juk memalo Akeu' , ha' néh .
40026022	Mujah kenin irah bakéh néh , siget-siget usah réh neteng éh , ha' réh , séé' éh Tuhan , séé' juk maneu' kenat , kineu' , akeu' éh , ha' réh mujah seruh .
40026023	Ha' Yésus mipa ha' réh , éh petovoo' tilan roti lem pigan ngan Ké' iah néh éh memalo Akeu' . Ha' Néh .
40026024	Adang Anak Kelunan pu'un penatai réh pekua' barei' ha' lem surat Allah bara' éh , bang tusah mu'un-mu'un ngan kelunan éh memalo Anak Kelunan ke' réh mematai éh . Pelapah jian hun kelunan inah pohoo' néh bé' pu'un tong tana' , ha' néh .
40026025	Boh Yudas éh memalo éh pané , ha' néh , O Guru , séé' éh , bé' éh akeu' , ha' néh . Ha' Yésus ngan néh , Pekua' ha' ko' nah néh éh ha' éh .
40026026	Tovoo' réh kuman Yésus alaa' roti ngan sebayang bara' jian kenin ngan Allah , boh éh mutip éh ke' néh mena' éh ngan irah bakéh néh . Ha' néh , Jian keh alaa' iteu' ngan kuman éh , iteu' néh seleket usah Ké' , ha' néh .
40026027	Boh éh alaa' sawan baa' buaa' agun ngan sebayang bara' jian kenin ngan Allah , boh éh mena' éh ngan réh kepéh . Ha' Yésus ngan réh , Jian kekat ka'ah béé mesep éh , ha' néh .
40026028	Iteu' néh seleket dahaa' Ké' , inah éh maneu' jajii' Allah pu'un petem , iteu' éh dahaa' Ké' éh pega' dokoo' Ké' bet penyala' kelunan pinaa' .
40026029	Akeu' bara' ngan keh , jin la'o iteu' bé' ku' mesep baa' buaa' agun kepéh , pah avéé' ké' mesep éh maréng pemung ngan ka'ah tong tana' éh maréng éh lem nihau Tamen Ké' , ha' néh .
40026030	Boh réh nyanyi , la'o réh nyanyi tai réh tong tokong Saitun .
40026031	Ha' Yésus ngan réh kepéh , Sioo' merem iteu' kekat ka'ah pu'un kelap ngan bet Akeu' , barei' ha' lem surat Allah pu'un bara' , ka' éh , Allah mematai Gembala domba , boh kekat domba nah purat awah .
40026032	Bang la'o Ké' betéé' murip kepéh , pu'un Ku' tai Galilia saa' tenah jin ka'ah ha' néh .
40026033	Boh Péterus mipa éh , Na' péh kekat irah éh jah bet ka'au' dat , bé' akeu' bet Ke' , ha' néh .
40026034	Ha' Yésus ngan Péterus , Akeu' bara' ngan ko' , bé' jak iap sakui ngelangéé' merem da'ap da' , pu'un ke' ngaken teleu' koléé' bara' ke' bé' jam Akeu' , ha' néh .
40026035	Ha' Péterus kepéh , matek bé' éh kenat , na' péh irah mematai ku' , bé' mu'un ku' pu'un bara' bé' ku' jam ka'au' , ha' néh . Kenat péh kekat ha' irah bakéh néh .
40026036	La'o inah tai Yésus pemung ngan irah bakéh néh tong pulah Getsemani , boh éh pané ngan réh . Ka' ha' néh , Jian keh mokoo' siteu' kelebéé' Ké' tai sebayang sinah da' , ha' néh .
40026037	Boh éh mihin Péterus , ngan Yakub ngan Yohanes éh anak Sabedeus pemung ngan néh . Besau kenin Néh , pua mu'un-mu'un kenin néh ,
40026038	ka' ha' néh ngan réh , Juk matai Ku' neu' kebesau kenin Ké' , jian keteleu' mokoo' siteu' ngan mavaa' , ha' néh ngan réh .
40026039	Tai éh juu' si'ik jin irah , mohong éh tong tana' ngan sebayang , ka' ha' néh , O Amam , hun néh omok mai ke' buhaa' pengeketa iteu' teneng tong Akeu' , bang jian Ke' kivu pengeloo' Ko' , mai ke' kivu kenin ké' awah , ha' néh .
40026040	La'o néh sebayang , tai éh tavin réh teleu' bakéh néh kepéh , pegen réh . Boh éh pané ngan Péterus , ha' néh , Kineu' keteleu' pegen kenat ? Kineu' , bé' keh omok ngeretep sapét jah jam kei , ha' néh .
40026041	Nerepan keh ngan sebayang , dai keh teneng tong tenupat Sitan . Kenin keh keloo' keh maneu' jian , bang usah keh lemoo' awah , ha' néh .
40026042	Tai Yésus kepéh sebayang tong keruwah koléé' néh , ka' ha' néh , O Amam , hun néh tekep pengeketa iteu' teneng tong Akeu' , jian ke' kivu pengeloo' ko' awah , ha' néh .
40026043	Boh éh tai tavin réh teleu' inah kepéh ngan na'at réh teleu' pegen kiri' ke' keto , bé' omok to'ot .
40026044	Boh Yésus tai sebayang tong keteleu' koléé' néh , pekua' barei' ha' néh bu'un ri' .
40026045	La'o inah Iah tavin réh teleu' bakéh néh kepéh , ka' ha' néh ngan réh , Kineu' keh , pegen keto keh kei ? To'ot keh hun iteu' , jaka' réh juk mena' Anak Kelunan lem kamit kelunan penyala' lepah avéé' .
40026046	Betéé' keh , inah savéé' kelunan éh memalo Akeu' , ha' néh ngan réh .
40026047	Lem Yésus to pané ngan irah éh bakéh néh , inah savéé' Yudas , éh jah usah jin belah irah bakéh néh éh jah poloo' duah usah nah . Pinaa' kelunan éh jah pemung ngan néh , ketem po'é ngan pipok , kelunan éh senohoo' irah pengeja'au imam ngan irah pengeja'au kelunan Yahudi .
40026048	Kelunan éh memalo Yésus nah , pu'un éh lepah bara' ngan irah pinaa' nah ka' , Kelunan éh narek ké' da' , inah kelunan éh penitah keh nah . Jian keh ngamit éh ngan mihin éh ketai , ha' néh .
40026049	La'ah tuai Yudas avéé' tong Yésus iah tioo bara' ka' , Tabi' Guru , ha' néh . Boh Yudas marek éh .
40026050	Ha' Yésus ngan néh , Rigah ke' bakéh , ha' néh . Boh réh ngamit Yésus ngan mengen éh gahang .
40026051	Pu'un jah usah ngan Yésus sinah , inah éh tioo menat po'é néh ke' néh mesap kelingen jah kelunan éh ripen Imam éh pengeja'au kekat imam .
40026052	Boh Yésus bara' ngan néh , ha' néh , Jian ke' modoo' po'é ko' nah , séé'-séé' éh ngelawan palaa' po'é , palaa' po'é ke' réh mematai éh .
40026053	Kineu' , bé' keh jam hun Ké' keloo' omok Ku' nyohoo' Tamen Ké' nolong Akeu' . Hun Ké' nyohoo' éh kenat , adang Néh tioo nyohoo' kuraa'-kuraa' ibu meliket néh tuai mavaa' Ku' .
40026054	Bang hun Ké' nyohoo' éh kenat , bé' Ku' omok pesukup ha' lem surat Allah éh bara' tong kekat penganeu' réh tong Akeu' , ha' néh .
40026055	Boh Yésus pané ngan irah pinaa' nah , ka' ha' néh , Kineu' ka'ah tuai ketem po'é ngan pipok , barei' keh juk ngamit kelunan éh maneu' sa'at mu'un ? Siget dau Akeu' pu'un ngan keh tong Umaa' Allah ngan nebaraa' keh , bé' keh ngamit Akeu' .
40026056	Bang kekat éh neu' keh teu' pu'un éh kenat dokoo' pepoléng kekat éh benara' irah nabi lem surat réh , pu'un éh teneng kenat mu'un , ha' néh . Boh kekat bakéh néh bet éh tengéé' ke' réh kelap .
40026057	La'ah pu'un réh mihin Yésus tai lamin Kayapas éh Imam éh pengeja'au kekat imam . Kekat irah guru éh nebaraa' tong sohoo' lem Surat Musa ngan kekat irah éh pengeja'au kelunan Yahudi , petipun béé-béé sinah .
40026058	La'ah Péterus kivu Yésus jin juu' , tai éh masek saa' usit lamin Kayapas nah . Sinah Péterus tai pemung ngan kelunan éh mavaa' lamin mokoo' éh pemung ngan réh sinah ke' néh jam kineu' ayoo' penganeu' réh Yésus nah .
40026059	Kekat pengeja'au imam ngan irah pengeja'au jin Komiti sebayang Yahudi , pitah aken ke' réh pesala' Yésus ngan ngukum éh matai ,
40026060	bang na' péh pu'un kelunan pané pesala' éh bang ha' réh kenyo awah , bé' pu'un ineu'-ineu' sala' néh ke' réh omok maneu' éh . La'o inah pu'un duah usah tuai
40026061	bara' ka' , Pu'un mé' menéng ha' kelunan iteu' rai bara' iah juk mikah Umaa' Allah ngan petekedéng éh kepéh teleu' dau la'o inah , ha' roh .
40026062	La'ah Imam éh pengeja'au kekat imam , nekedéng ke' néh pané ngan Yésus , ka' ha' néh , Kineu' ke' , bé' ke' keloo' bara' ineu'-ineu' mipa ha' réh tong jalan réh maneu' ke' nah , ha' néh .
40026063	Bang Yésus mokoo' kelem awah , bé' Iah pané ineu'-ineu' péh . Jah koléé' kepéh Imam éh pengeja'au kekat imam nah neteng éh , ha' néh , Dalem ngaran Allah éh murip , akeu' nyohoo' ke' bara' mu'un hun ko' Kristus , Anak Allah , ha' néh .
40026064	Ha' Yésus mipa éh , Kenat néh éh . Bang inah Akeu' bara' ngan kekat ka'ah béé , jin la'o iteu' ka'ah pu'un na'at Anak Kelunan mokoo' saa' na'au' Allah éh Ja'au Penyukat ngan na'at éh kepéh hun néh tuai lem avun jin seruga , ha' néh .
40026065	Merek mu'un Imam éh pengeja'au kekat imam nah menéng ha' néh pané kenat , pelapah iah mejéé' pakai néh , ha' néh Iah , pu'un pesalut Allah , bé' tiken ke' lu' menéng ha' kelunan éh jah kepéh bara' tong kesa'at néh , uleu' tengéé' péh lepah menéng kekat ha' néh éh sa'at inah .
40026066	Kineu' éh , sala' éh , kineu' , teneng éh . Boh irah bara' , Adang néh sala' mu'un , ngukum éh matai de' ke' , ha' réh .
40026067	La'ah irah nyula' Yésus ngan mipok éh , irah éh tepap éh pané ka' ,
40026068	O Kristus , jian ke' bara' séé' éh mipok ke' nah , ha' réh peja' éh .
40026069	La'ah Péterus pu'un mokoo' keto tong lamin réh . Tuai jah redo kelunan éh sohoo' Kayapas éh Imam éh pengeja'au kekat imam nah , ka' ha' redo inah ngan Péterus , ka'au' péh pu'un kivu Yésus éh kelunan jin Galilia rai de' , ha' néh .
40026070	Boh Péterus ngaken , ha' néh , Bé' akeu' nesen éh kunah ko' nah , ha' néh .
40026071	Péterus tioo piso jin réh tai mokoo' tong awaa' . Tuai jah redo kepéh éh bara' Péterus nah ngan irah lakei' éh mokoo' sinah , ka' ha' néh , Adang lakei' inah pu'un pemung ngan Yésus éh jin Nasaret rai , ha' néh .
40026072	Jah koléé' kepéh Péterus ngaken bara' bé' éh kenat . Ka' ha' néh kepéh , Akeu' bara' mu'un , bé' akeu' jam lakei' inah , ha' néh .
40026073	Bé' lebéé' la'o inah irah lakei' éh nekedéng sinah bara' ngan Péterus , Adang ka'au' pu'un pemung ngan réh irai , ha' ané ko' pekua' ha' irah jin Galilia , inah améé' jam ka'au' pu'un pemung ngan néh , ha' réh .
40026074	Boh Péterus pané ngan pesupa , ka' ha' néh , Hun ké' kenyo jian Allah ngukum ku' , bé' mu'un akeu' jam kelunan inah , ha' néh . Pelapah pu'un iap ngelangéé' ,
40026075	boh Péterus seruh kepéh tong ha' Yésus ngan néh rai , Bé' jak iap sakui ngelangéé' , pu'un ke' ngaken teleu' koléé' bara' ke' bé' jam Akeu' , ha' néh . Pelapah Péterus musit jin sinah ngan mangaa' mu'un-mu'un .
40027001	La'ah bé' jak dau peka rema , kekat pengeja'au imam ngan irah pengeja'au kelunan Yahudi , biau-biau petipun ngan pakat tong jalan réh omok mematai Yésus .
40027002	Pu'un réh ngejeret Yésus palaa' latai ngan mihin éh ke' réh mena' éh ngan Pilatus éh pengeja'au réh tong tana' inah .
40027003	La'ah Yudas , kelunan éh memalo Yésus nah , hun néh jam irah pu'un ngukum Yésus matai , pekawaa' kenin néh , inah iah mihin rigit pirek éh teleu' poloo' nah éh nena' irah pengeja'au imam ngan pengeja'au kelunan Yahudi .
40027004	Ka' ha' néh , Ja'au mu'un sala' ké' uban ké' memalo kelunan inah ke' néh kenukum keh matai , bé' iah pu'un maneu' ineu'-ineu' kesa'at , ha' néh . Ha' réh mipa éh , inah Sala' koo' ke' , bé' améé' seruh tong inah , ha' réh .
40027005	Boh Yudas bet kekat rigit inah tong jalan réh modoo' rigit tong Umaa' Allah ke' néh tai ngelabak batok néh ke' néh mematai usah néh tengéé' .
40027006	Boh irah pengeja'au imam alaa' rigit inah ngan bara' , ka' ha' réh , Rigit iteu' belih dahaa' jah kelunan , Surat Musa éh kenivu lu' bé' éh kejeraa' lu' alaa' éh tong Umaa' Allah , ha' réh .
40027007	La'o réh pané seruh kineu' jalan réh pakai rigit inah , tai réh melih tana' palaa' rigit inah , tana' ngaran néh , Tana' Kuren tana' , irah melih tana' inah dokoo' réh nanem patai kelunan éh tengéé' pohoo' jin pohoo' Yahudi .
40027008	Avéé' dau iteu' kelunan mateng ngaran tana' inah , Tana' Dahaa' .
40027009	Neu' réh maneu' kenat inah éh pesukup ha' éh benara' nabi Yéremia , ka' ha' néh , Pu'un réh alaa' rigit pirek teleu' poloo' éh rigit palaa' irah Israel melih Yésus ,
40027010	ngan pu'un réh pakai rigit inah melih tana' kelunan éh suai kuren tana' , pekua' éh sohoo' Tuhan ngan ké' , ha' Yéremia .
40027011	La'ah hun Yésus nekedéng tong jumen Pilatus nah , ka' ha' néh neteng Yésus , Kineu' ke' , ka'au' Raja' pohoo' Yahudi , ha' néh . Ha' Yésus mipa éh , Kenat néh' éh , ha' néh .
40027012	Bang bé' Yésus pané bara' ineu'-ineu' mipa ha' irah pengeja'au imam , kenat péh tong ha' irah pengeja'au kelunan Yahudi éh pesala' éh nah .
40027013	Boh Pilatus bara' ngan néh , ha' néh , Kineu' ke' , bé' ke' menéng kekat ha' réh pané maneu' ke' nah , ha' néh .
40027014	Bang bé' Yésus pané bara' ineu'-ineu' péh , béé kenin Pilatus .
40027015	La'ah siget-siget ta'un tovoo' irah Yahudi maneu' Dau Ja'au Paska , malai pengeja'au peritah ngelepu jah kelunan jin lamin tutup , séé'-séé' awah éh keneloo' réh .
40027016	La'ah pu'un jah kelunan tong lamin tutup ngaran néh Barabas , kekat kelunan jam kelunan inah sa'at mu'un .
40027017	Hun kelunan pinaa' petipun , boh Pilatus neteng réh , séé' éh ké' ngelepu kunah ka'ah ? Kineu' , Barabas nah , kineu' , Yésus Kristus , séé' éh keneloo' keh , ha' néh .
40027018	Kejam néh irah mena' Yésus ngan néh uban réh sakit kenin .
40027019	La'ah tovoo' Pilatus mokoo' tong lamin besara' , pu'un redo néh maneu' surat bara' ngan néh , Mai ke' maneu' ineu'-ineu' tong kelunan inah , bé' pu'un sala' néh , malem rai keta mu'un-mu'un ku' neu' nyupin ké' tong néh , ha' néh .
40027020	Bang irah pengeja'au imam ngan irah pengeja'au kelunan Yahudi , petena' irah pinaa' nah nyohoo' Pilatus ngelepu Barabas ngan mematai Yésus nah .
40027021	Bang ha' lakei' ja'au Pilatus nah neteng réh , séé' jin belah rawah éh keneloo' keh pelepu , ha' néh . Barabas , ha' réh .
40027022	Ha' Pilatus kepéh , Hun ké' ngelepu Barabas , kineu' penganeu' ké' Yésus éh nateng réh Kristus nah , ha' néh . Ha' irah pinaa' mipa éh , Nyalib éh tong kayeu' salib , ha' réh .
40027023	Ha' Pilatus kepéh , Bang ineu' kesa'at néh , ha' néh . Irah tioo ngeradau , ja'au ha' , Nyalib éh tong salib , ha' réh .
40027024	Hun Pilatus jam kenin réh kenat , medai éh pané kepéh dai réh betéé' kenin ngan pekayau . Laa' néh baa' ke' néh pohéé' ojoo' néh tong jumen réh béé , ka' ha' néh , Bé' éh akeu' tagong ukum néh iteu' , ka'ah éh tagong éh , ha' néh .
40027025	Ha' irah pinaa' nah mipa ha' néh , Hun mé' sala' ngukum éh , jian ukum inah teneng tong améé' ngan tong anak mé' , ha' réh .
40027026	Boh Pilatus ngelepu Barabas ngan nyohoo' kelunan mipok Yésus ngan mena' éh ngan réh ke' réh nyalib éh tong kayeu' salib .
40027027	La'ah irah seradu mihin Yésus tai tong lamin Pilatus , ngan kelunan pinaa' tai tutuh néh .
40027028	Irah seradu mega' pakai Yésus ngan pekerayung éh palaa' kerayung éh bala rep-rep .
40027029	La'ah irah ngeleleng inan suha' ke' réh pepekah éh tong ulun néh , ngan irah mena' sekot tong ojoo' néh saa' na'au' , boh réh ngejekuu' lep réh tong jumen néh ke' réh peja' éh , Tabi' raja' kelunan Yahudi , ha' réh peja' éh .
40027030	Boh réh nyula' éh , ngan alaa' sekot nah ke' réh mipok éh tong ulun néh .
40027031	La'o réh peja' éh , irah mega' kerayung néh bala rep-rep nah ke' réh mena' pakai nah ke' ngan néh , ngan irah mihin éh musit tai retek réh nyalib éh tong kayeu' salib .
40027032	Tovoo' réh lakau nah , inah irah selalang ngan jah Lakei' jin tana' Kirene , ngaran néh Simon , inah irah nyohoo' éh nyu'un kayeu' salib Yésus nah .
40027033	Avéé' réh tong retek tana' éh ngaran néh Golgota , éh sin néh , Retek Tulang Ulun .
40027034	La'ah irah mena' baa' agun éh pekulup ngan tawan éh petuh ngan néh , bang hun Yésus mesep éh si'ik awah , bé' Iah keloo' mesep éh kepéh .
40027035	La'ah irah seradu Rum nyalib éh tong kayeu' salib , ngan irah petulat pakai Yésus belah irah ke' , inah irah nyunga' lubun ke' réh omok jam séé' omok alaa' éh .
40027036	La'o inah mokoo' réh mavaa' Yésus nah .
40027037	Tong saa' bau ulun Yésus , irah memaku' surat ha' réh pesala' Yésus nah , ka' ha' surat inah , Iteu' néh Yésus , Raja' kelunan Yahudi , ha' surat inah .
40027038	Boh réh alaa' duah usah kelunan éh maneu' sa'at ke' réh memaku' roh tong salib pemung ngan Yésus , jah saa' kabéng néh , jah saa' na'au' néh .
40027039	Kelunan pinaa' éh lapah sinah gilei' réh na'at éh barei' réh pika éh , bang bé' réh pika éh , bang réh peja' éh ,
40027040	ka' ha' réh , Pu'un ke' bara' ke' juk mikah Umaa' Allah rai ngan petekedéng éh kepéh lem teleu' dau awah . Hun ko' Anak Tuhan mu'un , jian ke' purip usah ko' ngan tuhun jin kayeu' salib nah , ha' réh .
40027041	Barei' inah kepéh ha' irah pengeja'au imam ngan ha' irah guru éh nebaraa' tong sohoo' lem Surat Musa , ngan irah pengeja'au kelunan Yahudi peja' éh .
40027042	Ka' ha' réh , Pu'un iah purip irah éh jah rai de' bang bé' iah omok purip usah néh tengéé' . Kineu' , iah éh raja' pohoo' Israel kei ? Hun néh tuhun jin kayeu' salib nah boh mé' omok ngelan éh .
40027043	Pu'un iah bara' iah ngelan tong Allah ngan iah éh Anak Allah , hun néh kenat mu'un , jian tam mena na'at Allah purip éh , ha' réh .
40027044	Avéé' rawah éh senalib réh pemung ngan Yésus nah pané kenat peja' éh .
40027045	La'ah tovoo' dau pejek pelapah merem barei' lepok merem rai pah tipo tana' , bé' pu'un ada maten dau avéé' dau kuba' .
40027046	Hun dau kuba' nah , Yésus pané ngan ja'au ha' , ka' ha' néh , Eli , Eli , lama sabakhtani , ha' néh . Sin tong ha' néh kenat , O Allah Ké' , Allah Ké' , kineu' Ke' bet Akeu' , ha' néh .
40027047	Jelua' irah kelunan éh pu'un sinah éh menéng ha' néh kenat boh réh bara' , Eii , inah iah tebai Elia , ha' réh .
40027048	Pelapah jah usah alaa' lamut ke' néh maneu' éh lem baa' agun ngan maneu' éh tong tapak kayeu' ke' néh nyohoo' Yésus météé' éh .
40027049	Bang ha' irah éh jah nah pané ngan néh , Mokoo' jak tam , barang Elia juk tuai alaa' éh jin salib da' , ha' réh .
40027050	La'ah ngeradau Yésus kepéh , ja'au ha' néh , tioo laset néh béé .
40027051	Livah éh neu' réh tapé tong Umaa' Allah , pelapah pejéé' kua' ke ja'au , jin bau pah avéé' ra' . La'ah pu'un tegen tana' avéé' bateu' ja'au bila' ,
40027052	pinaa' tanem kelunan matai pu'un pukap , ngan pinaa' kelunan éh anah Tuhan éh lepah matai , pu'un betéé' murip kepéh .
40027053	Betéé' réh jin patai réh , ngan la'o Yésus betéé' murip kepéh , irah éh lepah murip nah lakau tai leboo' Yérusalem , sinah réh ta'an kelunan pinaa' .
40027054	La'ah pengeja'au seradu ngan irah seradu éh mavaa' Yésus , hun réh jam tegen tana' ngan bateu' ja'au bila' ngan kekat éh jah nah , medai mu'un-mu'un réh . Ka' ha' réh , Adang néh Anak Allah mu'un , ha' réh .
40027055	La'ah pu'un kuraa' redo sinah éh na'at éh jin juu' si'ik , inah éh irah redo éh kivu Yésus jin Galilia ngan éh nolong éh lepah nah .
40027056	Pemung ngan irah redo inah pu'un Meriam Magdalena , ngan Meriam éh tinen Yakub ngan Yusup , ngan tinen rawah lakei' éh anak Sabedeus .
40027057	La'ah avéé' dau tahup tuai jah kelunan éh kaya' jin leboo' Arimatia , ngaran néh Yusup . Iah péh jah bakéh Yésus nah .
40027058	Tai éh tavin Pilatus ke' néh menyat éh kejeraa' éh alaa' patai Yésus . Boh Pilatus nyohoo' irah seradu mena' patai Yésus ngan néh .
40027059	La'o Yusup alaa' patai nah iah mutup éh lem livah kapan éh maréng ,
40027060	ngan iah modoo' éh lem luvang tanem bateu' , éh luvang tanem inah neu' néh ke' réh juk modoo' patai nah ke' lem néh . La'o inah iah ngeluvit jah bateu' ja'au matep ubaa' luvang inah boh éh lakau .
40027061	La'ah Meriam Magdalena ngan Meriam éh jah nah mokoo' sinah na'at tanem inah .
40027062	Jah dau la'o inah , éh tong dau posot , irah pengeja'au imam ngan irah Parisi tavin Pilatus ke' réh bara' ngan néh ,
40027063	ka' ha' réh , O lakei' ja'au , tesen mé' tong ha' lakei' éh kenyo nah hun néh murip keto rai de' , ka' ha' néh , La'o teleu' dau Allah juk purip ku' kepéh , ha' néh , ha' réh ngan Pilatus .
40027064	Ha' réh kepéh , Uban néh kenat jian ke' nyohoo' kelunan mavaa' tanem nah jian-jian avéé' teleu' dau , dai irah bakéh néh tai alaa' patai néh ngan bara' ngan irah pinaa' , Allah éh pebetéé' éh jin patai néh . Hun réh pané kenat kenyo , pelapah sa'at éh jin kesa'at néh éh bu'un nah , ha' réh .
40027065	Ha' Pilatus mipa ha' réh , Hun keh juk alaa' seradu mavaa' éh , keh alaa' éh ngan maneu' éh reken mu'un ke' kelunan bé' omok alaa' patai néh , ha' néh .
40027066	Tai réh maneu' tada' tong bateu' éh palaa' réh nutup ubaa' luvang nah ngan nyohoo' irah seradu nah mavaa' éh mu'un-mu'un .
40028001	Tong dau migu teka rema , tai Meriam Magdalena ngan Meriam éh jah nah ke' roh na'at tanem Yésus nah .
40028002	Beleka' , ja'au tegen tana' , jah meliket Tuhan tuai jin seruga ngan mega' bateu' jin ubaa' luvang tanem nah ngan iah menyun tong néh .
40028003	Layan meliket nah barei' kela'ap ngan pakai néh mebéng mu'un barei' avun éh mebéng mu'un .
40028004	Irah seradu éh mavaa' tanem nah riet réh medai , kuba' réh barei' kelunan matai .
40028005	La'ah meliket nah pané ngan rawah redo inah , ka' ha' néh , Mai koh medai , kawah pitah Yésus éh penatai réh tong kayeu' salib rai ,
40028006	bang bé' éh pu'un siteu' hun iteu' , betéé' tenéh éh , barei' ha' néh ngan keh lepah nah . Tuai koh na'at jalan réh modoo' patai néh rai .
40028007	Rigah koh tai ngan irah bakéh néh ngan bara' ngan réh , Allah lepah pebetéé' éh jin patai néh , ngan hun iteu' pu'un éh lakau saa' tenah keh tai tana' Galilia , sinah keh omok temeu' ngan néh . Mai koh ngelepan ha' ké' nah da' , ha' meliket nah ngan rawah redo inah .
40028008	Biau mu'un rawah lakau , pu'un kemedai roh , bang ja'au mu'un kemurung roh , nekedeu' roh ke' roh bara' rengah inah ngan bakéh roh .
40028009	Lem roh lakau nah , beleka' , Yésus temeu' ngan roh , ka' ha' néh , Pawah kenin koh , ha' néh . Tai roh tavin éh ke' roh ngamit gem néh ngan seva' éh .
40028010	Ha' Yésus ngan roh , Mai koh medai , jian koh tai nyohoo' kekat padéé' ké' tai tana' Galilia , sinah réh omok temeu' ngan ké' kepéh , ha' néh .
40028011	La'ah tovoo' rawah redo inah lakau nah , jelua' irah seradu éh mavaa' tanem Yésus nah moléé' réh tai leboo' kepéh ke' réh bara' ngan irah pengeja'au imam tong kekat éh lepah pu'un nah .
40028012	Irah pengeja'au imam nah tioo petipun ngan irah pengeja'au kelunan Yahudi ke' réh pitah jalan . Inah irah mena' rigit pinaa' ngan irah seradu nah ngan bara' ka' ngan réh ,
40028013	Tong Yésus nah jian keh bara' irah bakéh néh tuai sioo' merem lem keh pegen alaa' patai néh .
40028014	Hun lakei' ja'au Gabenor jam ha' keh nah , omok mé' pané ngan néh ke' néh seruh éh pu'un kenat mu'un , mai keh medai , bé' iah ngukum keh , ha' réh .
40028015	Irah seradu alaa' rigit inah ngan bara' kenat ngan séé'-séé' éh neteng réh . Avéé' dau iteu' péh kenat ha' irah Yahudi .
40028016	La'ah tai irah bakéh Yésus éh jah poloo' jah usah nah tong tokong tong tana' Galilia éh sohoo' Yésus ngan réh lepah nah .
40028017	Hun réh na'at Yésus nah , pu'un réh seva' éh , bang jelua' réh kurang ngelan .
40028018	Tuai Yésus déhéé' réh ke' néh bara' ka' , Tamen Ké' pu'un mena' penyukat ngan Ké' , kenat péh tong seruga , kenat péh tong tana' iteu' .
40028019	Jian keh tai tavin kekat arong kelunan pah tipo tana' . Ngan keh maneu' réh bakéh ké' . Jian keh ngebatis réh dalem ngaran Tamen ngan Anak ngan Sahéé' Ni'ai .
40028020	Jian keh nebaraa' réh kivu kekat sohoo' Ké' ngan keh . Nesen keh , Adang Akeu' ngelayau pu'un ngan keh pah avéé' ga' tana' ha' Néh .
41001001	Kekat ha' lem surat iteu' inah éh bara' Rengah Jian tong Yésus Kristus éh Anak Allah .
41001002	Tong bu'un Rengah Jian inah , pu'un éh pekua' barei' éh senurat nabi Yesaya sahau , Ka' ha' Allah pané , Iteu' néh lawah Ké' . Akeu' nyohoo' lawah Ké' tai saa' tenah Ko' , ke' néh petenup jalan Ko' .
41001003	Pu'un jah kelunan mejui tong ahang tana' , ka' ha' jui néh , Petenup jalan ngan Tuhan ngan pepejek jalan Néh , ha' néh .
41001004	Pekua' ha' Yesaya nah , kenat néh Yohanes Batis nah hun néh tai ahang tana' nah , pu'un éh ngebatis kelunan ngan nebaraa' réh , ka' ha' néh , Jian keh piso jin penyala' keh ngan batis dokoo' Allah omok mega' penyala' keh , ha' néh .
41001005	La'ah pinaa' kelunan jin tana' Yudea ngan jin' leboo' ja'au Yérusalem , tai tavin Yohanes ke' réh menéng ha' néh . La'ah irah ngakun penyala' réh ngan Tuhan , boh Yohanes ngebatis réh dalem baa' Yordan .
41001006	La'ah pakai Yohanes bulun ka'an unta , ngan jeret é'éng néh , kulit ka'an , la'ah penguman néh karah ngan nyak layuk .
41001007	Ka' ha' néh . Pu'un jah kelunan éh juk tuai kepéh jin la'o ké' teu' dat , kelunan inah éh pelapah ja'au ngaran jin akeu' , savéé' muka talei' kasut Néh péh ku' bé' tekep .
41001008	Pu'un akeu' ngebatis ka'ah dalem baa' awah , Iah nah da' ngebatis ka'ah neu' Sahéé' Allah , ha' Yohanes .
41001009	Bé' lebéé' la'o inah , tuai Yésus jin leboo' Nasaret éh tong tana' Galilia , ke' Néh tavin Yohanes nah . Pelapah Yohanes ngebatis Éh lem Baa' Yordan .
41001010	Tovoo' Yésus musit jin baa' nah , pu'un Éh na'at langit pukap ngan Sahéé' Ni'ai tuai tuhun tong Néh éh layan néh barei'-okoo' juhit punai .
41001011	Tioo pu'un jah ha' jin Allah ka' , Ka'au' iteu' néh Anak Ké' éh kemurung Ké' . Ka'au' éh ngejian kenin Ké' , ha' inah .
41001012	Tovoo' inah péh Sahéé' Ni'ai mihin Yésus tai tong ahang tana' .
41001013	La'ah Yésus pu'un tong ahang tana' pat poloo' dau kelebéé' néh , ngan kelebéé' inah pu'un Sitan tupat Iah . Ka'an lajam péh pu'un sinah , bang meliket mihau Yésus .
41001014	La'o Yohanes Batis kenamit réh tong lamin tutup , Yésus tai tong tana' Galilia ke' Néh bara' Rengah Jian tong Allah ngan réh .
41001015	Ka' ha' Néh , Danii' jaka' hun Allah Pengeja'au . Piso keh jin penyala' keh ngan ngelan Rengah Jian iteu' , ha' Néh .
41001016	La'ah Yésus lakau déhéé baa' Banget Galilia , inah Iah na'at duah kelunan ngejala' , jah Simon ngan padéé' néh Anderias , uban pohoo' kereja' rawah inah , inah éh ngejala' .
41001017	Ka' ha' Yésus ngan roh , Jian koh kivu Akeu' , boh Akeu' nebaraa' koh tong jalan koh omok pitah kelunan éh tawang ngan mihin réh tavin Akeu' , ha' Néh .
41001018	Pelapah rawah modoo' jala' roh ke' roh kivu Yésus .
41001019	Lakau Yésus kepéh bé' makat juu' jin sinah , inah Iah na'at duah kelunan éh pepadéé' kepéh , inah éh Yakub rawah Yohanes éh anak Sabedeus . To roh tenep jala' lem alut roh .
41001020	Pelapah Yésus tebai rawah kivu Iah kepéh . Boh rawah pokoo' tamen roh dalem alut ngan kelunan éh pegaji' nah ke' roh tioo kivu Yésus .
41001021	Lakau Yésus réh teleu' inah tai leboo' Kapernaum . Tovoo' Dau Posot tai Yésus tong lamin sebayang Yahudi ke' Néh nebaraa' kelunan .
41001022	Béé kenin réh menéng ha' tebaraa' Néh , uban bé' Éh barei' irah guru éh nebaraa' tong Surat Musa nah awah , pu'un Éh nebaraa' réh ngan pu'un penyukat .
41001023	Tovoo' inah masek jah kelunan éh nasek balei' , tong lamin sebayang nah , ngeradau kelunan éh nasek balei' inah , ja'au ha' néh ,
41001024	ka'au' Yésus éh jin Nasaret , ineu' juk neu' Ko' tong améé' tu' da' ? Ko' juk kebéé mé' énéh da' ? Akeu' jam Ka'au' , Ka'au' néh éh Lawah éh ni'ai jin Allah , ha' néh .
41001025	Pelapah Yésus meta' balei' inah , Mai kahut , musit ke' jin kelunan iteu' , ha' Yésus .
41001026	Balei' nah , maneu' kelunan inah riet , ngeradau éh ja'au ha' , boh éh tioo musit jin kelunan inah .
41001027	Béé kenin irah pinaa' nah , avéé' irah peteteng belah irah ke' , Ineu' itu' da' ? Ha' tebaraa' éh maréng itu' da' ? Kelunan iteu' nah ri' pu'un penyukat néh nyohoo' balei' nah pega' , pega' mu'un ke' éh kivu ha' néh .
41001028	Kenat lah jalan rengah tong penganeu' Yésus ke' néh omok tutuh tana' Galilia .
41001029	La'ah musit Yésus ngan bakéh Néh jin lamin sebayang nah , ke' réh tai lamin Simon rawah Anderias , Yakub rawah Yohanes péh kivu réh tai .
41001030	Pu'un kivan Simon nah éh redo pegen , uban néh sakit darem . Hun Yésus avéé' sinah boh réh bara' éh kenat ngan Néh .
41001031	Yésus tai ngan redo inah , Iah ngamit ojoo' néh ke' Néh nolong éh betéé' . Kedarem néh ri' tioo ma'o , boh éh betéé' petubo réh .
41001032	La'ah dau tahup inah , kekat kelunan éh pu'un bakéh éh sakit ngan éh nasek balei' , pu'un réh mihin irah inah tavin Yésus .
41001033	Kekat kelunan tong leboo' inah pu'un réh petipun tong jumen lamin Simon nah .
41001034	Yésus peka'o kuraa' arong kesakit réh , ngan pinaa' balei' nebet Yésus jin tong réh , pah avéé' néh bé' buhaa' balei' nah pané , uban kejam balei' nah , séé' Yésus nah .
41001035	Tovoo' peka ngivun betéé' Yésus tai mokoo' tong tana' ke' néh sebayang .
41001036	La'ah Simon ngan bakéh néh nah tai pitah éh .
41001037	Hun réh temeu' ngan néh , boh réh bara' , Kekat kelunan nah pu'un pitah Ke' rit , ha' réh .
41001038	Yésus mipa ha' réh , ka' , Adang lu' tekep tioo mejoh pengelakau' lu' teu' tai leboo' éh jah déhéé' siteu' kepéh , uban Ké' juk bara' ha' Tuhan ngan réh , uban inah néh kereja' Ké' , ke' ké' tuai nah , ha' Néh .
41001039	La'o inah lakau Yésus tutuh tana' Galilia , ke' Néh nebaraa' réh lem lamin sebayang Yahudi ngan bet balei' jin kelunan .
41001040	Pu'un jah kelunan sakit kapéé' tavin Yésus , iah ngejekuu' lep néh tong jumen Yésus , ngan iah menyat pika ngan Néh . Ka' ha' néh ngan Yésus , Hun Ko' keloo' adang Ko' omok peka'o ku' , ha' néh .
41001041	La'ah Yésus pika éh mu'un , ngan Iah ngamit kelunan sakit nah , ha' Yésus ngan néh , Akeu' keloo' , ma'o ke' jin penyakit ko' nah , ha' Néh .
41001042	Kesakit kelunan inah , hun inah néh éh tioo bé' pu'un lah ngan iah pu'un ma'o .
41001043	La'ah Yésus nyohoo' éh tioo lakau , ngan petepat ngan néh .
41001044	Ka' ha' tepat Néh , Ko' menéng ha' Ké' teu' , amai ke' bara' ngan séé' péh , tong iteu' da' . Jian ke' tai tavin imam tong sebayang Yahudi , ke' néh na'at usah ko' lepah ma'o nah . La'o inah ko' mena' pengena' ko' ngan néh , barei' sohoo' Tuhan lem Surat Musa dokoo' kelunan omok jam ka'au' pu'un ma'o jin kesakit ko' nah , ha' Yésus .
41001045	Bang kelunan inah tai éh bara' rengah inah ngan kelunan semah-semah péh . Uban néh kenat bé' Yésus omok merah lakau tong leboo' éh pinaa' kepéh . Iah mokoo' tong tana' linek , bang kelunan jin kuraa' leboo' awah éh tai tavin éh sinah .
41002001	Bé' makat lebéé' la'o inah , Yésus moléé' tai leboo' Kapernaum kepéh , ngan irah pinaa' menéng rengah Néh pu'un tong lamin sinah .
41002002	La'ah pinaa' kelunan petipun sinah avéé' tong usit lamin pah avéé' tong patah péh bé' lah pu'un jalan réh kepéh . Pu'un Yésus bara' ha' tebaraa' Allah ngan réh .
41002003	Lem Yésus to nebaraa' réh , inah savéé' pat kelunan metéé' kelunan éh Sakit matai keluhat . Ke' réh patet éh tavin Yésus .
41002004	Bang uban kelunan matek pinaa' nah , bé' réh omok mihin éh masek lem lamin , boh réh meka sapau bau Yésus nekedéng bara' ha' Tuhan nah , boh réh petuhun éh palaa' mak nah tai kera' .
41002005	Hun Yésus jam irah matek ngelan mu'un kenat , pu'un Iah pané ngan kelunan éh matai keluhat nah , ka' ha' Néh , Anak Ké' , penyala' ko' lepah pega' , ha' Néh .
41002006	Irah guru éh nebaraa' tong Surat Musa pu'un réh sinah , ngan hun réh menéng ha' Yésus pané kenat ,
41002007	boh' réh seruh , Kineu' Iah makang kenin pesalut Allah . Bé' pu'un kelunan tong tana' omok mega' penyala' ne' . Allah awah éh boh éh omok maneu' éh kenat , kelem réh .
41002008	Yésus tioo jam kekat éh kedalem réh kenat , boh Iah pané ngan réh , ka' ha' Néh ,
41002009	Kineu' éh pelapah lumang ké' pané seneruh keh , ha' ké' mah éh tekep Ké' bara' , penyala' ko' lepah pega' , ha' nah , kineu' éh ha' ké' éh bara' , betéé' ke' lakau , ha' nah , éh mah éh lumang kunah ka'ah , ha' Néh .
41002010	Bang Akeu' juk pekelenaa' éh ngan keh , Anak Kelunan iteu' néh éh pu'un penyukat omok bet penyala' nah ne' , ha' Néh . Boh Éh pané ngan kelunan éh matai keluhat nah kepéh ,
41002011	Betéé' ke' , alaa' mak ko' nah moléé' ke' , ha' Néh .
41002012	Jin lem ta'an kekat réh béé , kelunan éh matai keluhat nah , betéé' alaa' mak néh , tioo musit . Kekat kelunan pinaa' nah béé kenin réh na'at éh , pu'un réh mejing Allah , Jin sahau rai péh éh bé' lu' pu'un na'at éh kenat , ha' réh .
41002013	La'ah Yésus lakau kepéh tai baa' Banget Galilia , pinaa' kelunan tavin Éh sinah , boh Éh nebaraa' réh kepéh .
41002014	Lakau Yésus kepéh jin sinah , inah Iah na'at jah kelunan éh alaa' sukai . Lakei' inah mokoo' tong lamin éh lamin jalan kelunan mena' sukai , ngaran néh Lewi anak Alpeus , Yésus tebai éh , ka' ha' Néh , Tuai ke' kivu Akeu' , ha' Néh . Lewi tioo betéé' ke' néh kivu Yésus .
41002015	Tai Yésus kuman tong lamin Lewi pemung ngan irah bakéh Néh . Pinaa' kelunan éh alaa' sukai pu'un pemung ngan Néh sinah , ngan kelunan éh jah éh keleko kelunan péh pu'un sinah , kivu Yésus nah , tai béé réh kuman pemung ngan Yésus tong lamin Lewi nah .
41002016	La'ah kuraa'-kuraa' guru' éh nebaraa' tong Surat Musa éh kivu adet irah Parisi , na'at Yésus kuman pemung ngan kelunan penyala' , ngan kelunan éh alaa' sukai . Boh réh pané ngan irah éh bakéh Yésus , ka' ha' réh . Bé' tekep Éh kuman pemung ngan kelunan penyala' , ngan pemung ngan kelunan éh alaa' sukai , ha' réh .
41002017	Pu'un Yésus menéng ha' réh pané kenat , boh Éh mipa ha' réh , ka' ha' Néh . Kelunan éh bé' pu'un kesakit bé' éh tai nawan , bang kelunan éh sakit éh tai nawan . Bé' Ku' tuai tong tana' iteu' Ké' tebai kelunan éh seruh iah éh kelunan éh jian , bang Akeu' tuai ke' Ké' tebai kelunan éh seruh iah éh kelunan sa'at , ha' Néh .
41002018	La'ah jah koléé' tovoo' irah éh kivu Yohanes Batis , ngan irah éh kivu adet Parisi , kelaset kivu adet sebayang réh , pu'un kelunan tai tavin Yésus ke' réh neteng Éh , ka' ha' réh . Kineu' éh ke' irah éh kivu Yohanes Batis , ngan kenat péh irah éh kivu irah Parisi , pinaa' koléé' réh kelaset kivu adet sebayang réh , bang irah éh bakéh ko' , bé' réh kelaset barei' irah inah , ha' réh .
41002019	Ha' Yésus mipa réh , Hun kelunan tai kuman tong kawin , kineu' réh , kelaset awah ? Adang néh bé' kenat . Kelebéé' lakei' éh juk kawin nah pu'un ngan réh sinah , bé' réh kelaset awah .
41002020	Pu'un jah retek hun kelunan éh juk kawin nah , lepah nalaa' réh da' , boh réh pu'un kelaset , ha' Néh .
41002021	Yésus maneu' jah tapan kepéh ngan réh , ka' ha' Néh , Bé' pu'un kelunan mejéé' kerayung éh maréng ke' néh pék éh tong kerayung éh mupuk . Hun néh pék éh tong éh mupuk nah , boh kerayung éh maréng nah péh pisei kepéh , jéé' kerayung éh maréng nah , bé' éh pekua' layan kerayung mupuk nah , ha' Néh .
41002022	Jah ha' tapan éh neu' Yésus kepéh ka' , Bé' kelunan modoo' baa' buaa' agun éh maréng lem telokoo' kulit ka'an éh lepah lebéé' . Hun néh modoo' éh kenat , baa' buaa' agun éh maréng nah ngeletaa' kulit ka'an éh lepah lebéé' nah , pelapah baa' buaa' agun nah pega' , ngan telokoo' nah tasa' . Baa' buaa' agun éh maréng tekep modoo' éh lem telokoo' éh maréng , ha' Néh .
41002023	Tong jah Dau Posot Yésus lakau ngelapah térék , pu'un irah bakéh Néh kivu' Éh , boh irah bakéh Néh nyepit lo'ong parai jin pungun néh .
41002024	Uban irah bakéh Néh alaa' lo'ong parai nah , inah irah Parisi pané ngan Yésus , ka' ha' réh , Na'at ke' bakéh ko' nah , uban ineu' réh maneu' éh kenat ngelapah ha' lem Surat Musa ngan ngelapah tong Dau Posot , ha' réh .
41002025	Ka' ha' Yésus mipa réh , Kineu' bé' jak keh sakui purung ineu' neu' Daud ngan kelunan éh kivu éh hun réh la'au' sahau nah ?
41002026	Daud rai péh pu'un éh tai lamin Allah ke' néh alaa' roti éh nena' réh ngan Allah ke' néh kuman éh , ngan iah mena' éh kepéh ngan irah éh kivu éh rai . Iah pu'un tai hun Abiatar pu'un Imam éh pengeja'au kekat imam , na' péh Surat Musa éh kenivu lu' bara' , kelunan éh kereja' imam awah éh omok kuman éh , bé' kelunan éh jah omok kuman éh , Daud pu'un kuman éh pemung ngan irah bakéh néh , ha' Yésus ngan réh .
41002027	La'ah ha' Yésus kepéh , Dau Posot ke' kelunan omok posot , bé' kelunan pu'un uban Dau Posot inah pu'un , ha' Néh .
41002028	Ha' Yésus kepéh , Anak Kelunan éh pu'un penyukat bara' tong éh tekep neu' tong Dau Posot , ha' néh .
41003001	Yésus lakau tai lamin sebayang kepéh la' , pu'un jah kelunan sinah éh paket jebila' ojoo' .
41003002	La'ah pu'un kuraa' kelunan sinah éh juk pesala' Yésus , kenat péh irah kepuh Yésus ke' réh omok jam hun néh pu'un peka'o kelunan sioo' Dau Posot nah .
41003003	Ha' Yésus ngan kelunan paket ojoo' nah , Betéé' ke' jian ke' tuai nekedéng siteu' , ha' Néh ngan néh .
41003004	La'ah ha' Yésus ngan kelunan éh pinaa' sinah , Akeu' juk neteng ngan ka'ah , Ineu' omok neu' lu' tong Dau Posot ? Kineu' ha' lem tebaraa' éh kenivu lu' iteu' , pu'un éh nyohoo' lu' masi kelunan ? Kineu' éh , kelu' ngesa'at kelunan kunah néh ? Kineu sohoo' néh ngan lu' , kelu' purip kelunan nah ? Kineu lah lu' da' , kelu' mematai kelunan nah ? Kineu' ha' tebaraa' tong Dau Posot lu' iteu' néh kunah ka'ah , ha' Yésus neteng réh . Bang bé' réh mipa éh .
41003005	Ngejuwak Yésus na'at réh , merek Éh ngan réh bang Iah pika réh kepéh uban réh mahéng kenin bé' jam seruh . La'ah ka' ha' Néh ngan kelunan paket ojoo' nah kepéh , Jian ke' pejat ojoo' ko' , ha' Néh . Tioo kelunan inah pejat ojoo' néh , tioo jian lah ojoo' néh .
41003006	Musit lah kelunan Parisi tioo tai tavin kelunan éh kivu irah éh pemung ngan Herodis ke' réh pakat pitah jalan omok mematai Yésus .
41003007	Lakau Yésus ngan irah éh bakéh néh tai baa' Banget Galilia , pinaa' mu'un kelunan kivu réh tai . Jelua' réh pu'un jin tana' Galilia , jelua' jin tana' Yudea ,
41003008	jelua' kepéh jin leboo' Yérusalem ngan jelua' jin tana' Idumia . Pu'un éh kepéh jin dipa baa' Yordan , ngan jin tana' éh déhéé' Tirus ngan Sidon , pinaa' mu'un réh tai tavin Yésus uban réh menéng rengah tong kekat penganeu' Néh éh ja'au nah .
41003009	Uban réh pinaa' mu'un kenat , Iah nyohoo' irah éh bakéh néh petenup jah alut ngan Néh , dai kelunan pinaa' nah nyikeu' éh .
41003010	Pu'un pinaa' tenéh kelunan peka'o néh jin kesakit réh , na' péh éh kenat irah éh sakit keto nah pu'un réh nyikeu' Éh ngan ngamit Éh ke' réh omok ma'o jin kesakit réh .
41003011	Hun irah éh nasek sahéé' sa'at nah na'at Yésus , tioo ngejekuu' lep réh ngan ngeradau , bara' , ka'au' néh Anak Allah , ha' ngeradau réh .
41003012	Yésus meta' réh pané kenat , bé' iah buhaa' réh pekelenaa' Iah .
41003013	Yésus lakau tai jah tokong , jin sinah Iah tebai kelunan éh keneloo' néh , boh irah éh keneloo' Néh nah tavin Iah sinah .
41003014	Hun réh avéé' lah inah Yésus ngevéléé' jah poloo' duah usah jin belah réh , dokoo' irah éh kevéléé' Néh nah ngelayau pu'un pemung ngan Néh , kenat péh ke' réh omok nebaraa' kelunan
41003015	ngan ke' réh pu'un penyukat omok bet balei' .
41003016	Iteu' ngaran kekat irah éh kevéléé' Néh , Simon , pu'un jah ngaran néh éh nateng Yésus , Péterus ,
41003017	Yakub rawah Yohanes éh anak Sabedeus . Yésus maneu' ngaran roh Boanerges , sin tong ngaran inah kelunan éh makang barei' ha' lengedo .
41003018	Pu'un kelunan kepéh ngaran réh Anderias , ngan Pilipus , Bartolomeus , Matius , Tomas , ngan Yakub anak Alpeus , Tadius , Simon kelunan jin Kana'an .
41003019	Yudas Iskariot , inah éh Yudas éh memalo Yésus rai .
41003020	La'o inah moléé' Yésus tai lamin , pelapah tuai kelunan pinaa' nah kepéh la' , pah avéé' Yésus ngan bakéh néh bé' omok kuman .
41003021	Hun irah panak Yésus jam éh kenat , tai réh juk alaa' Iah , uban pu'un kelunan éh bara' , Yésus nah tuleu' , ha' réh .
41003022	La'ah pu'un kuraa' guru éh nebaraa' tong Surat Musa tuai jin leboo' Yérusalem bara' Yésus nasek balei' Beelsebul , ngan Iah bet balei' palaa' kerenget sahéé' sa'at , ha' réh .
41003023	Neu' ha' réh pané kenat , Yésus tebai irah tuai ke' Néh bara' kuraa' ha' tapan ngan réh . Ka' ha' Néh , Kineu' jalan Sitan omok bet Sitan .
41003024	Hun pu'un kelunan tong jah tana' , pata pekelawan belah nah ke' , adang kekat irah leboo' inah matai béé .
41003025	Kepéh Ne' pu'un kelunan murip lem jah lamin ; boh irah pata pekelawan belah irah ke' sinah , adang kekat irah lem lamin inah matai béé .
41003026	Kenat péh né' Sitan pekelawan belah nah ke' , adang penyukat néh bé' omok lebéé' kekat éh lem kamit néh béé mu'un .
41003027	Bé' pu'un jah kelunan omok masek lem lamin kelunan éh gahang , ke' néh omok nyayoh livah lem lamin néh , bang hun kelunan gahang nah pu'un kejeret , la'o inah boh kelunan omok masek tong lamin néh ngan nyayoh livah lem lamin néh .
41003028	Jian keh seruh jian-jian , kekat arong kesa'at kelunan omok Tuhan mega' éh , kenat péh tong ha' ané réh éh sa'at ,
41003029	bang tong kelunan éh pané ngesa'at Sahéé' Ni'ai , kesa'at inah bé' Tuhan omok mega' éh , uban penyala' inah pu'un éh pelinguh , ha' Néh .
41003030	Yésus pu'un pané kenat ngan réh , uban irah ke' bara' Yésus nasek balei' .
41003031	La'o inah tuai tinen ngan padéé' Yésus , pu'un réh mena Yésus tong usit , boh réh nyohoo' kelunan éh jah tai tebai Éh .
41003032	Pinaa' kelunan menyun keto tutuh Yésus , ka' ha' réh ngan Néh , Tinen ko' ngan padéé' ko' pu'un mena ke' tong usit sinah rit , pu'un réh tebai ke' , ha' réh .
41003033	Ha' Yésus mipa réh , séé' tinen ngan padéé' Ké' éh kunah keh nah néh , ha' Néh .
41003034	Iah ngelengit na'at kelunan pinaa' éh menyun tutuh Néh nah , boh Iah bara' ka' , Na'at , iteu' néh tinen Ké' ngan padéé' Ké' .
41003035	Kelunan séé' éh kivu sohoo' Allah , kelunan inah éh padéé' Ké' , jian péh éh lakei' , jian péh éh padéé' ké' redo , kenat péh éh tinen Ké' , ha' Néh ngan réh .
41004001	Jah koléé' kepéh Yésus nebaraa' kelunan déhéé' baa' Banget Galilia , matek pinaa' mu'un kelunan tai tavin Iah sinah , pah avéé' Yésus taket lem alut , boh Iah menyun lem alut nah . Alut inah pu'un lem lepok baa' Banget Galilia . Pinaa' mu'un-mu'un kelunan mokoo' tong dirin baa' banget nah .
41004002	Pinaa' ha' tapan éh benara' Yésus ngan réh .
41004003	Ka' ha' Néh , Menéng keh , pu'un kelunan mulah parai .
41004004	Hun néh tai mulah nah , pu'un jelua' parai nah pelohoo' tong dirin jalan , tai juhit kon parai nah pah béé .
41004005	Pu'un jelua' parai nah kepéh pelohoo' tong bateu' , éh tong bateu' nah si'ik awah tana' tong néh . Laho éh nyekaa' , uban néh bé' dilem lem tana' .
41004006	Hun pétéé' musit sekaa' parai nah melayeu' éh neu' pana , uban lakat néh bé' masek dilem lem tana' .
41004007	Pu'un jelua' parai nah kepéh pelohoo' lem suha' , suha' inah maneu' urip parai inah ngerising , pah avéé' néh bé' omok ngebuaa' .
41004008	Pu'un kepéh jelua' pelohoo' tong tana' éh jian , nyekaa' éh pah avéé' néh ngebuaa' . Hun néh ngebuaa' lah kebit pungun néh , ngan pinaa' buaa' néh , jian mu'un urip ngan buaa' parai inah .
41004009	Ha' Yésus ngan réh kepéh , Kelunan éh pu'un kelingen omok menéng éh , jian éh menéng éh mu'un , ha' Néh .
41004010	Tovoo' Yésus mokoo' tengéé' , pu'un jelua' irah éh lepah menéng ha' tapan Néh nah , pemung ngan irah éh bakéh néh éh jah poloo' duah usah nah , tai réh tavin Yésus nah , ke' réh neteng Éh , ineu' sin ha' tapan inah .
41004011	Ka' ha' Yésus ngan réh , Pu'un Allah nolong keh jalan keh omok nesen tong kekat éh pelim tong kelunan sahau rai , inah éh tong Allah éh Pengeja'au . Bang kekat kelunan éh jah , pu'un réh menéng éh lem ha' tapan awah .
41004012	Barei' ha' lem surat Allah bara' , ka' ha' , Pu'un irah pepu'uh éh , bang bé' éh ta'an réh . Pu'un irah ngenéné' éh mu'un-mu'un bang bé' réh omok jam éh , Hun réh omok jam éh ngan menéng éh ngan lenaa' , barang omok péh réh pekoléé' kenin ke' réh tavin Allah ke' Néh bet penyala' réh , kenat ha' lem surat Allah , ha' Yésus .
41004013	Boh Yésus neteng réh kepéh , ka' ha' , kineu' , bé' keh jam sin ha' tapan iteu' , Hun keh bé' omok nesen tong ha' tapan iteu' kineu' keh omok nesen tong ha' tapan éh jah da' ?
41004014	Sin tong lakei' éh tai mulah parai nah , inah éh kelunan éh tai bara' ha' tebaraa' Tuhan .
41004015	Jelua ha' tebaraa' nah , pelohoo' barei' parai éh pelohoo' tong dirin jalan nah , pu'un kelunan inah menéng ha' tebaraa' inah . Kerigah réh menéng éh nah ke' , kerigah Sitan tai alaa' kekat ha' éh lepah nulah dalem kenin réh , barei' juhit kon parai pah avéé' néh béé nah .
41004016	Pu'un jelua' kelunan kepéh , éh barei' parai pelohoo' tong bateu' laho éh nyekaa' , ngan laho ke' éh melayeu' uban lakat néh bé' dilem tai lem tana' . Barei' inah péh jelua' kelunan , tovoo' réh menéng ha' tebaraa' Tuhan , laho réh alaa' ha' tebaraa' inah ngan jian kenin .
41004017	Bang bé' ha' tebaraa' inah masek lem lepok kenin réh mu'un , hun mah penusah ngan pengeketa pu'un teneng tong réh , bé' réh omok ngeretep , pengeketa inah pu'un , uban ha' tebaraa' inah . Irah tioo bet ha' tebaraa' inah uban néh bé' ngelakat lem kenin réh ,
41004018	Pu'un jelua' kelunan kepéh , barei' parai pelohoo' lem suha' nah , inah éh , kelunan pu'un menéng ha' tebaraa' inah .
41004019	Bang neu' réh ngelayau seruh ngan mihau kekat urip tong tana' iteu' , magat tong pengekaya' ngan magat ineu' ineu' péh , inah éh maneu' ha' tebaraa' inah ngerising lem kenin réh , bé' éh omok jian .
41004020	Pu'un jelua' kelunan kepéh , barei' parai pelohoo' tong tana' éh jian nah . Uban hun réh menéng ha' tebaraa' inah , irah tioo alaa' éh ngan mihau éh mu'un lem lepok kenin réh . Barei' parai éh murip jian pah avéé' néh ngebuaa' ngan buaa' néh pinaa' mu'un nah . Jelua' parai bé' éh pinaa' buaa' , jelua' pinaa' ke' éh . Pu'un kepéh éh matek pinaa' buaa' . Kenat sin ha' tapan iri ne' , ha' Néh .
41004021	Ka' ha' Yésus ngan réh , kineu' hun kelunan seket titui , pu'un éh tekup éh palaa' bisin ? Ngan kineu' éh , pu'un éh modoo' éh ra' gelan jalan néh pegen ? Adang néh bé' . Kelunan éh seket titui tekep éh pei' titui inah bau , ngan tong retek éh pejing .
41004022	Ineu'-ineu' éh pelim adang néh poléng kepéh , kenat péh ineu'-ineu' éh petavun , adang néh poléng kepéh .
41004023	Hun keh pu'un kelingen omok menéng , jian keh menéng éh mu'un , ha' Néh .
41004024	Yésus bara' kepéh ngan réh , Seruh keh jian-jian tong kekat éh nenéng keh . Pekua' jalan keh petuneng irah éh jah , barei' inah ke' jalan Allah petuneng keh kepéh , ngan ukum keh neu' Néh pelapah bahat .
41004025	Tong kelunan éh pu'un menéng ngan mihau éh , Tuhan mena' ha' tebaraa' Néh kepéh ngan réh dokoo' réh omok jam éh mu'un . Bang kelunan éh bé' pu'un ineu'-ineu' , jin éh si'ik éh pu'un ngan néh inah juk nalaa' kepéh .
41004026	Ha' Yésus kepéh , Tong jaka' Allah Pengeja'au , pu'un éh barei'-okoo' ha' tapan tong kelunan éh mulah parai tong térék néh .
41004027	Tovoo' dau merem iah pegen , dau rema iah lakau kereja' , kelebéé' néh kenat , parai nah nyekaa' , ngan murip mu'un . Kelunan éh mulah éh nah bé' éh jam kineu' éh ke' néh omok murip kenat .
41004028	Bang tana' éh maneu' parai nah nyekaa' , avéé' néh nginan , pah avéé' néh ngujung , pah avéé' néh pu'un buaa' lah .
41004029	Tovoo' parai mesak kelunan éh mulah éh nah alaa nahat palaa' néh majau éh uban jaka' ajau lepah avéé' .
41004030	La'ah ha' Yésus , Inah ha' tapan éh pepata tong jalan Allah Pengeja'au .
41004031	Teneng éh tong ha' tapan tong tulin buaa' kayeu' sesawi , éh matek si'ik jin kekat tulin buaa' kayeu' éh jah .
41004032	Tulin buaa' inah bé' éh lebéé' nyekaa' éh ngan murip éh avéé' néh ja'au , hun néh lepah ja'au , pelapah ja'au kepéh inan néh jin inan kayeu' éh jah . Pinaa' mu'un paka' néh . Pinaa' juhit omok maneu' sala néh tong paka' kayeu' inah , ha' Néh .
41004033	Pu'un Yésus nebaraa' réh palaa' pinaa' arong ha' tapan Néh , barei' éh omok kejam réh .
41004034	Siget koléé' Iah nebaraa' réh Iah nebaraa' réh palaa' ha' tapan , bang hun néh Iah tengéé' pu'un ngan irah bakéh Néh , boh Éh pané petek ngan réh .
41004035	Tovoo' dau tahup inah , ka' ha' Yésus ngan irah bakéh néh , Jian tam papit saa' dipa , ha' néh .
41004036	La'ah piso réh jin kelunan pinaa' nah tai lem alut pemung ngan Yésus . La'ah pu'un kuraa'-kuraa' alut éh jah sinah .
41004037	Tuai kepu gahang ngan lipak ja'au mu'un , pa'ung lem alut , si'ik awah éh bé' kaham .
41004038	La'ah Yésus pu'un saa' murin alut pegen éh ngan ulun néh bau unan . Pelapah irah bakéh néh peto'ot éh , ka' ha' réh , Guru' bé' ke' paréé' tam juk matai kaham teu' tu' , ha' réh .
41004039	Pelapah Yésus betéé' ke' Néh meta' kepu gahang nah , ka' ha' Néh , mokoo ke' , ha' Néh . Ha' Néh ngan lipak nah , Pawah ke' , ha' Néh . Tioo pawah lah kepu ngan lipak nah .
41004040	La'ah ha' Yésus ngan irah bakéh Néh , kineu' keh medai kenat , to deke' keh bé' ngelan , ha' Néh ngan réh .
41004041	Matek medai mu'un réh , boh réh pepané belah irah , ka' ha' réh , Kineu' péh kelunan iteu' tu' ke' kepu ngan lipak omok kivu sohoo' néh ha' réh .
41005001	Jin la'o Yésus ngepawah kepu ngan lipak nah rii' , boh réh teleu' bakéh Néh avéé' tong tana' irah Gerasa saa' dipa baa' Banget Galilia .
41005002	Hun mah Yésus tuhun jin alut , iah peselalang ngan jah kelunan éh tuai jin luvang bateu' jalan tanem kelunan matai .
41005003	Kelunan inah éh nasek balei' mokoo' éh tong tanem kelunan . Bé' pu'un kelunan éh omok ngejeret éh .
41005004	Pinaa' koléé' réh ngejeret ojoo' ngan gem néh palaa' ratai , bang siget koléé' réh ngejeret éh nah , pu'un éh tioo memekat éh ngan nasa' jeret daven éh neu' réh tong gem néh nah . Matek gahang mu'un-mu'un éh , bé' pu'un séé' péh éh omok mengen éh .
41005005	Jian péh éh dau rema , jian péh éh dau merem , iah lakau-lakau tong tanem kelunan , kenat péh éh lakau tong tokong , iah ngeradau' ngeradau' , ngan lekup-lekup usah néh neu' bateu' .
41005006	Jin juu' iah na'at Yésus tuai , pelapah iah nekedeu' tai tavin éh ke' néh ngejekuu' lep néh tong jumen Yésus ,
41005007	ngan iah ngeradau' ja'au ha' , ka' ha' néh , O Yésus Anak Allah éh matek bau , ineu' juk neu' Ko' tong akeu' , ke' Ko' tuai siteu' teu' . Ko' pika ku , mai Ke' ngukum akeu' , ha' néh .
41005008	Pu'un iah pané kenat ha' , uban Yésus lepah bara' ka' ngan néh , O balei' , pega' ke' jin kelunan iteu' , ha' néh .
41005009	Yésus neteng éh ka' , Ineu' ngaran ko' . Ha' lakei' inah , ngaran ké' ne' , Panyen , kenat ngaran ké' , uban mé' matek pinaa' mu'un teu' , ha' néh .
41005010	Iah menyat ngan Yésus , bé' buhaa' Yésus bet balei' jin tana' inah .
41005011	Déhéé' retek inah pu'un pinaa' idok nemo tong apé ihang .
41005012	Kekat balei' nah menyat Yésus kejeraa' réh tai lem idok pinaa' nah , ka' ha' réh , Ko' kejeraa' améé' masek lem idok pinaa' nah , ha' réh .
41005013	La'ah Yésus kejeraa' balei' nah masek lem kekat idok nah . Tioo nekedeu' kekat idok pinaa' nah nerurut tong apé ihang bau dirin baa' tioo pejeu pelohoo' tai lem baa' , tioo matai menyet . Ngioo' kekat idok nah duah ibu usah .
41005014	La'ah irah éh mihau idok nah tioo kelap tai bara' rengah inah ngan irah tong leboo' ngan irah tong térék péh , kekat idok inah matai menyet . La'ah irah tuai juk na'at ineu' éh lepah neu' Yésus nah .
41005015	Tai réh tavin Yésus , ngan pu'un réh na'at kelunan éh uban nasek balei' pinaa' nah , menyun sinah , ngan pakai néh lepah pu'un , kenin néh péh lepah teneng , medai mu'un réh .
41005016	La'ah kelunan éh lepah na'at inah ri' , bara' rengah kelunan inah lepah ma'o jin néh nasek balei' , ngan bara' tong kekat idok nah .
41005017	Uban neu' inah kenat irah nyohoo' Yésus kelap jin tana' réh .
41005018	Tovoo' Yésus menyun tong alut , kelunan éh nasek balei' lepah nah , menyat juk kivu Yésus .
41005019	Bang bé' Yésus buhaa' éh , ka' ha Yésus ngan néh , moléé' ke' tai lamin ko' , ko' bara' ngan réh tong kekat jalan Tuhan pu'un nolong ke' , ngan tong jalan Iah pepoléng penika Néh éh ja'au ngan ko' , ha' Yésus ngan néh .
41005020	La'ah moléé' lakei' inah lakau tipo tana' Dekapolis , ke' néh bara' tong jalan Yésus pika ngan peka'o éh nah . Béé kenin kekat kelunan menéng ha' néh bara' kenat .
41005021	Moléé' Yésus kepéh papit saa' dipa baa' banget . Pinaa' kelunan tuai tavin Iah tong dirin baa' banget inah .
41005022	Pemung ngan réh sinah pu'un jah kelunan ngaran néh Yérus , éh pengeja'au tong lamin sebayang Yahudi . Hun néh na'at Yésus , iah ngejekuu' lep néh déhéé' gem Yésus .
41005023	Iah menyat mu'un-mu'un ngan Yésus , ka' ha' néh , anak ké' éh redo éh si'ik ri' , sakit éh tuai Ke' Ko' mapai ojoo' Ko' tong néh ke' néh ma'o jin kesakit néh , ke' néh omok murip da' ha' lakei ja'au Yérus nah .
41005024	Pu'un Yésus tai kivu éh , ketem kelunan pinaa' nah péh tai kivu Yésus , avéé' réh pesikeu' lah tong jalan inah .
41005025	Jin belah irah pinaa' nah , pu'un jah redo' éh pega' dahaa' , jah poloo' duah ta'un tenéh éh sakit kenat .
41005026	La'ah pinaa' mu'un kelunan éh nawan éh , ke' réh juk peka'o éh jin kesakit néh nah , bé' éh omok ma'o , bang jaa'-jaa' néh éh sakit sa'at-sa'at kepéh .
41005027	Pu'un redo inah lepah menéng rengah Yésus , boh iah kivu Yésus jin likot néh pemung ngan kelunan pinaa' nah .
41005028	Ka' kelem redo inah , Né' akeu' omok ngamit sapét tapak seput Néh nah , adang ké' omok ma'o jin kesakit ké' nah , kelem néh .
41005029	Boh éh ngamit seput Yésus nah , tioo ma'o éh jin kesakit néh , tioo jian akam lem usah néh , bé' dahaa' néh pu'un pega' kepéh .
41005030	Tovoo' inah néh Yésus jam pu'un akam Néh , inah éh , Iah nesen pu'un kegahang néh lepah musit jin Iah , tioo pupah éh pané ngan irah pinaa' nah ka' , séé' ngamit seput Ké' ri' , ha' Néh .
41005031	Ha' irah bakéh néh mipa éh , Pinaa' kelunan nyikeu' ke' nah ne' , kineu' Ko' kenat ha' , ha' réh ngan néh .
41005032	La'ah Yésus na'at tutuh Néh ke' néh jam séé' éh ngamit seput Néh nah .
41005033	Kejam redo inah iah ma'o jin kesakit néh ri' , riet éh medai , pelapah iah ngejekuu' lep néh déhéé gem Yésus , boh éh bara' ka' , Akeu' ngamit seput Ko' nah rit , ha' néh .
41005034	Ka' ha' Yésus ngan néh kepéh , O anak Ké' , pengelan ko' éh lepah peka'o ke' , moléé' ke' ngan pawah kenin ko' , ma'o ke' jin kesakit ko' , ha' néh .
41005035	Lem Yésus too pané ngan redo inah kenat , tuai kelunan jin lamin Yérus bara' anak néh matai . Ka' ha' réh ngan Yérus , Anak ko' ri' de' , matai éh , mai ke' petusah Guru nah lah , ha' réh .
41005036	Bé' Yésus besau menéng ha' réh kenat , boh éh bara' ngan Yérus , ka' ha' néh , Mai ke' medai , jian ke' ngelan Akeu' , ha' Néh .
41005037	La'ah bé' Yésus buhaa' kelunan pinaa' tai kivu Iah , bang Péterus ngan Yakub ngan Yohanes éh padéé' Yakub nah awah éh tai kivu Iah .
41005038	Hun réh avéé' tong lamin lakei ja'au nah , boh Yésus na'at kelunan pinaa' balah-balah ngahoo ngan mangaa' ngan nirau péh .
41005039	Yésus masek tong lamin nah , ka' ha' néh ngan réh , Kineu' keh balah ngahoo ngan mangaa' kenat , anak iteu' bé' éh matai , pegen awah éh , ha' néh .
41005040	Irah mala' muau éh , boh Iah nyohoo' kelunan pinaa' nah musit béé . Iah mihin tamen tinen anak inah , ngan réh teleu' bakéh néh éh kivu éh ri' , tai tavin anak inah tong jalan néh pegen .
41005041	Boh Yésus ngamit ojoo' anak inah , ke' néh pané ngan néh , ka' ha' néh , Talita kum , ha' Yésus . Sin ha' inah , Anak redo betéé' ke' .
41005042	Tioo betéé' anak inah ngan lakau' sinah , urip néh jah poloo' duah ta'un . Kesioo' inah , Béé kenin kelunan pinaa' nah na'at éh .
41005043	Matek bé' Yésus buhaa' réh bara' kekat éh neu' néh nah ngan kelunan éh jah . Ka' ha' néh , Jian keh alaa' ka'an ko' pakan anak ko' nah , ha' néh .
41006001	Lakau Yésus jin sinah moléé' tai leboo' néh tengéé' pemung ngan irah éh bakéh néh .
41006002	Tovoo' Dau Posot pu'un Éh nebaraa' réh tong lamin sebayang Yahudi . Pinaa' kelunan pu'un sinah , ngan hun réh menéng ha' tebaraa' néh , béé kenin réh seruh , ka' ha' réh , Jin ineu' Iah alaa' ha' tebaraa' éh kenat ? Kineu' jalan iah jam nebaraa' kelunan kenat . Kineu' jalan iah omok maneu' telana' éh ja'au kenat , ha' réh .
41006003	Bé' énéh iah éh tukeng kayeu' ri' da' , éh tinen néh Meriam ngan padéé' néh Yakub ngan Yoses ngan Yudas ngan Simon . Bé' enéh padéé néh redo éh mokoo' ngan lu' siteu' nah ? Ha' réh . Uban réh seruh Iah kelunan adek ke' awah , inah irah bé' keloo' alaa' Iah .
41006004	Ha' Yésus ngan réh , Kelunan éh nabi Tuhan , pu'un réh sepah éh semah-semah péh . Bang tong leboo' néh ngan belah panak néh ngan belah lua' néh tengéé' , bé' réh pu'un sepah éh .
41006005	Bé' Yésus omok maneu' telana' éh ja'au tong leboo' néh , bang Iah mapai ojoo' Néh bau jelua' kelunan éh sakit ke' Néh peka'o réh .
41006006	Béé kenin Néh uban irah pohoo' Néh nah bé' ngelan Iah .
41006007	Lakau Yésus tai siget leboo' sinah ke' néh nebaraa' réh . La'ah Iah tebai irah bakéh néh jah poloo' duah usah nah , ke' néh nyohoo' réh lakau peduah duah usah . Iah mena' penyukat néh ngan réh , ke' réh omok bet sahéé' sa'at .
41006008	Ha' néh ngan réh , Mai mihin ineu'-ineu' lem pengelakau keh , bang jah sekot keh awah , mai mihin penguman kenat péh gaweng éh jalan keh menyat ngan kelunan , ngan mai mihin rigit .
41006009	Jian pakai kasut bang mai keh alaa' duah kerayung , ha' néh .
41006010	Ka' ha' Yésus kepéh , séé'-séé' éh tenah tebai keh tong lamin néh , sinah keh mokoo' pah avéé' keh lakau kepéh .
41006011	Semah leboo' éh bé' keloo' alaa' ka'ah , ngan bé' keloo' menéng ha' keh , hun keh lakau' jin sinah , nepaga' agaa' tana' éh nyalit tong gem keh , seleket ha' keh bara' ngan réh , ka'ah ke' tagong ukum ka'ah da' .
41006012	La'ah lakau lah réh , tai nebaraa' kelunan ngan nyohoo' réh piso jin penyala' réh .
41006013	La'ah pinaa' sahéé' sa'at pega' neu' réh ngan pu'un réh mosoo' nyak-tawan tong irah éh sakit ngan peka'o réh .
41006014	La'ah raja' Herodis lepah menéng rengah tong kekat penganeu' Yésus nah , uban semah-semah réh tai , pu'un réh bara' tong kekat penganeu' Néh . La'ah pu'un jelua' kelunan bara' Yésus nah , Yohanes Batis éh penatai réh rai , betéé' murip kepéh éh kurah , nah ke' néh pu'un penyukat omok maneu' kekat inah , ha' réh .
41006015	Ha' jelua' réh kepéh , Elia énéh de' , ha' réh . Pu'un Jelua' réh bara' . Iah inah Nabi barei' jah jin belah irah Nabi sahau rai ine' ha' réh .
41006016	Hun Herodis menéng ha' réh kenat , ka' ha' néh , Iteu' néh Yohanes Batis murip kepéh . Pu'un ku' nyohoo' réh ngulep ulun néh , boh ka' murip kepéh éh , ha' néh .
41006017	Uban hun Yohanes Batis murip lepah nah , pu'un Herodis nyohoo' réh ngejeret éh , ngan masek éh lem lamin tutup . Herodis nyohoo' réh maneu' éh kenat , uban Herodias do Herodis . Éh mu'un néh Herodias nah do Pilipus , Pilipus nah padéé' Herodis bang Herodis alaa' Herodias do néh .
41006018	Hun Yohanes murip lepah nah , pu'un éh meta' Raja' Herodis nah , ka' ha' néh , Mai ke' alaa' do padéé' ko' , sala' ke' hun ko' kenat ne' , bé' ke' tekep maneu' kenat , ha' néh .
41006019	Neu' néh pané kenat ngan Herodis , merek Herodias ngan Yohanes , iah keloo' mematai éh , bang bé' éh omok uban raja' Herodis bé' kejeraa' éh .
41006020	Raja' Herodis nah medai Yohanes , uban kejam nah ke' Yohanes nah , kelunan éh jian , éh teneng ngan ni'ai kenin . Kenat Herodis mavaa' mu'un , dai réh mematai éh . Keloo' Raja' Herodis menéng ha' tebaraa' Yohanes , na' péh éh merek ngan tusah kenin , siget koléé' néh menéng ha' néh .
41006021	Pu'un jah dau , éh dau réh ngajung Herodis uban ngeja'au dau lohoo' Herodis sahau nah , Raja' Herodis inah ke' ngeja'au dau inah kepéh , boh éh tebai irah éh maren ngan irah pengeja'au seradu , ngan irah éh jah éh pengeja'au tong tana' Galilia , tuai pemung .
41006022	La'ah Herodias nah pu'un anak éh redo . Tovoo' Raja' Herodis mokoo' ngan irah kuman pemung ngan néh éh ke' réh ngajung éh nah , tai redo lemanai éh anak Herodias nah , ke' néh sayau ngejian kenin Herodis ngan ngejian kenin irah éh jah péh . Boh Raja' Herodis neteng éh ka' , Ineu'-ineu' éh juk laa' ko' , jian ke' bara' éh ngan ké' , omok ku' mena' éh ngan ko' dat , ha' néh .
41006023	Pinaa' koléé' Raja' Herodis pané kenat ngan redo inah , ngan ha' supa néh bara' iah omok maneu ineu' awah éh pengeloo' redo inah . Ka' ha' néh , Kekat éh lem nihau ké' nah péh éh hun ko' keloo' alaa' éh omok awah ku petulat éh ngan ko' , ha' néh ngan redo inah .
41006024	Hun redo inah menéng ha' Raja' Herodis pané kenat , boh éh tioo tai tavin tinen néh , ke' néh neteng éh , Ineu' éh jian ké' menyat ngan néh kunah ko' , ha' néh ngan tinen néh . Tioo tinen néh mipa éh , Jian ke' menyat ulun Yohanes Batis .
41006025	Boh redo inah moléé' kepéh tavin Herodis , ha' néh , Iteu' éh nenyat ké' ngan ko' . Ko' maneu' ulun Yohanes Batis lem pigan hun iteu' , ko' mena' éh ngan ké' , ha' néh .
41006026	Hun Raja' Herodis menéng pengenyat redo inah kenat , matek tusah lah éh , na' péh kenat bé' pu'un jalan ke' néh omok pepiso ha' néh tong jajii' néh ri' , uban néh lepah pesupa . Jah kepéh menyaa' ke' éh uban néh seruh éh pané tong jumen kelunan pinaa' , bara' iah omok mena' ngan maneu' ineu' awah nenyat ngan ineu' awah sohoo' redo inah , kunah néh ri' .
41006027	Iah tioo nyohoo' jah seradu tai alaa' ulun Yohanes . Boh seradu nah , tai lamin tutup ke' néh ngulep ulun Yohanes .
41006028	Pu'un iah alaa' ulun Yohanes lem pigan boh éh mena' éh ngan redo lemanai iri' , boh redo inah mena' éh ngan tinen néh kepéh .
41006029	Hun irah bakéh Yohanes menéng rengah réh maneu' éh kenat , boh réh tai alaa' patai Yohanes , ke' réh modoo' éh lem tanem .
41006030	Moléé' lah irah lawah éh lakau peduah-duah usah lepah nah , pu'un réh tosok bara' kekat rengah ngan kekat éh pu'un dalem pengelakau réh ngan Yésus .
41006031	Pinaa' mu'un kelunan tavin réh , pah avéé' réh bé' lah sakui kuman , boh Yésus bara' ngan irah bakéh néh , ka' ha' néh , Jian tam tai tana' , ke' tam omok posot jak , dai tam pelapah mutau da' , ha' néh .
41006032	Inah réh teleu' lakau jalan alut juk tai mokoo' tana' éh linek .
41006033	Pinaa' kelunan na'at réh ngalut nah , kejam réh Yésus réh teleu' bakéh néh éh lakau nah . Pelapah irah musit jin siget leboo' réh , ke' réh nekedeu' tai tana' éh juk tenavin réh teleu' nah , irah éh pinaa' jalan tana' nah , irah éh tenah avéé' tong tana' inah .
41006034	Hun Yésus musit jin alut nah , boh éh na'at kelunan pinaa' nah pu'un sinah , ngan penika néh mu'un-mu'un réh , uban réh pekua' domba éh bé' pu'un kelunan mihau . Uban néh kenat Iah nebaraa' réh , pinaa arong ha' tebaraa' néh nebaraa' réh .
41006035	Tovoo' dau tahup lah tuai irah bakéh Yésus pané ngan néh , ka' ha' réh , Tahup lah dau tam teu' dat , tong retek tam teu' péh , bé' pu'un ineu'-ineu' penguman siteu' .
41006036	Jian ke' nyohoo' réh moléé' tai térék réh , ngan nyohoo' réh moléé' tai leboo' réh , ke' réh jian akam pitah penguman réh , ha' réh ngan Yésus .
41006037	Ha' Yésus ngan réh , Jian éh ka'ah iteu' néh éh mena' penguman ngan réh , ha' Néh . Boh réh neteng Yésus , ka' ha' , Hun néh kenat kineu' mé' , keloo' ke' mé' melih penguman , reng nelih palaa' duah ato rigit pirek , boh mé' omok mena' éh ngan réh , ha' réh .
41006038	Boh Yésus neteng réh , ka' ha' , Kuraa' roti nihin keh ri' , tai keh na'at éh ji' , ha' Yésus . Boh réh bara' , Lemah roti duah deke' usah seluang , ha' réh
41006039	Boh Yésus pané ngan irah bakéh Néh ke' réh nyohoo' kelunan pinaa' nah menyun pepeng tong ureu' .
41006040	Menyun réh petipun , pinaa' tipun réh , pu'un éh jah ato usah , pu'un éh lemah poloo' usah , kenat éh tong siget tipun réh .
41006041	Boh Yésus alaa' lemah roti ngan duah seluang ri' , boh Éh nenganga' na'at kebau , ke' Néh bara' jian kenin ngan Allah , uban ka'an inah . La'o inah boh Éh mutip éh ke' Néh mena' éh ngan irah éh bakéh Néh , dokoo' réh omok petulat éh ngan kelunan pinaa' nah . Kenat ke' éh maneu' seluang éh duah nah , Iah petulat éh ngan kekat réh béé .
41006042	La'ah kekat irah béé kuman éh pah avéé' réh beso .
41006043	La'o réh kuman nah , boh irah bakéh Yésus tipun kekat la'an éh uban kinan réh jin roti ngan jin seluang nah , penoo' jah poloo' duah gaweng keto utaa' néh .
41006044	Kekat irah lakei' éh kuman roti ngan kuman seluang nah , lemah ibu usah .
41006045	Pelapah Yésus nyohoo' irah bakéh Néh lakau tenah jalan alut tai tana' Betsaida saa' dipa baa' banget , Iah to ke' pané ngan kelunan pinaa' nah nyohoo' réh moléé' .
41006046	La'o Néh tepat ngan irah bakéh Néh , tai Éh tong tokong ke' Néh sebayang .
41006047	Dau tahup inah , alut irah bakéh Néh lem lepok baa' , Iah to ke' tong tokong sebayang nah .
41006048	Yésus na'at irah bakéh Néh matek tusah , ngan bé' omok memesai uban kepu nyelalang alut réh . Uban néh jam réh kenat , dau dileu' Iah tai tavin réh , lakau bau baa' nah . Iah lakau juk ngelapah réh ,
41006049	boh réh na'at éh lakau bau baa' nah , Beru'en ine' , ha' radau réh .
41006050	Hun réh na'at éh , matek medai réh . Yésus tioo pané ngan réh ka' , Mai keh medai , Akeu' iteu' Yésus , ha' Néh .
41006051	Pelapah Yésus tai lem alut pemung ngan irah éh bakéh Néh . Tioo pawah kepu nah . Matek béé kenin irah bakéh Néh , bé' réh jam seruh .
41006052	Bé' jak réh petavéé' kenin tong lemah roti éh lepah palaa' Néh pakan lemah ibu kelunan nah rai . Bé' irah nesen , bé' réh omok jam éh .
41006053	La'ah irah papit baa' banget kepéh , tai tana' Genesaret .
41006054	Hun réh musit jin alut tioo kejam kelunan pinaa' nah , Yésus .
41006055	Irah nekedeu' tutuh leboo' inah , ke' réh alaa' kekat kelunan sakit éh pegen bau mak néh , ke' réh patet éh ngan Yésus .
41006056	Semah Yésus nah pu'un kejam réh , sinah ke' réh tai , tong lamin , tong leboo' , ngan hun Néh tai leboo' siik péh éh tai , sinah ke' réh tai mihin kelunan sakit nah . Pu'un kelunan nah mihin irah éh sakit tai lamin réh pebelih , ke' réh pei' kelunan sakit nah tong lamin pebelih ke' réh nyohoo' Yésus kejeraa' kelunan sakit ngamit sapét tapak seput Néh . Kekat kelunan éh ngamit tapak seput Néh ma'o réh jin kesakit réh .
41007001	La'ah kelunan Parisi ngan kuraa' guru' éh nebaraa' tong Surat Musa , pu'un réh tuai jin leboo' Yérusalem , petipun déhéé' Yésus .
41007002	La'ah pu'un réh ngedalem bakéh Yésus , kuman ka'an bé' mohéé' ojoo' pekua' adet pohoo' irah Parisi nah .
41007003	Uban kelunan Parisi ngan kekat kelunan Yahudi péh , kivu adet jin tepun réh sahau , adet réh nah , bé' réh omok kuman hun réh bé' mohéé' ojoo' réh , pah avéé' sikun réh kurah .
41007004	Kenat péh penguman ineu'-ineu' éh nalaa' réh jin lamin pebelih , bé' réh omok tioo kuman éh hun réh bé' jak sakui mohéé' éh tenah . La'ah pinaa' arong adet éh jah kepéh éh penakai réh , adet jin tepun réh , barei' adet réh éh mohéé' kekat sawan ngan pigan ngan lajang péh .
41007005	Pu'un kelunan Parisi ngan irah guru éh nebaraa' tong Surat Musa , neteng Yésus , ka' ha' réh , kineu' ke' irah bakéh ko' bé' kivu adet tepun lu' sahau nah , ke' réh kuman bé' jam mohéé' ojoo' réh nah , ha' réh .
41007006	Ka' ha' Yésus mipa réh , Teneng mu'un ke' ha' nabi Yesaya bara' tong keh sahau nah , Adang ka'ah kelunan pohoo' ngelayoo' awah kunah néh . Ka' ha' Allah pané : Pohoo' kelunan iteu' seva' Akeu' palaa' ha' ujun néh awah , bang kenin réh matek juu' mu'un éh jin Akeu' .
41007007	Ngelayoo' awah réh sebayang barei' seva' Akeu' , petem keto réh nebaraa' kelunan kivu adet tepun réh sahau , pekua' barei' ha' ké' mu'un bang bé' éh ha' ké' ha' Allah .
41007008	Pulang ke' ha' tebaraa' Allah nebet réh awah éh , uban réh keloo' kivu ha' tebaraa' jin pata irah kelunan ke' awah , ha' Yésus ngan réh .
41007009	Ha' Yésus ngan réh kepéh . Jam mu'un keh bet ha' tebaraa' Allah , dokoo' keh kivu ha' tebaraa' pata ka'ah ke' awah .
41007010	Barei' sohoo' Musa , ka' ha' rai , Jian ke' ngerera' tong tamen tinen ko' , hun séé'-séé' pané ngesa'at tamen tinen néh , tekep réh mematai kelunan inah , ha' Musa .
41007011	Bang ka' ha' ka'ah , né' pu'un jah kelunan juk mena' ineu'-ineu' éh tekep ngan tamen tinen néh nolong tamen tinen néh , omok éh bara' , éh juk nena' ké' ngan koh teu' ri' de' , anah Tuhan éh , ha' .
41007012	Bé' péh éh mena' éh ngan tamen tinen néh , bé' éh sala' , ha' keh .
41007013	Kenat penganeu' keh bet ha' tebaraa' Allah , ngan pu'un keh nyohoo' kelunan kivu adet pohoo' kelunan ke' awah , pinaa' kepéh éh jah éh neu' keh barei' inah .
41007014	La'ah Yésus tebai kelunan pinaa' nah ke' Néh pané ngan réh kepéh , ka' ha' Néh , Seruh keh jian-jian ,
41007015	bé' pu'un ineu'-ineu' jin éh kinan kelunan éh omok maneu' kenin néh sa'at , bang éh musit jin kenin kelunan inah éh omok ngesa'at kenin néh , ha' Néh .
41007016	Kelunan éh pu'un kelingen , jian éh menéng éh mu'un , ha' Néh .
41007017	La'o Yésus piso jin irah pinaa' nah , masek éh lem lamin . Boh irah bakéh néh neteng éh , ineu' sin ha' tapan inah irai .
41007018	Boh Yésus neteng réh , Kineu' keh barei' kelunan éh matek bé' jak sakui pekalai ? Kineu' éh bé' keto keh jam éh ? Bé' pu'un ineu'-ineu' éh jin kinan kelunan nah tai lem kenin néh ne' ke' néh ngesa'at kenin néh neu' éh kinan néh nah ,
41007019	éh kinan néh nah tai lem betuken néh awah , la'o inah pega' kepéh éh , ha' Néh . Lem ha' Yésus pané kepéh iteu' , inah Iah pekelenaa' kekat arong ka'an omok kelunan kuman éh bé' pu'un kilin néh .
41007020	Ha' Yésus kepéh , kekat ha' ané kelunan , inah éh musit jin kenin néh , inah éh omok ngesa'at kenin néh .
41007021	Uban kenin nah , inah jalan kekat arong penyeruh , pu'un éh jin lem kenin , hun néh kenin néh mihin éh maneu' jian péh , ngan hun kenin néh éh mihin éh maneu' sa'at péh , barei' nekau' ngan mematai kelunan péh .
41007022	Ngan petuyang , ngan magat livah kelunan éh jah péh , kenyo , pekajung , ngela'o , nebok , nyelepéé' , netah , balang , su'ok ,
41007023	Ngan pinaa' arong kesa'at omok musit jin kenin éh sa'at , kekat inah , inah éh maneu' kenin kelunan omok sa'at , bé' éh neu' ka'an kinan néh .
41007024	Lakau Yésus tai tana' éh déhéé' leboo' Tirus ngan leboo' Sidon . Hun réh avéé' sitai taket éh tioo masek tong jah lamin , uban néh bé' keloo séé'-séé' péh jam Iah pu'un sinah , bang bé' éh omok pelim .
41007025	Tovoo' inah pu'un jah redo tai tavin éh , uban pu'un jah anak néh redo éh si'ik , nasek balei' . Pu'un tinen anak inah menéng rengah Yésus jam peka'o kelunan , inah iah tai tavin Éh , tioo ngejekuu' lep néh déhéé' gem Yésus .
41007026	Redo inah bé' éh pohoo' Yahudi , lohoo' néh tong tana' Penisia , tong tana' Siria . Bang iah menyat Yésus mega' balei' nah jin anak néh .
41007027	Ka' ha' Yésus ngan néh , Pelapah jian lu' mena' ka'an ngan anak tenah , bé' tekep lu' alaa' ka'an jin ojoo' anak , kelu' ngaléng éh awah ngan aseu' , ha' néh .
41007028	Ka' ha' redo inah kepéh , Oo-mu'un , kenat néh éh barei' ha' ko' nah , aseu' nah mu'un péh éh pu'un éh kuman moo' ngan kuman dek éh la'an kinan anak , ha' néh .
41007029	Ka' ha' Yésus ngan néh kepéh , Neu' ha' ko' pané kenat , jian ke' moléé' ngan jian kenin uban balei' lepah pega' jin anak ko' ri' , ha' néh .
41007030	Moléé' lah redo inah tai lamin néh , tai éh na'at anak néh , pu'un éh pegen ta'an néh ngan jian akam néh lah , balei' nah péh pu'un pega' tenéh .
41007031	Lakau Yésus jin tana' Tirus pajau jin tana' Sidon kivu jalan tai tana' Dekapolis , ke' néh tai tong baa' Banget Galilia .
41007032	Hun réh avéé' sinah pu'un kuraa' kelunan mihin kelunan rengen ngan mameng tavin Yésus , ke' réh nyohoo' Yésus mapai ojoo Néh tong usah kelunan inah .
41007033	Boh Yésus petengéé' kelunan inah jin irah pinaa' nah , boh Éh nilek kelingen kelunan inah , ngan Iah nyula' , pu'un Éh ngamit jela' lakei' inah .
41007034	La'ah Yésus nenganga' na'at tai langit , ngan menat Laset , boh éh pané ngan kelunan inah ka' , Épata . Sin lem ha' inah , peka .
41007035	Tioo peka kelingen néh nah , ngan pega' pengereken jela' néh ri' , tioo omok lah éh pané ngan ha' ané éh lenaa' lah .
41007036	La'ah bé' Yésus buhaa' réh bara' éh neu' Néh nah ngan irah éh jah , na' péh kenat benara' réh deke' éh .
41007037	Kekat kelunan éh menéng ha' Néh nah , béé kenin réh . Ka' ha' réh , Matek jian kekat penganeu' kelunan iteu' ne' . Kelunan rengen péh omok éh menéng ha' neu' Néh . Kelunan mameng péh omok éh pané neu' Néh , ha' réh .
41008001	Bé' lebéé' la'o inah tuai kelunan pinaa' pepeng kepéh , bé' pu'un ineu'-ineu' kinan réh , inah Yésus tebai irah bakéh Néh ke' Néh pané ngan réh , ka' ha' Néh .
41008002	Matek penika ké' réh tut , uban teleu' dau tenéh réh mokoo' ngan Ké' siteu' ne' , ngan ieng ke' ineu'-ineu' kinan réh .
41008003	Hun Ké' nyohoo' réh moléé' péh , barang tayen péh réh lem réh lakau nah , uban réh la'au' nah , kenat péh pu'un jelua réh tuai jin juu' , ha' Néh .
41008004	Boh irah bakéh Néh neteng Éh ka' , Kineu' lu' omok alaa' ka'an sukup , kelu' omok pakan kelunan éh ka' kekat teu' da' . Hun lu' mokoo' tong tana' awah teu' , ha' réh ngan Yésus .
41008005	Boh Yésus neteng irah bakéh néh kepéh , ka' ha' néh , kuraa' lah roti keh ri' , ha' néh . Ha' réh , Tujuu' deke' , ha' réh .
41008006	La'ah la'o inah Iah nyohoo' kelunan pinaa' nah menyun tong tana' , boh Yésus alaa' roti ngan sebayang bara' jian kenin ngan Allah , boh éh mutip-mutip éh ke' néh mena' éh ngan irah bakéh néh , dokoo' irah inah petulat éh belah irah pinaa' nah kepéh .
41008007	Pu'un seluang réh kerat awah , seluang si'ik , boh Yésus sebayang bara' jian kenin tong seluang nah , boh Éh nyohoo' irah bakéh Néh mena' éh ngan kelunan pinaa' nah kepéh .
41008008	La'ah kekat kelunan éh kuman nah , pu'un pata beso béé , pu'un keto utaa' penguman réh nah . Kekat kelunan kuman nah ngioo'-ngioo' réh pat ibu . La'o réh kuman nah boh irah bakéh Yésus nyemung utaa' ka'an inah penoo' tujuu' gaweng keto .
41008009	La'o irah pinaa' nah kuman , boh Yésus nyohoo' réh moléé' ,
41008010	la'o inah Iah masek lem alut pemung ngan irah bakéh Néh ke' réh tioo tai tana' Dalmanuta .
41008011	La'ah pu'un kuraa' usah irah Parisi tai tavin Yésus , ke' réh pesakat pané ngan Néh , uban réh keloo' pesala' Yésus , irah juk ngelohoo' éh lem aken réh , inah irah nyohoo' éh maneu' telana' éh ja'au éh pekelenaa' Allah pu'un ngan Néh .
41008012	Yésus ngaroi lem kenin Néh menéng ha' réh kenat , boh éh mipa réh , Uban ineu' kelunan iteu' nyohoo' Akeu' maneu' telana' kenat , bé' Akeu' maneu' telana' éh kenat ngan réh dat , ha' Néh .
41008013	La'o inah Yésus piso jin irah , Iah moléé' tai lem alut kepéh , ke' Néh papit kedipa baa' banget .
41008014	La'ah irah bakéh Yésus ngelepan mihin roti lem alut réh , jah deke' roti réh pu'un .
41008015	Yésus petesen kenin irah éh bakéh Néh , ka' ha' Néh . Jian keh mavaa' jian-jian , tong tawan pekevat éh penakai irah Parisi ngan éh penakai irah Saduki péh .
41008016	La'o réh menéng ha' Yésus pané kenat , boh réh pepané belah irah ke' kepéh , Ka' ha' réh , Ha' Néh maneu' itam ke' itut de' , uban tam ngelepan mihin roti ri' , ha' réh .
41008017	Kejam Yésus irah pepané tong réh ngelepan mihin roti nah . Boh éh neteng réh , uban ineu' keh pinaa' pengané tong keh ngelepan mihin roti , ngan keh bara' bé' pu'un penguman . Kineu' keh , bé' keh jam , ngan bé' keh petavéé' kenin tong ha' ké' ri' . Kineu' keh , matek bé' keh omok seruh .
41008018	Ka'ah pu'un maten , kineu' keh bé' na'at . Ka'ah pu'un kelingen , kineu' keh bé' menéng . Kineu' keh bé' nesen .
41008019	Kineu' , bé' keh nesen tong éh neu' ké' tovoo' ké' mutip lemah roti jalan ké' pakan lemah ibu kelunan rai . Kuraa' gaweng la'an ka'an éh senemung keh rai kei , ha' Néh ngan réh . Ka' ha' réh mipa Éh , Jah poloo' duah gaweng kekat néh rih de' , ha' réh .
41008020	Ka' ha' Yésus kepéh , La'ah tovoo' Ké' mutip tujuu' roti jalan Ké' pakan pat ibu kelunan irai , kuraa' gaweng la'an ka'an éh senemung keh kepéh , ha' Néh . Ha' réh mipa éh , Tujuu' gaweng , ha' réh .
41008021	La'ah ha' Yésus ngan réh kepéh , Hun keh nesen tong kekat éh lepah nah , kineu' keh bé' nesen tong ha' Ké' tong tawan-pekevat inah , ha' Néh ngan réh .
41008022	Hun Yésus ngan bakéh Néh avéé' tong leboo' Betsaida , boh kelunan sinah mihin jah kelunan peseu' nyohoo' Yésus nyepala éh ke' néh omok ma'o .
41008023	La'ah Yésus ngamit ojoo' kelunan peseu' nah , mihin éh musit jin leboo' inah . La'o Yésus na' jula' néh tong maten kelunan peseu' inah , Iah mapai ojoo' Néh bau néh , boh éh neteng éh , Kineu' , pu'un ineu'-ineu' poléng ta'an ko' , ha' néh .
41008024	Lakei' inah na'at ketenah boh éh bara' ka' , Oo' , pu'un ku' na'at kelunan bang barei' kayeu' éh lakau .
41008025	Boh Yésus mapai ojoo' Néh tong maten néh kepéh la' . Pelapah kelunan nah na'at , tioo pu'un ineu'-ineu' péh poléng ta'an néh .
41008026	La'ah Yésus nyohoo' éh tai moléé' tong lamin néh , ka' ha' Néh , Mai ke' tai tong leboo' inah la'ah , ha' Néh ngan néh .
41008027	Lakau Yésus ngan irah bakéh Néh tai kekat leboo' tong tana' Kaisarea Pilipi . Lem réh tai nah , boh Yésus neteng réh , ka' ha' Néh , séé' Akeu' kunah kelunan pinaa' , ha' Néh .
41008028	Ha' irah bakéh Néh mipa Éh , Jelua' réh bara' ke' Yohanes Batis , pu'un jelua' réh bara' ke' kepéh , Élia , pu'un jelua' kepéh éh bara' ke' , jah nabi , ha' réh .
41008029	To de' ké' Yésus neteng réh , Bang kineu' ha' ka'ah , séé' Ku' kunah ka'ah , ha' Néh . Ka' ha' Péterus mipa éh , ka'au' éh Kristus , ha' néh .
41008030	La'ah Yésus meta' réh , bé' buhaa' réh bara' éh kenat ngan kelunan séé'-séé' péh .
41008031	La'o inah boh Yésus nebaraa' irah bakéh Néh tong kekat pengeketa éh juk teneng tong Iah , ka' ha' Néh , Adang Anak Kelunan teneng tong kuraa'-kuraa' pengeketa , la'ah kekat irah pengeja'au irah Yahudi ngan irah pengeja'au imam , ngan irah guru éh nebaraa' tong Surat Musa , adang réh pu'un maneu' éh , pah avéé' réh mematai éh , ngan la'o teleu' dau adang Iah pu'un betéé' murip kepéh , ha' Néh .
41008032	Lenaa' mu'un ha' Néh pané ngan réh . La'ah Péterus alaa' Yésus tengéé' jin irah pinaa' ke' néh meta' éh pané kenat .
41008033	Pupah Yésus na'at irah bakéh Néh ke' Néh meta' Péterus pané kenat . Ka' ha' Néh , Kelap ke' Sitan , kekat penyeruh ko' inah , bé' éh jin Allah , jin tana' awah éh , ha' Néh .
41008034	La'ah Yésus tebai kelunan pinaa' nah ngan irah bakéh Néh tavin Éh , ka' ha' Néh ngan réh , Hun pu'un séé'-séé' éh juk kivu Akeu' , mai éh kivu pengeloo' néh tengéé' , bang tekep éh alaa' salib néh tengéé' ngan kivu Akeu' .
41008035	Uban kelunan éh seruh juk mihau urip néh tong tana' awah , tawang urip néh . Bang kelunan éh bet kekat pengeloo' néh tengéé' ke' néh ngajung Akeu' dalem kekat penganeu' néh ngan perengah Akeu' , kelunan inah éh omok murip mu'un .
41008036	Ineu' gunah néh hun kelunan alaa' kekat éh pu'un tong tana' iteu' hun urip néh pu'un tawang .
41008037	Bé' pu'un ineu'-ineu' éh omok nena' néh ke' néh omok alaa' urip néh kepéh .
41008038	Uban kelunan éh medai bara' tong pengelan tong Akeu' ngan tong ha' tebaraa' Ké' , Anak Kelunan péh menyaa' tong kelunan inah , tovoo' Néh tuai kepéh dalem kekat pengaren Tamen Néh pemung ngan meliket Néh éh ni'ai , ha' Yésus ngan réh .
41009001	La'ah ka' ha' Yésus kepéh , Seruh keh jian-jian , pu'un jelua' kelunan siteu' éh bé' pu'un matai pah avéé' irah na'at Allah tuai Pengeja'au lem kekat penyukat Néh .
41009002	Nem dau la'o inah boh Yésus mihin Péterus , Yakub ngan Yohanes tai tong retek éh bau . La'ah tovoo' réh pu'un sinah , paléu layan Yésus ta'an réh .
41009003	Pakai Néh mebéng mening ngilap bé' pu'un kelunan tong tana' iteu' omok maneu' éh mebéng barei' éh ta'an réh inah .
41009004	Boh irah bakéh Néh inah na'at Elia ngan Musa pepané ngan Yésus .
41009005	Pelapah Péterus pané ngan Yésus , ka' ha' néh , Guru , jian tam mokoo' siteu' , améé' juk maneu' teleu' lamin pai siteu' , jah anah ko' da' , jah anah Musa , jah anah Elia , ha' néh .
41009006	Uban réh medai , inah maneu' éh ulak pané kenat .
41009007	Boh pu'un avun ngelihep réh ngan pu'un jah ha' jin avun inah éh bara' ka' , Iteu' néh Anak Ké' éh matek kemurung Ké' , jian keh menéng ha' Néh .
41009008	Péterus réh teleu' ngejuwak tutuh sinah , bang bé' pu'un séé' ta'an réh , bang Yésus awah to ke' sinah ta'an réh .
41009009	Tovoo' réh tuhun jin tokong inah , Yésus meta' réh bara' éh ta'an réh nah ngan irah éh jah , ka' ha' Néh , Mai keh bara' éh ta'an keh rii' ngan séé'-séé' péh da' , pah avéé' dau Anak Kelunan pu'un betéé' murip kepéh , ha' Néh .
41009010	Pu'un irah mihau ha' Néh nah bang pu'un réh peteteng belah irah ke' , Ineu' sin néh tong ha' Néh , betéé' murip kepéh , bé' tam jam ha' Néh kenat ne' , ha' réh .
41009011	Boh irah neteng Yésus , ka' ha' réh , Uban ineu' irah guru éh nebaraa' tong sohoo' lem Surat Musa bara' adang Elia nah tenah tuai dat , ha' réh .
41009012	Ka' ha' Yésus mipa réh , Adang Elia nah tenah tuai dat ke' néh petenup jalan Tuhan . Né' kenat péh éh uban ineu' ha' lem surat Allah pu'un bara' Anak Kelunan pu'un pinaa' arong pengeketa ngan nebet kelunan .
41009013	Akeu' bara' ngan keh , Elia pu'un éh lepah tuai rai , bang irah maneu' éh pekua' éh pengeloo' réh awah tong néh , pekua' ha' lem Surat Allah éh bara' tong penganeu' réh kenat nah , ha' Yésus ngan irah éh bakéh Néh .
41009014	Hun Yésus ngan réh teleu' bakéh Néh moléé' ngan irah bakéh Néh éh jah , inah réh na'at kelunan pinaa' pu'un ngan réh . La'ah irah guru éh nebaraa' tong sohoo' lem Surat Musa paneu' ngan réh .
41009015	Tovoo' irah pinaa' nah na'at Yésus , tekejet réh , tioo nekedeu' réh tai tabi' éh .
41009016	La'ah Yésus neteng irah bakéh Néh , ka' ha' Néh , Kineu' keh paneu' kenat , ha' Néh .
41009017	La'ah jah usah jin belah irah pinaa' nah mipa Éh , ka' ha' néh , Guru , Pu'un ku' mihin anak ké' tavin bakéh ko' nah uban néh nasek balei' mameng .
41009018	Siget koléé' balei' nah maneu' éh , iah nguba' éh tong tana' ngan ngebura' ujun néh ngan segitep ja'an néh , ageng lah éh . Pu'un ku' nyohoo' irah bakéh ko' nah mega' balei' nah rit , bang bé' réh omok mega' éh , ha' néh .
41009019	La'ah ka' ha' Yésus ngan réh , O Ka'ah kelunan éh bé' ngelan , kuraa' kelebéé' la'ah Ku' mokoo' ngan keh da' boh keh omok ngelan . Kuraa' kelebéé' la'ah Ku' kebit kenin ngan keh . Ko' mihin anak inah tuai siteu' , ha' Néh .
41009020	Tovoo' réh mihin anak inah tuai , balei' nah na'at Yésus tioo balei' nah nguba' anak inah pegup tong tana' ngan pekeligat tong tana' ketem bura' bura' ujun néh .
41009021	Ka' ha' Yésus neteng tamen anak inah , Kineu' kelebéé' néh kenat tenéh ? Ha' Néh . Ha' tamen néh , Jin néh si'ik .
41009022	Pinaa' koléé' balei' nah nguba' éh tong luten ngan tong baa' péh ke' néh juk mematai éh . ko' pika améé' , nolong mé' , ha' néh .
41009023	Ka' ha' Yésus ngan néh Oo' , omok maneu' éh kenat , Kelunan éh ngelan tong Allah omok éh maneu' ineu'-ineu' péh .
41009024	Pelapah tamen anak inah pané ngan ja'au ha' , ka' ha' néh , O Tuhan , adang akeu' ngelan , bang kurang pengelan ké' , ko' masi ku' , ha' néh .
41009025	Hun Yésus na'at kelunan pinaa' nah tuai , pelapah Iah meta' balei' nah , ka' ha' Néh , Balei' mameng ngan rengen , Akeu' nyohoo' ke' musit jin lem anak inah , mai ke' masek kepéh lem néh da' , ha' Néh .
41009026	Tioo balei' nah ngeradau ngan nguba' anak inah kereteng , boh éh musit . Layan anak inah barei' layan usah kelunan matai , avéé' jelua' kelunan sinah bara' iah lepah matai .
41009027	Tai Yésus ngamit ojoo' néh ke' Néh pebetéé' éh , tioo betéé' lah éh .
41009028	Hun Yésus masek lem lamin , tai irah bakéh Néh selim neteng Éh , ka' ha' réh , Kineu' énéh ke' améé' bé' omok bet balei' inah rii' , ha' réh .
41009029	Ka' ha' Néh ngan réh , Pohoo' balei' iteu' bé' éh omok nebet lu' palaa' ineu'-ineu' bang naneu' ha' sebayang lu' awah éh , ha' Néh .
41009030	La'ah Yésus ngan irah bakéh Néh lakau ngelapah tana' Galilia . Bé' Yésus keloo' irah éh jah jam retek Néh juk tenavin réh ,
41009031	uban Néh to nebaraa' irah bakéh Néh awah . Ka' ha' Néh ngan réh , Adang Anak Kelunan nena' lem kamit kelunan éh jah ke' réh mematai éh , la'ah la'o teleu' dau réh mematai Éh kenat , Tuhan pu'un pebetéé' Éh jin patai , ha' Néh ngan réh .
41009032	Bé' réh nesen ha' Néh kenat , ngan medai réh neteng éh .
41009033	Avéé' Yésus ngan bakéh Néh tong leboo' Kapernaum , hun réh pu'un tong lamin , boh Yésus neteng réh , ka' ha' Néh , Ha' keh paneu' tong ineu' hun tam lakau ni'ei' ri' , ha' Néh .
41009034	Bé' irah keloo' mipa éh , uban hun irah lakau nah , pepaneu' réh tong réh seruh tong séé' éh juk ja'au jin belah irah ke' .
41009035	Boh Yésus menyun ke' Néh tebai irah bakéh Néh tuai , ka' ha' Néh ngan réh , Kelunan éh juk ja'au nah , jian iah tai ra' mu'un , barei' kelunan sohoo' awah , ha' Néh .
41009036	La'ah iah alaa' jah anak si'ik ke' Néh petekedéng éh belah irah , boh Éh makung anak inah ke' néh pané ngan réh , ka' ha' Néh ,
41009037	Séé' éh alaa' anak si'ik barei' iteu' dalem ngaran Ké' , iah péh alaa' Akeu' , ngan séé'-séé' éh alaa' Akeu' , iah péh pu'un alaa' Iah éh nyohoo' Akeu' tuai rai , ha' Néh .
41009038	La'ah ka' ha' Yohanes ngan Yésus , O Guru , pu'un améé' na'at kelunan bet balei' dalem ngaran ko' rih de' ngan pu'un mé' meta' éh , bé' mé' buhaa' éh maneu' éh kenat uban bé' iah kivu uleu' , ha' néh .
41009039	Ka' ha' Yésus mipa éh , Mai keh meta' éh uban bé' pu'un jah usah omok maneu' telana' ja'au lem ngaran Ké' éh omok tioo ngesa'at ngaran Ké' kepéh .
41009040	Uban kelunan éh bé' ngelawan uleu' inah seleket bakéh lu' .
41009041	La'ah Akeu' bara' mu'un ngan keh , kelunan séé'-séé' péh éh na' keh mesep baa' uban keh ngelan tong Akeu' , na' péh éh baa' awa' awah , adang kelunan inah pu'un alaa' oléé' néh kepéh , ha' Néh ngan réh .
41009042	Kelunan séé'-séé' éh petawang jah anak si'ik éh ngelan tong Akeu' , pelapah jian réh marau kelunan inah tai tana' éh jah , jin néh mokoo' ngan murip belah kelunan ngan mihin kelunan éh lemoo' kenin maneu' penyala' .
41009043	La'ah hun néh ojoo' ko' mihin ke' maneu' sa'at , jian mugen éh , pelapah jian ke' tai lem urip éh pelinguh ketem jebila' ojoo' ko' awah , jin hun ko' petem duah ojoo' nebet tong Luten meraka tong luten éh bé' omok pata' .
41009044	Tong sinah ulet bé' omok matai ngan luten bé' omok pata' .
41009045	La'ah hun néh gem ko' mihin ke' maneu' sa'at , jian keh mugen éh , pelapah jian ke' tai lem urip éh pelinguh ketem jebila' gem ko' awah , jin hun ko' petem duah gem nebet tong luten meraka' .
41009046	Tong sinah ulet bé' omok matai ngan luten bé' omok pata' .
41009047	Jah la'ah hun néh maten ko' mihin ke' maneu' sa'at , jian ke' nirok éh pega' , pelapah jian ke' tai tana' maréng éh retek Allah Pengeja'au , ketem jebila' maten ko' awah , jin hun ko' petem duah maten nebet tong luten meraka' .
41009048	Tong sinah ulet bé' omok matai ngan luten bé' omok pata' .
41009049	Adang siget-siget kelunan pu'un barei' penarem tong luten .
41009050	La'ah usen méé éh , bang hun néh tai mabah , ineu' palaa' lu' pekeméé' éh kepéh . Jian keh alaa' usen lem kenin keh dokoo' keh omok murip ngan pawah kenin belah ka'ah ke' .
41010001	Lakau Yésus jin sinah tai tana' Yudea saa' dipa baa' Yordan . Pinaa' kelunan tai tavin Éh kepéh la' , pelapah Iah nebaraa' réh barei' kemalai Néh .
41010002	Tuai kuraa' kelunan Parisi juk tupat Éh ke' réh neteng Éh , ka' ha' réh , Kineu' sohoo' lem Surat Musa , kineu' lakei' éh pu'un redo , omok éh petat jin redo néh , ha' réh .
41010003	Ka' ha' Yésus mipa réh , Kineu' ha' Musa rai , ha' Néh .
41010004	Ka' ha' réh , Musa kejeraa' kelunan nyurat surat bara' réh petat , ha' réh .
41010005	Ka' ha' Yésus kepéh , Ke' Musa kejeraa' keh maneu' éh kenat rai de' , uban keh mahéng kenin ,
41010006	bang bu'un sahau bé' pu'un éh kenat . Tovoo' Allah suai kelunan , ka' ha' néh , Allah suai lakei' ngan suai redo ,
41010007	naneu' inah tekep lakei' nah pokoo' tamen tinen néh ke' néh tai pemung ngan redo néh ,
41010008	inah rawah jah awah kenin , ha' Néh . Inah maneu' rawah bé' duah usah la'ah , rawah seleket jah usah awah .
41010009	Uban néh kenat ineu'-ineu' éh lepah pepemung Allah , mai buhaa' kelunan pepetat éh , ha' Yésus ngan irah Parisi nah .
41010010	Hun Yésus pu'un tong lamin , irah bakéh Néh neteng Éh kepéh la' tong ha' Néh inah .
41010011	Ka' ha' Yésus ngan réh , séé'-séé' éh petat jin redo néh ngan alaa' redo éh jah , iah péh petuyang .
41010012	La'ah hun néh redo éh petat jin lakei' néh ke' néh alaa' lakei' éh jah kepéh , iah péh petuyang ke' éh , ha' Yésus ngan irah bakéh Néh .
41010013	La'ah pu'un kuraa' kelunan mihin anak si'ik tavin Yésus dokoo' Néh mapai ojoo' Néh tong réh . Bang irah bakéh Yésus meta' réh mihin anak réh kenat .
41010014	Hun Yésus jam réh meta' kelunan mihin anak si'ik tavin Éh , merek Éh ngan réh , ka' ha' Néh , Mai keh meta' anak si'ik tuai tavin Akeu' , uban kelunan séé'-séé' éh barei' anak si'ik inah , inah éh kelunan éh pu'un lem nihau Allah .
41010015	Akeu' bara' mu'un ngan keh , kelunan éh bé' pu'un ngerera' tong Akeu' barei' anak si'ik iteu' , bé' réh omok tai lem nihau Allah , ha' Néh .
41010016	Boh Yésus alaa' irah anak ke' Néh makung réh , ke' Néh mapai ojoo' Néh tong réh ke' Néh mena' pengejian tong réh .
41010017	Tovoo' Yésus peleka lakau , nekedeu' jah kelunan tavin Éh , tioo ngejekuu' lep néh saa' tenah Yésus ke' néh pané ngan néh , ka' ha' néh , O guru éh jian , ineu' tekep ké' maneu' dokoo' ké' omok alaa' urip pelinguh , ha' néh .
41010018	Ka' ha' Yésus mipa éh , Kineu' éh ko' bara' Akeu' jian , bé' pu'un jah usah péh éh jian , jin la'o Allah .
41010019	Adang ko' jam tong sohoo' lem surat Allah , inah éh , Mai ke' mematai kelunan , mai ke' nuyang , mai ke' nekau , mai ke' kenyo , mai ke' ngebuyuk kelunan , inah kepéh , jian ke' ngerara' tamen tinen ko' , kenat ha' lem surat Allah , ha' Yésus ngan kelunan kaya' nah .
41010020	Ha' lakei' inah ngan Yésus kepéh , O Guru , kekat sohoo' inah pu'un ku' kivu éh jin hun ké' si'ik rai , ha' néh .
41010021	Yésus kepuh lakei' inah , Iah pika éh , boh Éh bara' ngan néh kepéh , ka' ha' Néh , Jah awah éh pengekurang ko' , inah éh , jian ke' tai melih kekat livah ko' , ngan mena' belih néh ngan kelunan kari , boh ke' pu'un pengekaya' tong seruga . La'o inah tuai ke' kivu Akeu' , ha' Néh .
41010022	Hun mah lakei' inah menéng ha' Yésus pané kenat , bahat kenin néh iah tioo , piso jin sinah ketem kebahat kenin , uban néh kaya' mu'un .
41010023	La'ah Yésus na'at tutuh irah bakéh Néh ke' Néh pané ngan réh , ka' ha' Néh , Ma'an mu'un ngan kelunan kaya' tavin Allah , ke' néh Pengeja'au néh , ha' Néh .
41010024	Tekejet irah bakéh Néh menéng ha' Néh pané kenat . Boh Yésus pané kenat ngan réh kepéh , Ma'an mu'un ngan kelunan tavin Allah ke' néh Pengeja'au néh .
41010025	Pelapah lumang jah usah unta masek lem luvang bena jin kelunan kaya' omok tai lem nihau Allah , ha' Néh ngan réh .
41010026	Melak réh seruh , avéé' réh peteteng belah irah ke' , ka' ha' réh , Né' kenat ida' séé' omok alaa' urip Tuhan , ha' réh .
41010027	Pelapah Yésus kepuh irah , ka' ha' Néh , Adang kelunan bé' omok maneu' éh kenat , bang Allah omok maneu' éh kenat , uban Iah pu'un penyukat maneu' kekat ineu'-ineu' péh , ha' Néh .
41010028	Boh Péterus bara' , ka' ha' néh , Améé' teu' pokoo' mé' kekat-kekat éh anah améé' ke' mé' kivu ka'au' , ha' néh .
41010029	Ka' ha' Yésus , Oo' mu'un , bang Akeu' bara' ngan ka'ah , séé'-séé' éh pokoo' lamin néh ngan pokoo' padéé' néh ngan tinen tamen néh , kenat péh anak néh , kenat péh éh pokoo' térék néh uban néh maneu' kereja' ké' ngan perengah Akeu' ,
41010030	adang kelunan inah pu'un alaa' éh pelapah pinaa' jin kekat éh lepah pokoo' néh inah lem urip néh hun iteu' . Adang iah pu'un alaa' lamin éh pinaa' ngan padéé' éh pinaa' ngan tinen tamen ngan anak éh pinaa' ngan térék éh ja'au , ngan kelunan peketa éh kepéh , tong ga' néh adang iah omok alaa' urip pelinguh .
41010031	Bang pinaa' kelunan éh hun iteu' , saa' tenah , irah juk tai saa' murin kepéh ngan kelunan éh saa' murin hun iteu' inah juk tai saa' tenah kepéh , ha' Yésus ngan irah bakéh Néh .
41010032	Lakau Yésus ngan irah bakéh Néh tai leboo' Yérusalem , Yésus lakau tenah jin irah uban irah medai , irah pinaa' éh nyeliko réh tai nah péh , medai . La'ah jah koléé' kepéh Yésus petengéé' irah bakéh Néh jin irah pinaa' , ke' Néh bara' ngan irah tong kekat-kekat éh juk teneng tong Iah tovoo' Néh avéé' tong Yérusalem da' .
41010033	Ka' ha' Néh , Hun iteu' itam tai leboo' Yérusalem , ngan adang hun tam avéé' sitai , Anak Kelunan nena' réh lem kamit irah pengeja'au imam , ngan kekat guru éh nebaraa' tong sohoo' lem Surat Musa . Adang irah pu'un ngukum Iah matai ngan mena' Iah ngan kelunan éh tengéé' pohoo' ke' réh mematai Éh .
41010034	Irah inah pu'un peja'-peja' Éh ngan nyula' Éh ngan mipok éh la'o kekat inah boh réh mematai Éh , la'ah la'o teleu' dau Tuhan pu'un pebetéé' Iah murip kepéh , ha' Néh .
41010035	La'ah tai Yakub rawah Yohanes éh anak Sabedeus , ke' roh pané ngan Yésus , ka' ha' roh , O Guru , amo juk menyat ka'au' , amo ngelan Ke' omok kivu pengenyat mo nah , ha' roh .
41010036	Ka' ha' Néh ngan rawah , Ineu' éh juk nenyat koh , ha' Néh .
41010037	Ha' roh kepéh , Tovoo' Guru pengeja'au ngan kenajung kekat kelunan , jian ke' kejeraa' amo mokoo' ngan ko' , jah usah saa' na'au' Guru , jah usah saa' kabéng Guru da' , ha' roh .
41010038	Ha' Yésus ngan roh' Kawah bé' koh jam ineu' éh nenyat koh nah , Kineu' ? omok koh ngeretep pemung ngan Ké' dalem pengeketa Ké' da' ? Kineu' ? Omok koh ngeretep dalem kekat penusah éh juk teneng tong Akeu' ? ha' Néh .
41010039	Boh roh bara' kepéh , Omok mo dat , ha' roh . Ka' ha' Yésus kepéh , Mu'un kawah omok pemung ngan Ké' dalem pengeketa Ké' , la'ah adang kawah omok pemung ngan Ké' dalem kekat penusah Ké' hun réh mematai Ku' da' .
41010040	Bang tong ha' koh menyat séé' éh tekep menyun saa' na'au' Ké' ngan saa' kabéng Ké' nah , bé' Akeu' omok bara' éh . Allah tengéé' éh omok bara' séé' éh tekep menyun kenat , uban Iah lepah ngevéléé' éh kenat .
41010041	Hun irah bakéh Néh éh jah menéng ha' Yakub ngan Yohanes menyat kenat , merek réh ngan roh .
41010042	La'ah Yésus tebai irah béé tavin éh , ka' ha' Néh ngan réh , Ka'ah jam irah éh pengeja'au kelunan éh tengéé' pohoo' , pu'un irah nyohoo' irah éh jah maneu' ineu'-ineu' péh ngan bau kenin réh .
41010043	Bang bé' tekep éh pu'un kenat belah ka'ah iteu' . Séé'-séé' jin belah ka'ah éh seruh juk ja'au , tekep éh ra' mu'un barei' kelunan éh sohoo' awah .
41010044	La'ah séé'-séé' jin belah ka'ah éh keloo' tenah kenajung réh , tekep éh maneu' kereja' ngan keh béé pekua' kelunan ripen awah .
41010045	Anak Kelunan , bé' éh tuai dokoo' irah mihau ngan seva' éh , bang Néh tuai dokoo' Néh mihau irah , ngan mena' urip Néh ngeliwah kekat kelunan , ha' néh .
41010046	Pu'un réh avéé' tong leboo' Yerikho . Tovoo' Yésus ngan irah bakéh Néh ngan kelunan pinaa' peleka jin sinah kepéh , pu'un jah kelunan éh peseu' , ngaran néh Bartimeus anak Timeus , inah éh menyun tong dirin jalan ke' néh menyat jin kelunan éh lapah sinah .
41010047	Hun iah menéng ha' réh bara' Yésus kelunan Nasaret juk lapah sinah , pelapah éh ngeradau , ka' ha' néh , O Yésus Anak Daud , jian ke' pika akeu' , ha' néh .
41010048	La'ah pinaa' kelunan meta' éh , bé' buhaa' éh kahut , bang jaa'-jaa' néh éh ngeradau , ja'au ha' kepéh , O Anak Daud , pika akeu' , ha' néh .
41010049	La'ah Yésus nyohoo' réh tebai éh , ka' ha' Kéh , Tai keh tebai éh tuai , ha' Néh . Boh réh tebai éh , ka' ha' réh , Dawai deke' ke' , mai ke' tusah , betéé' ke' , pu'un Yésus tebai ke' rit , ha' réh .
41010050	Boh éh bet seput néh éh kebit ke' néh tioo betéé' tavin Yésus .
41010051	Ka' ha' Yésus ngan néh , Ineu' keneloo' ko' ké' maneu' ngan ko' , ha' Néh ngan lakei' peseu' nah . Ka' ha' kelunan inah , O Guru , Ko' maneu' ku' omok na'at , ha' néh .
41010052	Ka' ha' Yésus ngan néh , moléé' ke' , pengelan ko' éh maneu' ke' jian tenéh , ha' Néh . Tioo pu'un ta'an néh , pelapah iah kivu Yésus .
41011001	Hun irah danii' tong leboo' Yérusalem inah éh tong leboo' Betpage ngan Betania déhéé' tokong Saitun , hun réh sinah boh Yésus nyohoo' duah bakéh Néh lakau tenah .
41011002	Ka' ha Néh ngan roh , Jian koh kivu jalan inah tai leboo' . Hun koh avéé' sitai da' , pu'un jah keledai tenelun réh ta'an koh . Keldai inah bé' jak kelunan sakui pakai éh uban néh anak keto . Jian koh muka telun néh mihin éh tuai siteu' .
41011003	Hun pu'un kelunan neteng koh , Uban ineu' koh alaa' éh , jian koh bara' ngan réh , Uban Guru keloo' pakai éh ne' , da'ap da' boh éh poléé' éh kepéh , ha' koh ngan réh , ha' Néh .
41011004	La'o inah lakau roh ngan pu'un roh na'at jah keledai tenelun réh déhéé' tajah jan tong leboo' inah , pekua' ha' Yésus bara' ngan roh ri' . Tovoo' rawah muka telun keledai nah ,
41011005	pu'un kelunan neteng roh , Kineu' koh alaa' keledai nah , ha' réh .
41011006	Boh rawah mipa ha' réh kivu ha' sohoo' Yésus ngan roh ri' . Boh kelunan inah kejeraa' rawah alaa' keledai nah .
41011007	La'ah rawah mihin éh ngan Yésus , pelapah irah mena' pakai réh tong néh dokoo' Yésus menyun tong néh .
41011008	La'ah pinaa' kelunan pejat livah réh tong jalan totoo' , pu'un jelua' réh alaa' paka' pulah éh barei' ujung betan réh éh nalaa' réh jin térék ke' réh maneu' éh tong jalan totoo' kepéh ke' réh ngajung Yésus .
41011009	Irah jin tenah pu'un ngelahap , kenat ke' irah jin murin kepéh . Ka' ha' réh , Mejing Allah , jian mu'un Iah éh tuai dalem ngaran Tuhan .
41011010	Jian uleu' mejing Allah éh juk tuai Pengeja'au uleu' , pekua' barei' tepun lu' Daud sahau . Mejing ngaran Allah , ha' réh .
41011011	Lakau Yésus jalan keledai inah tai tong leboo' Yérusalem , avéé' sinah masek éh tong Umaa' Allah ke' Néh na'at kekat éh sinah . Uban dau lepah tahup , tai éh pemung ngan irah bakéh Néh jah poloo' duah usah nah , tai leboo' Betania .
41011012	Barei' sagam tovoo' réh lakau jin leboo' Betania moléé' kepéh tai Yérusalem , Yésus pu'un la'au' .
41011013	Jin juu' Iah na'at jah inan ara éh ngelerong , tai Éh na'at éh ke' Néh juk alaa' buaa' néh . Bang hun Néh avéé' déhéé' kayeu' inah , inah iah jam buaa' néh bé' pu'un , ujung néh awah pu'un , uban bé' jak éh bu'an .
41011014	La'ah Yésus menoo' kayeu' inah , ka' ha' Néh , Jin hun iteu' bé' pu'un kelunan séé'-séé' péh kuman buaa' jin inan ko' iteu' kepéh , ha' Néh . La'ah irah bakéh Néh menéng ha' Néh pané kenat .
41011015	Hun réh avéé' tong leboo' Yérusalem , Yésus tai tong Umaa' Allah , pelapah iah pekelap kelunan pebelih éh melih livah néh tong Umaa' Allah inah . La'ah Iah muit mija jalan réh pekeliwah rigit , kenat péh éh muit nyun irah éh pebelih juhit éh barei' juhit punai .
41011016	Kenat péh bé' Iah buhaa' jah usah péh mihin livah ineu'-ineu' ngan pebelih tong Umaa' Allah kenat .
41011017	La'o inah Yésus nebaraa' réh , ka' ha' Néh , pu'un ha' lem surat Allah éh bara' ka' , Ha' Allah , Umaa' ké' pu'un nateng réh , lamin sebayang ngan kekat arong kelunan . Bang ka'ah pu'un maneu' éh barei' lamin jalan okoo' kelunan éh nekau ngan ngebuyuk awah , ha' Néh ngan réh .
41011018	La'ah irah pengeja'au imam ngan kekat guru éh nebaraa' tong sohoo' lem Surat Musa , menéng ha' Néh pané kenat , inah irah pitah jalan juk mematai Yésus . Irah Medai tong Yésus uban kekat kelunan melak menéng ha' tebaraa' Néh .
41011019	Dau tahup Yésus ngan irah bakéh Néh lakau jin leboo' Yérusalem .
41011020	Barei' dau ngivun sagam kepéh , tovoo' réh lakau , inah irah na'at inan ara iri' kepéh , melayeu' éh avéé' tong lakat néh .
41011021	La'ah petesen kenin Péterus tong ha' Yésus menoo' kayeu' inah lepah rii' , boh éh bara' ngan Yésus kepéh , ka' ha' néh , O Guru , na'at inan ara éh nenoo' ko' malem rai , melayeu' ine' , ha' néh .
41011022	Ka' ha' Yésus ngan réh , Hun keh ngelan mu'un tong Allah ,
41011023	boh keh omok bara' ngan tokong iteu' , Petéé' ke' pekaléng tai baa' banget , adang néh omok kenat , inah hun keh ngelan mu'un ngan bé' duah kenin .
41011024	Uban néh kenat Akeu' bara' ngan keh , Hun keh sebayang ngan menyat ineu'-ineu' , jian keh ngelan éh pu'un kenat , adang keh omok alaa' éh .
41011025	Hun keh nekedéng sebayang , hun keh pu'un sa'at kenin neu' kelunan séé'-séé' éh ngesa'at keh , bet penyala' nah tenah , dokoo' Tamen keh éh tong seruga omok bet penyala' ko' kepéh .
41011026	Hun keh mihau penyala' irah , Tamen keh tong seruga bé' éh omok bet penyala' ko' kepéh , ha' Yésus ngan réh .
41011027	Hun réh moléé' tai Yérusalem , Yésus lakau tong Umaa' Allah , tuai irah pengeja'au imam ngan irah guru éh nebaraa' tong sohoo' lem Surat Musa ngan kekat pengeja'au kelunan Yahudi , ke' réh tavin Yésus .
41011028	Ka' ha' réh neteng éh , Kineu' ke' omok maneu' kekat penganeu' ko' nah ? Séé' na' penyukat ngan ko' ke' ko' omok maneu' kenat , ha' réh ngan Néh .
41011029	Ka' ha' Yésus , Pu'un jah ha' éh juk teneteng ké' ngan ka'ah , hun keh mipa ha' ké' da' , boh Akeu' omok bara' tong éh teneteng ka'ah nah , ha' Néh .
41011030	Éh teneteng ké' , tong Yohanes Batis rai , séé' nyohoo' éh ngebatis kelunan . Kineu' , Allah , kineu' , sohoo' kelunan awah , ha' néh .
41011031	La'ah paneu' réh belah irah ke' , ka' ha' réh , Hun tam bara' , Allah éh nyohoo' éh , adang Yésus pesala' tam kepéh ngan bara' , Hun néh kenat kineu' keh bé' ngelan tong Yohanes nah , ha' néh pesala' tam kepéh dat , ha' réh .
41011032	Hun tam bara' , kelunan éh nyohoo' éh , bé' tam omok kenat ha' kepéh , ha' réh . Medai réh uban réh jam pinaa' kelunan jam Yohanes nah jah kelunan éh nabi Tuhan .
41011033	Boh irah pané ngan Yésus , ka' ha' réh , Bé' mé' jam , ha' réh . Ka' ha' Yésus ngan réh , Hun néh kenat bé' Akeu' omok bara' séé' éh nyohoo' Akeu' maneu' kekat penganeu' ké' iteu' , ha' Néh .
41012001	La'o inah Yésus bara' jah ha' tapan ngan irah pengeja'au imam , ngan guru éh nebaraa' tong sohoo' lem Surat Musa ngan pengeja'au kelunan Yahudi , ka' ha' Néh , Pu'un jah kelunan maneu' pulah agun . La'ah iah memagin pulah inah ngan maneu' luvang tana' jalan néh meték buaa' inah , ngan maneu' jah lamin bau ke' néh omok na'at ngan petitau kekat pulah inah . La'o inah iah nyohoo' kelunan éh kereja' pegaji' , mihau pulah inah kelebéé' néh lakau tai tana' éh jah .
41012002	Tovoo' pulah inah bu'an , iah nyohoo' jah kelunan sohoo' néh tai tavin kelunan éh kereja' pegaji' nah , dokoo' néh omok alaa' tulat buaa' agun nah .
41012003	Pelapah irah ngamit kelunan sohoo' néh inah ke' réh mipok éh ngan nyohoo' éh moléé' awah , bé' irah mena' ineu'-ineu' ngan néh .
41012004	La'ah lakei' ja'au éh pu'un pulah inah , iah nyohoo' jah kelunan sohoo' néh éh jah kepéh tai tavin irah . Pu'un réh mipok ulun néh ngan pekenyaa' éh .
41012005	Jah koléé' kepéh iah nyohoo' jah kelunan sohoo' néh éh jah tai kepéh , ngan pu'un réh mematai éh . La'ah pinaa' kelunan kepéh sohoo' néh tai , jelua' nipok réh , jelua' kepéh penatai réh .
41012006	Bé' pu'un séé' la'ah éh omok sohoo' néh tai kepéh , bang anak usah néh éh kemurung néh , iah awah éh omok tai kepéh . Inah éh nyohoo' anak néh tavin réh , ka' ha' néh , Adang réh pu'un ngerera' tong anak ké' iteu' dat , ha' néh .
41012007	Bang irah kelunan éh kereja' pegaji' pané belah irah ke' , ka' ha' réh , Inah savéé' anak lakei' ja'au rit , tuai tam mematai éh boh tam omok alaa' pulah iteu' anah itam mu'un da' , ha' réh .
41012008	Boh réh tai ngamit anak inah ke' réh mematai éh , boh réh bet patai néh jin pulah inah , ha' Néh .
41012009	Ka' ha' Yésus kepéh , Hun réh mematai anak néh nah , kineu' kenin lakei' ja'au nah tong irah éh mihau pulah nah . Adang iah pu'un tuai ngan mematai kekat irah éh kereja' pegaji' nah dat , ngan tebai kelunan éh jah kepéh mihau pulah néh inah dat .
41012010	Kioo' ké' adang keh pu'un purung ha' lem surat Allah éh bara' ka' , Bateu' éh nebet tukeng lamin uban réh seruh bé' éh jian , bateu' inah éh pu'un jian mu'un .
41012011	Tuhan éh maneu' éh jian mu'un . Jian mu'un penganeu' néh kenat , ha' Yésus ngan réh .
41012012	La'ah irah pengeja'au irah Yahudi pitah jalan juk ngamit Yésus uban réh jam ha' tapan inah , ha' Néh maneu' irah ke' . Bang na' péh irah juk ngamit Yésus , medai réh uban kelunan pinaa' , inah piso jin Yésus .
41012013	La'ah pu'un kuraa' kelunan éh kivu adet Parisi ngan kelunan irah éh kivu Herodis senohoo' irah ja'au tavin Yésus dokoo' réh omok pesala' Éh neu' kuraa'-kuraa' ha' peneteng réh .
41012014	Ka' ha' réh ngan Yésus , O Guru , améé' jam adang ka'au' jah kelunan éh teneng , bé' ka'au' netah kenin ngan kelunan séé'-séé' péh , kenat péh bé' ke' seruh tong layan kelunan awah , ka'au' bara' tong kekat ha' Allah mu'un ngan kekat pengeloo' Allah ngan kelunan . Jian ke' bara' ngan améé' , kineu' améé' , tekep mé' mena' sukai mé' ngan Raja' Rum . Kineu' , bé' mé' tekep . Kineu' ha' ko' da' , ha' réh pané ngan Yésus .
41012015	Bang Yésus jam réh juk pesala' éh awah ke' réh neteng éh kenat , boh éh pané ngan réh , ka' ha' Néh , Uban ineu' keh tupat Akeu' , tuai jah rigit pirek keh nah ké' na'at éh , ha' Néh .
41012016	Boh irah mena' jah rigit pirek ngan Néh . Boh Iah neteng réh kepéh , Gaben ngan ngaran séé' Iteu' , Ha' réh , Raja' Rum .
41012017	Hun néh kenat ha' Yésus Jian Keh mena' ngan Raja' Rum kekat éh anah Raja' Rum ngan jian keh mena' ngan Allah kekat éh anah Allah . ha' Néh . Béé kenin réh menéng ha' Yésus pané kenat .
41012018	La'ah pu'un kuraa' kelunan éh kivu adet Saduki tavin Yésus . Irah Saduki bé' irah ngelan kelunan éh matai omok betéé' murip kepéh .
41012019	Inah irah neteng Yésus , ka' ha' réh , O Guru , pu'un ha' lem Surat Musa bara' ka' , Hun pu'un jah lakei matai bé' jak éh pu'un anak ngan redo néh , jian padéé' Lakei éh matai nah alaa' redo baleu' inah kepéh dokoo' anak roh' da' , seleket anak Lakei' éh matai nah . Kenat ha' jin Surat Musa rai de' , ha' réh .
41012020	Ha' réh kepéh , Pu'un tujuu' usah kelunan éh pepadéé' , éh tuken jin irah nah alaa' redo , bé' lebéé' matai lakei' inah , bé' mena rawah pu'un anak .
41012021	Boh padéé' néh éh tadin jin lakei' éh matai nah , alaa' langoo' néh redo baleu' nah , lakei' inah péh matai bé' mena rawah pu'un anak .
41012022	Kenat péh avéé' tong siget usah réh teleu' padéé' lakei' éh matai nah , irah péh matai kepéh éh bé' mena réh pu'un anak . La'o inah redo baleu' inah péh matai lah .
41012023	Hun néh kenat lah da' tong dau Tuhan pebetéé' ngan purip kelunan jin patai , séé' jin belah irah éh tujuu' usah nah lah éh omok alaa' redo inah , uban kekat irah éh tujuu' usah nah rai pu'un réh lepah pemung ngan redo inah , ha' irah Saduki neteng Yésus .
41012024	Ka' ha' Yésus mipa réh , Sala' mu'un penyeruh ka'ah , kejam keh uban ineu' ? Ka'ah bé' jam sin tong ha' lem surat Allah ngan bé' jam penyukat Allah , ha' Néh .
41012025	Hun mah kelunan éh lepah matai pebetéé' Tuhan kepéh , Irah pekua' meliket tong seruga , Irah bé' tiken alaa' redo kepéh .
41012026	Kineu' tong pengebetéé' kelunan matai , bé' keh jam ha' lem Surat Musa éh bara' telo kayeu' mahang bang bé' éh potong rai . Uban dalem surat inah pu'un éh bara' tong ha' Allah ngan Musa , ka' ha' Néh , Akeu' éh Allah éh kenelan Abraham , ngan Ishak ngan Yakub , ha' Néh .
41012027	Uban néh kenat , Iah Allah kelunan éh murip bé' éh Allah kelunan éh lepah matai , sala' mu'un penyeruh keh kenat , ha' Néh .
41012028	La'ah jah guru éh nebaraa' tong Surat Musa pu'un éh ngan irah éh menéng ha' Yésus pané ngan irah Saduki lepah nah , kejam néh Yésus jam mu'un mipa ha' irah kelunan iri' , boh éh tavin Yésus ke' néh pané ngan Néh . Ka' ha' néh , Jin kekat éh sohoo' Tuhan , éh mah éh pelapah ja'au éh tekep ke' mé' kivu mu'un , ha' néh .
41012029	Ka' ha' Yésus mipa éh , Éh pelapah ja'au éh tekep kenivu mu'un , iteu' éh , O kekat kelunan Israel , Tuhan Allah éh kenelan lu' , Iah awah éh Tuhan mu'un .
41012030	Tekep ke' murung Tuhan Allah ngan kekat kenin ko' , ngan kekat urip ko' , ngan kemekat penyeruh ko' , ngan kekat pengegahang ko' , inah éh sohoo' Néh éh pelapah ja'au .
41012031	Sohoo' éh keruwah inah éh , Tekep ke' murung padéé' ko' pekua' ke' murung usah ko' tengéé' . Bé' pu'un ineu'-ineu' sohoo' éh jah éh pelapah ja'au jin duah sohoo' iteu' , ha' Yésus ngan néh .
41012032	Boh guru inah pané ngan Yésus kepéh , ka' ha' néh , Teneng mu'un ha' ko' , adang Tuhan Allah Iah awah éh Tuhan mu'un .
41012033	Adang éh tekep kelunan murung Allah ngan kekat kenin néh , ngan kekat urip néh ngan kekat penyeruh néh ngan kekat pengegahang néh , ngan adang éh tekep kelunan murung irah éh jah pekua' néh murung usah néh tengéé' . Kejam ké' éh kenat adang éh pelapah jian hun kelunan pu'un kivu duah sohoo' inah jin hun néh mihin ka'an ngan motong éh ke' néh tavin Tuhan ngan mena' kuraa'-kuraa' pengena' éh jah ngan Tuhan , ha' guru nah pané ngan Yésus .
41012034	Yésus menéng ha' néh pané kenat barei' kelunan éh jam mu'un seruh , boh éh bara' ngan néh , ka' ha' Néh , ka'au' bé' ke' juu' jin Pengihau Allah , ha' Néh . La'o inah bé' pu'un séé'-séé' péh makang neteng Yésus tong ineu'-ineu' kepéh .
41012035	Tovoo' Yésus nebaraa' irah tong Umaa' Allah pu'un éh neteng réh ka' , irah guru éh nebaraa' tong sohoo' lem Surat Musa , kineu' réh omok bara' Kristus pu'un jin pohoo' Daud .
41012036	Uban Sahéé' Ni'ai ngusii' kenin Daud ke' néh bara' ka' , Tuhan pu'un bara' ngan Tuhan ké' , ka' ha' néh , Jian Ke' menyun saa' na'au' Ké' siteu' , avéé' Ké' maneu' kekat ayau Ko' inah barei' lun gem Ko' awah , ha' néh .
41012037	Hun Daud mateng éh Tuhan , kineu' okoo' kelunan éh pejajii' Allah nah omok tuai jin pohoo' Daud nah , ha' Yésus ngan réh . Kelunan pinaa' murung menéng ha' Yésus .
41012038	La'ah tovoo' Yésus nebaraa' réh , ka' ha' Néh ngan réh , Mavaa' keh jian-jian dai keh lavo' neu' irah guru éh nebaraa' tong Surat Musa . Bau kenin réh , keloo' réh lakau pakai kerayung éh kebit dokoo' kelunan omok na'at ngan sepah réh . Hun réh tai jalan pebelih , keloo' mu'un réh menéng ha' kelunan ngajung réh .
41012039	Kenat péh réh tong lamin sebayang , keloo' réh menyun tong retek réh omok poléng ta'an kelunan pinaa' , kenat péh hun réh tai penguman ja'au .
41012040	Pu'un réh ngebuyuk irah redo baleu' ngan alaa' kekat livah réh , kenat péh réh ngelayoo' awah réh maneu' jian neu' réh kebit ha'sebayang . Ukum réh pu'un pelapah bahat jin ukum irah éh jah , ha' Yésus ngan réh .
41012041	La'ah Yésus mokoo' déhéé' jalan kelunan modoo' rigit Tuhan tong Umaa' Allah . Iah na'at kuraa'-kuraa' usah réh tuai mihin rigit réh ke' réh mena' éh ngan Tuhan . Jelua' réh kelunan kaya' ngan pinaa' rigit nena' réh .
41012042	Boh éh na'at jah redo baleu' éh kari mu'un . Tuai éh ke' néh mena' duah tasap sin .
41012043	Boh Yésus tebai irah bakéh Néh ke' Néh bara' ngan réh , ka' ha' Néh , Redo baleu' inah mena' éh pelapah ja'au mu'un jin pengena' irah pinaa' nah .
41012044	Kelunan kaya' nah pu'un réh mena' jin pengemutaa' réh awah , bang redo baleu' inah kari mu'un éh , pu'un éh mena' kekat éh pu'un tong iah , ha' Yésus ngan réh .
41013001	Hun Yésus lakau jin Umaa' Allah , pu'un jah bakéh Néh pané ngan Néh , O Guru , jian mu'un layan umaa' iteu' , kenat péh kekat bateu' éh palaa' réh suai éh , ha' néh .
41013002	Ka' ha' Yésus mipa éh , Tong kekat éh ta'an keh iteu' , pu'un jah dau kepéh temurei' kekat bateu' inah guram awah , ha' Néh .
41013003	La'ah hun Yésus mokoo' tengéé' tong tokong Saitun nyeripa Umaa' Allah , tai Péterus ngan Yakub , ngan Yohanes , ngan Anderias ke' réh selem-selem neteng éh , ka' ha' réh ,
41013004	Kineu' kelebéé' ke' néh kenat da' . Kineu' éh telana' néh hun néh lepah danii' da' , ha' réh .
41013005	Ka' ha' Yésus kepéh , Mavaa' keh jian-jian dai kelunan petawang keh .
41013006	Uban pinaa' kelunan pu'un tuai lem ngaran Ké' éh bara' ka' , Akeu' teu' néh Tuhan ne' , ha' réh , ke' réh omok petawang kuraa'-kuraa' kelunan .
41013007	La'ah hun keh menéng rengah kelunan pekayau , kenat péh tong tana' keh siteu' kenat péh rengah kelunan pekayau tong tana' éh juu' péh , mai keh pua ngan besau kenin . Adang kekat-kekat inah pu'un tenah , bang bé' jak éh inah éh ga' néh mu'un , ha' néh .
41013008	Adang jah arong kelunan juk ngayau jah arong kelunan , ngan irah éh pu'un lem nihau jah peritah , juk betéé' tai pekayau ngan irah éh lem nihau irah peritah éh jah kepéh . La'ah tovoo' inah péh tong kuraa'-kuraa' tana' pu'un tegen tana' ja'au mu'un , kenat péh pu'un la'au' éh ja'au mu'un . Kekat inah barei' kesakit redo teka néh juk nganak , hun anak néh juk pelohoo' mu'un , pu'un éh pelapah sakit mu'un kepéh , barei' inah lah tong kekat penusah inah .
41013009	Mavaa' keh jian-jian , adang pu'un kelunan ngamit keh ngan mihin keh tai besara' . Adang réh pu'un mipok keh tong lamin sebayang , ngan mihin keh tai tong jumen kelunan éh ja'au ngan irah raja' péh uban keh ngelan tong Akeu' , inah kepéh , dokoo' keh omok bara' Rengah Jian ngan réh .
41013010	Teka kekat penusah inah pu'un avéé' , adang ha' tebaraa' Ké' pu'un benara' réh ngan kekat arong kelunan tenah .
41013011	La'ah hun réh ngamit keh ngan mihin keh tai besara' da' , mai keh medai seruh kineu' jalan keh omok mipa kekat ha' réh da' , uban tovoo' réh ngamit keh da' , adang Tuhan pu'un mena' pengejam néh ngan keh ke' néh omok nolong keh pané . Uban kekat ha' keh da' , bé' éh jin kenin keh tengéé' , bang jin Sahéé' Ni'ai .
41013012	La'ah adang pu'un kelunan mena' padéé' usah néh ngan réh ke' réh mematai éh , kenat péh irah tamen tong anak réh , kenat péh irah anak tong tinen tamen réh ke' réh mematai éh .
41013013	Adang kekat kelunan leko keh mu'un-mu'un uban pengelan keh tong Akeu' , bang irah éh ngeretep pah avéé' ga' néh , kelunan inah éh omok alaa' urip kepéh , ha' Yésus ngan réh .
41013014	Ka' ha' Yésus kepéh , Hun mah keh na'at iah éh keleko keh mu'un éh tuai ngebéé kekat ineu'-ineu' péh pu'un nekedéng tong retek éh bé' tekep néh maneu' kenat , hun néh pu'un kenat , jian kekat kelunan éh pu'un tong tana' Yudea tioo kelap tai tokong . Kelunan éh pu'un purung tong ha' ké' iteu' , jian éh nesen éh .
41013015	La'ah kelunan éh pu'un mokoo' tong patah , mai éh masek tong lamin néh alaa' livah néh , bang kelap awah .
41013016	Kelunan éh pu'un tong térék néh , mai éh moléé' tai lamin néh ke' néh alaa' pakai néh .
41013017	Hun kekat penusah inah pu'un avéé' dat , tusah mu'un ngan irah redo éh nemaléé' ngan irah éh pu'un anak si'ik .
41013018	Jian keh sebayang dokoo' penusah inah mai éh pu'un teneng tong ka'ah tovoo' laséh éh genin .
41013019	Uban kekat penusah inah adang néh pelapah ja'au jin kekat penusah éh pu'un tong tana' jin lepah , inah éh jin bu'un Allah suai tana' rai pah avéé' hun iteu' péh . Adang néh bé' pu'un kenat kepéh vam .
41013020	Hun Tuhan bé' ngeti'eng jaka' jalan penusah inah jin kekat dau néh ngukum réh kenat , bé' pu'un séé'-séé' éh omok murip . Bang uban Iah pika irah éh kevéléé' Néh , bé' penusah inah pu'un avéé' lebéé' mu'un , ha' Néh .
41013021	Ha' Yésus kepéh , La'ah hun pu'un kelunan bara' ngan keh , Iteu' néh Kristus , ngan sinah Kristus pu'un , mai keh ngelan ha' réh .
41013022	Adang pu'un kuraa'-kuraa' kelunan tuai éh bara' réh Kristus , bang bé' éh Kristus . Kenat péh tong kelunan éh bara' ha' Tuhan , adang pu'un kuraa'-kuraa' usah réh éh bara' réh tuai sohoo' Tuhan ke' réh nebaraa' kelunan , bang bé' éh sohoo' Tuhan kenat . Kenat péh omok réh maneu' kuraa' telana' éh ja'au éh ngebéé kenin kelunan ke' sadat lavo' awah , hun néh omok pah avéé' kelunan éh kevéléé' Tuhan péh juk kelavo' réh .
41013023	Mavaa' keh jian-jian , pu'un Ku' bara' kekat iteu' ngan ka'ah hun néh to bé' jak pu'un , ha' Yésus ngan réh .
41013024	Ka' ha' Yésus kepéh , La'ah la'o kekat penusah inah , bé' pu'un ada maten dau , kenat péh laséh ,
41013025	kekat kenyuhai pu'un pelohoo' jin langit , ngan kekat-kekat éh jah tong langit pu'un piso jin retek néh bu'un .
41013026	Boh Anak Kelunan pu'un avéé' lem jah avun ngan kekat penyukat ngan pengaren Néh kepéh .
41013027	La'ah pu'un Iah nyohoo' meliket Néh tai avéé' tong kekat tana' ke' réh tipun kekat kelunan éh kevéléé' Néh , inah éh kekat réh béé pah tipo tana' , ha' Yésus ngan réh .
41013028	Ka' ha' Yésus kepéh , Seruh keh tong inan buaa' ara . Hun keh na'at éh ngelerong adang keh jam bé' lebéé' la'ah da' , adang néh bu'an .
41013029	Barei' inah péh hun keh na'at kekat penusah inah pu'un avéé' , jian keh nesen jaka' Tuhan tuai kepéh lepah danii' .
41013030	Seruh keh jian-jian , kekat éh benara' ké' iteu' adang éh pu'un kenat sioo' urip kelunan Yahudi éh murip hun iteu' .
41013031	Langit ngan tana' juk salai béé , bang kekat ha' éh benara' Ké' iteu' , adang néh pu'un pelinguh , ha' Yésus .
41013032	Ka' ha' Yésus kepéh , Tong dau Ké' pu'un tuai kepéh , bé' pu'un kelunan séé'-séé' péh éh jam éh , meliket tong seruga péh bé' jam éh , usah ké' tengéé' péh , bé' Ku' jam éh , Tamen Ké' awah éh jam éh .
41013033	Mavaa' keh jian-jian , mai keh telalau awah , uban bé' keh jam hun mah tatek Ké' tuai da' .
41013034	Barei' ha' tapan tong kelunan lakau tai tana' juu' . Teka néh tai lakau , iah bara' kuraa'-kuraa' kereja' ngan kelunan sohoo' néh , nyohoo' réh maneu' éh kelebéé' néh lakau nah . Kenat péh iah nyohoo' kelunan mavaa' tong usit tapé néh mavang savéé' néh , jian réh mavaa' éh mu'un .
41013035	Hun néh kenat jian ka'ah péh mavaa' , uban bé' keh jam hun mah pengeja'au lamin inah pu'un moléé' kepéh . Barang iah pu'un tuai sioo' dau tahup péh , barang lepok merem péh , barang dau dileu' péh , barang dau peka ngivun péh .
41013036	Mavaa' keh dai keh pegen ngan telalau awah , boh éh beleka' pu'un tuai ngan na'at keh pegen keto .
41013037	Tong éh benara' Ké' ngan keh iteu' , inah ke' éh benara' Ké' ngan kekat kelunan kepéh , inah éh , mavaa' keh , ha' Yésus ngan réh .
41014001	La'ah duah dau teka irah Yahudi juk maneu' Dau Ja'au Paska ngan Dau Ja'au Roti éh bé' pu'un tawan pekevat , tovoo' inah irah pengeja'au imam ngan irah guru éh nebaraa' tong Surat Musa , pitah jalan dokoo' ngamit Yésus ngan selem-selem ke' réh juk mematai Éh .
41014002	Ka' ha' irah ja'au nah , Mai lu' mematai Éh sioo' Dau Ja'au nah da' dai kelunan pinaa' betéé' pekayau da' , ha' réh .
41014003	La'ah Yésus pu'un tong leboo' Betania tong lamin Simon éh kelunan kapéé' rai , tovoo' Yésus kuman tuai jah redo mihin jah gutun anyuu' éh ma'an mu'un belih néh éh senuai jin lakat anyuu' . Iah memila' gutun inah ke' néh mujek anyuu' inah tong ulun Yésus .
41014004	La'ah jelua' kelunan éh pu'un sinah , merek réh ngan redo inah , pepané réh belah irah ke' , ka' ha' réh , Kineu' redo inah maneu' éh kenat , darih mu'un énéh neu' néh kenat nah ne' .
41014005	Kineu' énéh ke' néh bé' melih anyuu' inah ? Omok réh mena' teleu' ato rigit pirek tong néh , boh éh omok mena' rigit inah ngan kelunan kari kepéh , ha' réh . Sa'at mu'un ha' réh maneu' redo inah .
41014006	Bang ka' ha' Yésus ngan réh , Mai keh petusah redo inah , kineu' keh maneu' éh kenat . Jian mu'un penganeu' néh ngan ké' nah ne' .
41014007	Kelunan kari ngelayau éh pu'un ngan ka'ah , hun mah-mah keh juk nolong réh , omok keh nolong réh . Bang Akeu' teu' bé' Ku' ngelayau pu'un ngan ka'ah da' .
41014008	Redo inah pu'un éh pika Akeu' , inah iah mujek anyuu' inah tong usah Ké' barei' petenup usah Ké' tong dau Ké' tenanem réh da' .
41014009	Seruh keh jian-jian , mai keh ngelepan éh , semah-semah irah bara' rengah jian pah tipo tana' , adang réh pu'un bara' tong penganeu' redo inah , ha' Yésus ngan réh .
41014010	La'o inah Yudas Iskariot , jah usah jin belah irah bakéh Yésus éh jah poloo' duah usah nah , tavin irah pengeja'au imam , ke' néh pakat tong jalan néh omok mena' Yésus ngan réh .
41014011	Jian kenin réh menéng ha' néh juk mena' Yésus ngan réh , irah jajii' mena' rigit ngan Yudas hun néh mena' Yésus ngan réh da' . Boh Yudas pitah jalan hun mah éh omok mena' Yésus ngan réh .
41014012	Avéé' tong Dau Ja'au Roti éh bé' pu'un tawan pekevat , inah éh dau réh mematai domba Paska . Irah bakéh Yésus neteng éh , ka' ha' réh , Lamin mah éh jalan tam petenup ka'an Paska , ha' réh .
41014013	Boh Yésus nyohoo' duah usah tai leboo' , ka' ha' Néh , Jian koh tai tong leboo' , pu'un jah lakei' selalang ngan koh sinah dat , pu'un éh nyu'un jah tajau baa' .
41014014	Jian koh kivu éh taket tong lamin néh ngan bara' ngan kelunan éh pu'un tong lamin inah , Pu'un ha' Guru neteng , Semah lamin éh jalan Iah ngan irah bakéh Néh omok kuman Paska .
41014015	Boh lakei' ja'au inah omok bara' jah lamin ngan koh , lamin inah ja'au éh , ngan petevan éh , ngan kekat éh juk penakai koh petenup tong dau ja'au iteu' , pu'un éh tong lamin inah , sinah koh tai petenup éh , ha' Yésus ngan roh .
41014016	Boh rawah bakéh Néh tai , pu'un roh na'at kekat inah mu'un barei' éh benara' Yésus ngan roh iri' boh roh petenup penguman Paska irah Sinah .
41014017	Hun dau tahup Yésus tai ngan irah bakéh Néh , tai lamin inah .
41014018	Tovoo' réh kuman , ka' ha' Yésus ngan réh , Akeu' bara' mu'un ngan ka'ah , pu'un jah usah jin belah ka'ah juk memalo Akeu' , jah usah éh kuman ngan Ké' hun iteu' , ha' Néh .
41014019	Mujah kenin irah bakéh Néh seruh , siget-siget usah réh neteng éh ka' , séé' énéh Tuhan , séé' éh juk maneu' éh kenat , kineu' énéh da' , akeu' énéh , ha' réh mujah seruh .
41014020	Ka' ha' Yésus kepéh , Adang néh pu'un jah usah jin belah ka'ah , iah éh petovoo' ngan ké' tilan ka'an lem pigan iteu' .
41014021	Adang Anak Kelunan pu'un penatai réh pekua' barei' ha' lem surat Allah bara' éh , bang tusah mu'un-mu'un ngan kelunan éh memalo éh nah . Pelapah jian hun kelunan inah pohoo' néh bé' pu'un tong tana' , ha' néh .
41014022	Tovoo' réh kuman Yésus alaa' roti ngan sebayang , bara' jian kenin ngan Allah , boh Éh memutui éh ke' Néh mena' éh ngan irah bakéh Néh . Ka' ha' Néh , Jian keh alaa' iteu' , iteu' néh seleket usah Ké' , ha' Néh .
41014023	Boh éh alaa' sawan baa' buaa' agun ngan Iah sebayang bara' jian kenin ngan Allah , boh Éh mena' éh ngan réh kepéh , irah béé mesep baa' inah .
41014024	Ka' ha' Yésus kepéh , Iteu' néh seleket dahaa' Ké' éh nena' Ké' ngeliwah kekat kelunan , dahaa' Ké' , inah éh maneu' jajii' Allah pu'un petem .
41014025	La'ah Akeu' bara' ngan ka'ah , jin la'o iteu' bé' Akeu' mesep baa' buaa' agun éh kepéh , pah avéé' Ké' mesep éh maréng tong tana' maréng éh lem nihau Allah , ha' Néh .
41014026	Boh réh nyanyi , la'o réh nyanyi tai réh tong tokong Saitun .
41014027	Ka' ha' Yésus ngan réh , Adang kekat ka'ah pu'un kelap ngan bet Akeu' , barei' ha' lem surat Allah pu'un bara' , ka' éh , Allah mematai Gembala boh kekat domba nah purat .
41014028	Bang la'o Ké' betéé' murip kepéh , pu'un Ku' tai Galilia saa' tenah ka'ah , ha' Néh .
41014029	La'ah ka' ha' Péterus mipa éh , Na' péh kekat irah éh jah bet ka'au' dat , bé' akeu bet Ke' , ha' Néh .
41014030	Ka' ha' Yésus kepéh , Seruh ke' jian-jian tong ha' Ké' iteu' , Bé' jak iap sakui ngelangéé' duah koléé' merem da'ap dat , adang ko' pu'un ngaken teleu' koléé' bara' bé' ke' jam Akeu' , ha' Néh .
41014031	Gahang mu'un Péterus mipa éh kepéh , Bé' mu'un ku' bara' Akeu' bé' jam ka'au' dat pa' péh réh mematai ku' bé' mu'un ku' bara Akeu' bé' jam ka'au' , ha' néh . Kenat ke' ha' irah pinaa' nah kepéh .
41014032	Avéé' réh tong pulah Getsemani , ka' ha' Yésus ngan irah bakéh Néh , Jian keh mokoo' siteu' kelebéé' Ké' sebayang da' , ha' Néh .
41014033	Boh éh mihin Péterus , Yakub ngan Yohanes ngan Néh . Besau kenin Néh , pua mu'un-mu'un kenin Néh ,
41014034	ka' ha' Néh ngan réh , Juk matai Ku' neu' kebesau kenin Ké' ne' , jian keteleu' mokoo' siteu' ngan nerepan , ha' Néh ngan réh .
41014035	Tai éh juu' si'ik jin réh , mohong éh tong tana' ngan sebayang , menyat Tuhan nolong éh , hun néh omok , mai pengeketa inah teneng tong Iah .
41014036	Ka' ha' Néh sebayang , O Amam , O Amam , Kekat ineu'-ineu' péh omok éh neu' Ko' . Mai ke' buhaa' pengeketa iteu' teneng tong Akeu' , bang jian Ke' kivu pengeloo' Ko' , mai Ke' kivu kenin Ké' awah , ha' Néh .
41014037	La'o Néh sebayang kenat , moléé' Éh tavin réh teleu' bakéh Néh kepéh . Inah Iah na'at réh pegen awah , boh Éh pané ngan Péterus , ka' ha' Néh , Simon , kineu' ke' , pegen ke' ne' . Kineu' , bé' ke' omok ngeretep sapét jah jam kei , ha' Néh .
41014038	Boh éh pané ngan réh béé , ka' ha' néh , Nerepan keh ngan sebayang , dai keh teneng tong tenupat Sitan . Kenin keh keloo' keh maneu' jian , bang usah keh lemoo' , ha' néh .
41014039	Tai éh tengéé' ke' néh sebayang kepéh , pekua' ha' néh sebayang bu'un ri' .
41014040	Boh éh moléé' tavin réh kepéh , pegen kiri' keto , bé' réh omok to'ot . Bé' réh jam ineu' éh ke' réh pané ngan Yésus .
41014041	Tong keteleu koléé' néh tavin réh kepéh , boh éh pané ngan réh , ka' ha' néh , Kineu' , pegen keto keh kei . Hun iteu' to'ot lah keh , jaka' néh lepah avéé' . Na'at keh Hun iteu' anak kelunan juk nena' lem penyukat kelunan penyala' .
41014042	Betéé' keh , inah savéé' kelunan éh memalo Akeu' , ha' Néh ngan réh .
41014043	Lem Yésus to pané ngan irah éh bakéh Néh , inah savéé' Yudas , éh jah usah jin belah irah jah poloo' duah usah bakéh Néh rai . Pinaa' kelunan pemung ngan néh , ketem po'é ngan pipok , kelunan éh senohoo' irah pengeja'au imam , ngan irah guru éh nebaraa' tong Surat Musa ngan irah pengeja'au kelunan Yahudi .
41014044	Kelunan éh memalo Yésus , pu'un éh bara' ngan irah pinaa' lepah , ka' ha' néh , kelunan séé'-séé' éh narek ké' da' , kelunan inah éh penitah keh nah . Jian keh ngamit éh ngan mihin éh ketai , kenat ha' néh ngan irah .
41014045	La'ah tuai Yudas tavin Yésus , ka' ha' néh , O Guru , ha' néh . Boh éh tioo makung Yésus ke' néh marek éh .
41014046	Boh réh ngamit Yésus ngan mengen éh gahang .
41014047	Pu'un jah usah jin belah irah bakéh Yésus éh sinah , tioo menat po'é néh ke' néh mesap kelingen jah kelunan éh ripen Imam éh pengeja'au kekat imam .
41014048	La'ah ka' ha' Yésus ngan réh , Kineu' ka'ah tuai siteu' ketem po'é ngan pipok juk ngamit Akeu' barei' kelunan éh maneu' sa'at mu'un .
41014049	Siget-siget dau Ku' pu'un ngan keh tong Umaa' Allah ngan nebaraa' keh , ngan bé' keh ngamit Akeu' . Bang adang kekat ha' lem surat Allah juk avéé' béé , ha' Néh ngan réh .
41014050	Boh kekat bakéh Néh kelap ngan bet Éh tengéé' .
41014051	La'ah pu'un jah lakei' lemanai memakai selirut kapan , bé' pu'un pakai néh mu'un , pu'un éh kivu Yésus . Boh irah juk ngamit lakei' inah kepéh ,
41014052	pega' selirut néh kamit réh , tioo kelap éh ketem ugai néh .
41014053	La'ah pu'un réh mihin Yésus tai tong lamin Imam éh pengeja'au kekat imam , kekat irah pengeja'au imam , pemung ngan Pengeja'au pohoo' Yahudi , ngan irah guru éh nebaraa' tong Surat Musa , pu'un réh petipun sinah .
41014054	Pu'un Péterus kivu Yésus jin juu' , tai éh masek lamin Imam éh pengeja'au kekat imam iri' . Sinah éh tai pemung ngan kelunan éh mavaa' lamin ke' néh ngereu' ngan irah .
41014055	Kekat pengeja'au imam , ngan kekat irah Komiti sebayang Yahudi , pu'un réh pitah jalan ke' réh omok pesala' Yésus ngan ngukum éh matai , bang bé' pu'un sala' Néh .
41014056	Pinaa' kelunan pu'un pané maneu' Yésus , bang ha' réh kenyo awah , bé' réh pekua' ha' .
41014057	Pu'un jelua' kelunan nekedéng maneu' Yésus , bang ha' réh kenyo awah .
41014058	Ka' ha' réh , Pu'un mé' menéng ha' kelunan iteu' rai bara' iah juk mikah Umaa' Allah iteu' éh neu' uleu' , ngan teleu' dau la'o inah kepéh boh éh juk maneu' jah maréng éh bé' omok neu' kelunan , kenat éh ha' néh , ha' réh .
41014059	Bang bé' réh pu'un pemekat ha' réh pekua' .
41014060	La'ah Imam éh pengeja'au kekat imam , nekedéng saa' jumen réh béé ke' néh neteng Yésus , ka' ha' néh , Kineu' ke' , bé' ke' keloo' pané ineu'-ineu' mipa ha' réh tong jalan réh maneu' ke' nah , ha' néh .
41014061	Bang Yésus mokoo' kelem awah , bé' éh pané ineu'-ineu' péh . Jah koléé' kepéh Imam éh pengeja'au kekat imam inah neteng éh , séé' ke' ka'au' éh Kristus Kei . Kineu' , ka'au' nah néh anak Allah éh matek jian , ha' néh .
41014062	Ka' ha' Yésus , Oo' , Akeu' néh éh , ha' Néh , Adang ka'ah pu'un na'at Akeu' mokoo' saa' na'au' Allah kenajung pemung ngan Néh , ngan ka'ah na'at Akeu' hun ké' tuai kepéh lem avun jin seruga , ha' Néh .
41014063	Pelapah Imam éh pengeja'au kekat imam nah mejéé' pakai néh , ka' ha' néh , bé' tiken lu' menéng ha' kelunan éh jah kepéh bara' tong kesa'at Néh ,
41014064	Ka'ah lepah menéng ha' Néh ngesa'at Allah , kineu' kenin keh seruh éh . Pelapah irah béé pané maneu' pemekat ha' , adang iah sa'at , tekep ngukum éh matai deke' , ha' réh .
41014065	La'ah jelua' réh nyula' Yésus ngan ngejeret livah tong maten Néh ke' réh mipok Éh . Séé' mipok ke' nah , ha' réh maneu' Iah . Kenat péh irah kelunan éh kereja' mavaa' Umaa' Allah , irah tepap Éh .
41014066	La'ah Péterus pu'un mokoo' keto ngereu' tong lamin . Tuai jah redo éh kelunan sohoo' Imam éh pengeja'au kekat imam .
41014067	Hun redo inah na'at Péterus ngereu' pemung ngan irah sinah , iah kepuh éh , ke' néh tioo pané ngan néh , ka' ha' néh , ka'au' pu'un pemung ngan Yésus éh kelunan jin Nasaret rai de' , ha' néh .
41014068	Boh Péterus ngaken , ka' ha' néh , Bé' , bé' éh akeu' dat , bé' akeu' jam kelunan éh kunah ko' inah ne' , ha' néh . Iah tioo piso jin sinah tai mokoo' tong awaa' . Pelapah pu'un iap ngelangéé' .
41014069	Redo iri' na'at iah tai sinah , iah bara' éh kepéh ngan irah , ka' ha' néh , Lakei' iteu' nah rai pu'un pemung ngan réh irai , ha' néh .
41014070	Jah koléé' kepéh Péterus ngaken bara' bé' pu'un éh kenat . Bé' lebéé' la'o inah , irah kelunan éh pu'un sinah , irah kepéh maneu' Péterus , ka' ha' réh , Adang ka'au' pu'un pemung ngan réh irai , ka'au' éh kelunan jin Galilia , ha' réh .
41014071	Boh Péterus pané pesupa , ka' ha' néh , Pu'un akeu' pané mu'un , bé' akeu' pané kenyo , hun akeu' kenyo , jian Allah ngukum ku' . Bé' mu'un ku' jam kelunan éh kunah keh nah ne' , ha' néh .
41014072	Pelapah pu'un iap ngelangéé' kepéh , boh Péterus petavéé' kenin tong ha' Yésus iri' , Bé' jak iap sakui ngelangéé' duah koléé' , teleu' koléé' ke' ngaken bara' bé' ke' jam Akeu' , ha' rai . Hun Péterus petavéé' kenin tong ha' Yésus pané kenat , tioo mangaa' éh ngan besau kenin .
41015001	La'ah bé' jak dau peka rema , kekat irah pengeja'au imam pemung ngan irah pengeja'au kelunan Yahudi , ngan irah guru éh nebaraa' tong Surat Musa , ngan kelunan éh ja'au éh jah , jin Komiti sebayang Yahudi petipun ke' réh pakat . Pu'un réh ngejeret Yésus ngan mihin éh tai Pilatus .
41015002	Boh Pilatus neteng éh kepéh , ka' ha' néh , Kineu' éh , ka'au' néh Raja' pohoo' Yahudi , ha' néh . Ka' ha' Yésus mipa éh , Kenat néh éh barei ha' ko' nah , ha' Néh .
41015003	Kekat irah pengeja'au imam pinaa' ha' réh pané maneu' Yésus juk pesala' éh .
41015004	Pilatus neteng éh kepéh , ka' ha' néh , Kineu' ke' , bé' ke' juk pané bara' ineu'-ineu' péh tong jalan réh pesala' ngan maneu' ke' inah , ha' néh .
41015005	Bang bé' Yésus pané bara' ineu'-ineu' péh , béé kenin Pilatus .
41015006	La'ah siget-siget ta'un tovoo' irah Yahudi maneu' Dau Ja'au Paska , malai Pilatus ngelepu jah kelunan jin lamin tutup , séé'-séé' awah éh keneloo' réh .
41015007	La'ah pu'un jah kelunan tong lamin tutup nah ngaran néh Barabas , iah pu'un pemung ngan irah éh mematai kelunan tovoo' réh betéé' kenin pekayau rai .
41015008	Hun kelunan pinaa' petipun ke' réh menyat Pilatus ngelepu jah kelunan barei' kemalai réh ,
41015009	Pilatus tioo neteng réh , ka' ha' néh , Kineu' kenin keh , keloo' keh ku' ngelepu Raja' pohoo' Yahudi kei , ha' néh .
41015010	Kejam néh irah pengeja'au imam mena' Yésus ngan néh nah uban irah nyelepéé' kenin awah .
41015011	Bang irah pengeja'au imam nah pebetéé' kenin kelunan pinaa' ke' réh menyat Pilatus ngelepu Barabas .
41015012	Ka' ha' Pilatus ngan irah pinaa' , Hun néh kenat , Ineu' éh keneloo' keh naneu' ké' tong kelunan éh benara' keh Raja' pohoo' Yahudi ha' néh .
41015013	Pelapah irah ngeradau bara' , Mematai éh tong salib , ha' réh .
41015014	Ka' ha' Pilatus kepéh , Ineu' kesa'at naneu' Néh , rih ha' néh . Jaa' jaa' néh réh ngeradau kepéh , Mematai éh tong salib , ha' réh .
41015015	La'ah uban Pilatus juk ngejian kenin réh , iah ngelepu Barabas mena' éh ngan réh . Boh éh nyohoo' réh mipok Yésus ngan mihin éh ke' réh mematai éh tong kayeu' salib .
41015016	La'ah irah seradu mihin Yésus tai awaa' lamin pengeja'au peritah , ke' réh tebai irah seradu éh jah kepéh .
41015017	Pu'un réh pekerayung Yésus palaa' kerayung rep-rep , ngan irah ngeleleng inan suha' ketem suha' néh ke' réh pepekah éh tong ulun Yésus .
41015018	Boh réh barei' seva' éh ke' réh peja' éh awah , ka' ha' réh , Tabi' Raja' pohoo' Yahudi , ha' réh .
41015019	Boh réh mipok ulun néh , ngan nyula' éh , ngan ngejekuu' lep réh tong jumen Néh barei' seva' Éh .
41015020	La'o réh peja' Éh kenat , irah mega' kerayung rep-rep nah kepéh boh réh mena' pakai nah ke' ri' kepéh , la'o inah irah mihin Éh tai retek réh juk mematai Éh tong kayeu' salib .
41015021	Lem réh lakau inah , peselalang réh ngan jah kelunan ngaran néh Simon , kelunan inah tuai jin leboo' néh tengéé' juk tai leboo' Yérusalem , inah réh ngamit éh ke' réh nyohoo' éh nyu'un kayeu' salib Yésus nah . Simon nah , iah éh tamen Aleksander rawah Rupus jin tana' Kirene .
41015022	Avéé' réh tong retek tana' éh ngaran néh Golgota , éh sin néh , Tulang Ulun .
41015023	Pu'un réh mena' baa' agun pekulup ngan tawan mun ngan Yésus , bang bé' éh mesep éh .
41015024	La'ah irah memaku' Éh tong kayeu' salib , ngan petulat livah Néh belah irah ke' , ngan irah nyunga' lubun ke' réh omok jam séé' omok alaa' livah Néh inah .
41015025	Teka dau pelakei' irah nyalib Éh tong kayeu' salib .
41015026	Tong salib inah irah memaku' surat ha' réh pesala' Yésus nah ka' éh . Raja' pohoo' Yahudi .
41015027	La'ah irah nyalib duah usah kelunan éh maneu' kereja' sa'at Pemung ngan Néh jah saa' na'au' Néh jah saa' kabéng Néh .
41015028	Pu'un éh kenat dokoo' pesukup ha' éh senurat lem Surat Tuhan , Iah pu'un pemung ngan kelunan éh penyala' , ha' néh .
41015029	La'ah irah éh lapah Sinah gilei' réh na'at Yésus ngan peja' Éh , ka' ha' réh , Nah ! Ka'au' rih de' bara' ke' juk mikah Umaa' Allah ngan maneu' éh kepéh lem teleu' dau awah kunah ko' rai ,
41015030	tuhun ke' jin kayeu' salib nah ko' pepurip usah ko' ke' , ha' réh .
41015031	Kenat péh irah pengeja'au imam ngan irah guru éh nebaraa' tong Surat Musa , irah péh peja' Yésus , ka' ha' réh pané belah irah ke' , Nah ! Iah rih de' omok éh pepurip kelunan éh jah , bang bé' Iah omok pepurip usah Néh tengéé'
41015032	Hun néh mu'un iah Raja' pohoo' Israel , éh purip , tuai senohoo' Allah , jian iah tuhun jin salib , dokoo' améé' na'at éh ngan ngelan tong Néh ha' réh . Kenat péh ha' rawah éh senalib réh pemung ngan Yésus nah peja' Éh .
41015033	La'ah dau pejek pelapah merem pah tipo tana' , avéé' dau kuba' .
41015034	Hun dau kuba' Yésus pané ngan ja'au ha' , ka' ha' Néh , Eloi , Eloi , lama sabakhtani , ha' Néh . Sin tong ha' Néh inah , O Allah Ké' , O Allah Ké' , kineu' Ke' bet Akeu' , ha' Néh .
41015035	Jelua' irah kelunan éh pu'un sinah , hun réh menéng ha' Néh kenat , boh réh bara' , ha' Néh tebai Elia ine' ha' réh .
41015036	Pu'un jah usah pemung ngan réh sinah alaa' lamut ke' néh maham éh lem baa' agun boh éh nedok éh palaa' kayeu' nekedeu' éh tavin Yésus ke' néh mena' éh tong ujun Yésus . Ka' ha' néh , Mokoo' jak tam , barang Elia juk tuai alaa' éh jin salib da' , ha' néh .
41015037	La'ah Yésus pané ja'au ha' , tioo béé laset Néh .
41015038	Livah éh neu' réh tapé tong umaa' Allah , pejéé' kua' ke ja'au , jin bau pah avéé' ra' .
41015039	Pengeja'au seradu éh nekedéng saa' tenah salib nah na'at tong pematai Yésus nah , boh éh bara' , Adang kelunan iteu' Anak Allah mu'un ha' néh .
41015040	La'ah pu'un kuraa' redo sinah , jin juu' si'ik réh na'at éh kenat , pemung ngan irah pu'un Salome , Meriam Magdalena , ngan Meriam éh tinen Yakub ngan Yoses .
41015041	Pu'un réh kivu Yésus kelebéé' Néh pu'un tong tana' Galilia ke' réh nolong Éh lepah nah . Pinaa' redo éh jah péh éh pu'un ngan réh sinah , irah éh kivu Yésus tai Yérusalem rai .
41015042	La'ah teka dau tahup inah Yusup kelunan jin Arimatia nah avéé' ,
41015043	Iah jah usah jin belah pengeja'au Komiti sebayang Yahudi . Éh senepah réh mu'un , Iah péh mena jaka' Allah pu'un tuai pengeja'au réh . La'ah dau Yésus matai nah , inah éh dau réh petenup teka Dau Posot . Makang kenin Yusup tai menyat Pilatus kejeraa' iah alaa' patai Yésus .
41015044	Tekejet Pilatus menéng ha' Yusup bara' Yésus lepah matai , uban bé' éh lebéé' jin hun réh memaku' éh nah . Pilatus tebai pengeja'au irah seradu ke' néh neteng éh , kuraa' kelebéé' Yésus nah lepah matai rih .
41015045	Hun iah menéng ha' pengeja'au seradu bara' Yésus lepah matai , boh éh kejeraa' Yusup alaa' patai Yésus .
41015046	Tai Yusup melih livah kapan ke' néh alaa' patai Yésus , ke' néh mutup éh palaa' livah inah , boh éh modoo' éh lem luvang tanem bateu' . Boh éh ngeluvit jah bateu' ja'au matep ubaa' luvang inah .
41015047	Meriam Magdalena ngan Meriam tinen Yoses na'at éh kenat , ngan kejam roh retek Yusup modoo' patai Yésus nah .
41016001	Avéé' tong ga' Dau Posot , Meriam Magdalena ngan Meriam tinen Yakub ngan Salome , tai melih anyuu' ke' réh mosoo' éh tong patai Yésus .
41016002	Dau migu bé' jak éh peka rema tai réh tong jalan réh modoo' patai Yésus .
41016003	Lem réh lakau tai nah ka' ha' réh , séé' omok nolong tam ngeluvit bateu' éh matep ubaa' luvang rai néh da' , ha' réh .
41016004	Irah pané kenat ha' uban bateu' inah ja'au éh . Hun réh avéé' sitai boh réh na'at bateu' inah lepah peluvit tenéh .
41016005	Tioo irah masek boh réh na'at jah kelunan lemanai mokoo' saa' na'au' tong retek patai Yésus bu'un rai , pakai néh mebéng menyun sinah , tekejet réh na'at éh , medai mu'un-mu'un roh na'at éh .
41016006	Ka' ha' lakei' inah ngan réh , Mai keh medai ! Akeu' jam ka'ah pitah Yésus kelunan Nasaret éh lepah senalib réh rai , Iah bé' pu'un siteu' lepah betéé tenéh Éh . Tuai keh na'at jalan réh modoo' patai Néh rai .
41016007	Jian koh tai bara' ngan kekat bakéh Néh , avéé' tong Péterus péh , Yésus lepah tai Galilia saa' tenah ka'ah , sitai keh omok temeu' ngan Néh , pekua' barei' ha' Néh ngan keh rai , ha' Néh ngan rawah redo inah .
41016008	Irah musit tioo kelap jin sinah , uban réh tekejet ngan medai . Bé' réh pané ngan séé'-séé' péh uban réh medai .
41016009	La'o Yésus betéé' jin patai Néh tong dau ngivun Dau Migu , bu'un-bu'un néh Iah pepoléng usah Néh ngan Meriam Magdalena ( Tujuu' balei' nega' Néh jin Meriam nah ) .
41016010	Meriam inah tai bara' kenat ngan irah bakéh Yésus . éh mokoo' besau mangaa' ,
41016011	na' péh irah menéng ha' Meriam bara' Yésus pu'un murip kepéh ngan pu'un éh ta'an néh , bé' réh ngelan éh .
41016012	La'o inah kepéh Yésus pepoléng usah Néh tengéé' layan kepéh ngan duah usah bakéh Néh hun rawah moléé' jin Yérusalem tai leboo' roh .
41016013	Moléé' murin roh kepéh tai Yérusalem ke' roh bara' éh kepéh ngan irah éh jah , bang bé' deke' irah ngelan éh benara' roh nah
41016014	Ga' néh Yésus pepoléng usah Néh ngan jah poloo' jah usah irah bakéh Néh tovoo' réh kuman . Iah ma'ah réh uban réh mahéng kenin bé' ngelan ha' irah éh jah éh bara' Iah lepah murip nah .
41016015	La'ah ka' ha' Néh ngan réh , Jian keh tai pah tipo tana' ngan bara' Rengah Jian jin Allah ngan kekat kelunan .
41016016	Séé'-séé' éh ngelan ngan benatis , iah omok alaa' urip bang kelunan éh bé' ngelan adang néh teneng kenukum .
41016017	Ngan irah éh ngelan telana'-telana' iteu' pu'un ngan réh ; Irah omok mega' balei' dalem ngaran ké' ; Irah omok pané lem kuraa' ha' éh tejeu' .
41016018	Hun réh ngamit torok ngan mesep ineu'-ineu' éh omok mematai réh , bé' réh pu'un matai , Hun réh mapai ojoo' réh tong kelunan sakit , kelunan sakit inah omok ma'o .
41016019	Jin La'o Yésus pané ngan réh , iah netéé' tai seruga Iah menyun saa' na'au' Tuhan Allah .
41016020	La'ah irah bakéh Yésus lakau semah-semah péh bara' Rengah Jian éh jin Allah ngan kelunan . Tuhan pu'un pemung ngan réh , ngan Iah pekelenaa' kekat ha' tebaraa' réh pu'un teneng neu' Iah mena' penyukat Néh ngan réh ke' réh maneu' kuraa'-kuraa' telana' éh ja'au .
42001001	O Tiopilus , barei' éh kejam ko' pu'un kelunan nyurat tong kekat éh pu'un belah lu' rai .
42001002	Uban jin bu'un inah pu'un kelunan éh na'at Éh palaa' maten néh mu'un , ngan pu'un réh bara' éh ngan lu' kepéh .
42001003	Tong éh ta'an réh inah , inah éh senurat réh nah . Akeu' seruh kepéh jian usah ké' nyurat kekat rengah inah ngan ko' kepéh , pekua' barei' éh pu'un nah , uban akeu' lepah pekalai ngan mekat seruh tong néh jin irah éh jam éh mu'un bu'un tenéh .
42001004	Pu'un ku' nyurat kekat inah dokoo' ko' omok jam tong kekat éh benara' réh ngan ko' pu'un éh kenat mu'un .
42001005	Ka' éh rai , Sioo' Herodis raja' tong tana' Yudea , pu'un jah imam éh kereja' tong Umaa' Allah , ngaran néh Zakharia . Iah inah lua' imam Abia , redo néh lua' Harun , duah betah kelunan inah , inah awah éh omok kereja' tong Umaa' Allah , ngaran redo inah Elisabet .
42001006	Jian barék roh tong ta'an Allah , pu'un roh kivu kekat sohoo' ngan pengeloo' kenin Tuhan .
42001007	Rawah bé' pu'un anak uban Elisabet nyalun ngan rawah péh lepah mukun mu'un .
42001008	Jah dau tovoo' irah éh pemung tulat ngan Zakharia kereja' tong Umaa' Allah , Sakaria pu'un maneu' kereja' néh tong Umaa' Allah .
42001009	La'ah barei' jalan éh kemalai irah Yahudi éh kereja' tong Umaa' Allah , iah éh teneng kevéléé' réh ke' néh tai tong Umaa' Allah motong kemenyan tong uban réh motong kemenyan ngan Allah . Kenat péh éh tai tong Umaa' Allah .
42001010	Kelebéé' néh motong kemenyan nah , kelunan pinaa' nekedéng tong usit Umaa' Allah ngan sebayang .
42001011	Inah jah meliket Tuhan poléng tong néh , meliket inah nekedéng saa' na'au' retek néh motong kemenyan nah .
42001012	Hun Zakharia na'at éh kenat , besau kenin néh , medai mu'un éh .
42001013	Bang ha' meliket nah ngan néh , Mai ke' medai Zakharia , pu'un Allah menéng kekat ha' sebayang ko' , ngan do ko' Elisabet juk nganak jah anak lakei' . Hun anak inah pu'un , jian ke' maneu' ngaran néh Yohanes .
42001014	Hun iah pu'un adang ko' murung mu'un , kenat péh kelunan pinaa' kepéh .
42001015	Inah kepéh anak inah iah éh ja'au ngaran tong ta'an Tuhan . La'ah mai éh mesep baa' agun ngan ineu' ineu' éh maneu' kelunan mavuk . Jin lohoo' néh Iah pu'un penoo' neu' Sahéé' Ni'ai .
42001016	Iah juk mihin kelunan Yahudi moléé' tavin Tuhan Allah kepéh , ke' réh ngelan tong Iah awah .
42001017	Iah juk lawah Tuhan , gahang éh neu' penyukat Sahéé' Ni'ai barei' Elia éh nabi Tuhan sahau . Iah juk pepemung irah tamen ngan anak réh . Ngan kelunan éh bé' kivu sohoo' Tuhan , iah juk mihin réh seruh kepéh tong kekat éh teneng . Neu' kereja' néh kenat , inah éh maneu' kenin kelunan éh kevéléé' Tuhan omok petenup kenin ngan Tuhan , ha' meliket inah ngan Zakharia .
42001018	Ha' Zakharia ngan meliket inah , Kineu' jalan ké' omok jam éh kenat da' ? Uban amo iteu' lepah mukun tenéh , ha' néh ngan meliket .
42001019	Ha' meliket nah kepéh , Akeu' iteu' Gabriel , akeu' pu'un nekedéng tong jumen Allah , Iah nyohoo' ku' tuai bara' rengah jian iteu' ngan ko' .
42001020	Bé' ka'au ngelan éh benara' ké' , na' péh ke' bé' ngelan éh , adang néh pu'un kenat mu'un dat . Uban ko' bé' ngelan ha' ké' kenat , inah ka'au' juk mameng pah avéé' tong dau éh benara' ké' inah pu'un . Pu'un éh kenat mu'un dat , ha' néh .
42001021	Kelebéé' néh kenat kelunan pinaa' mena Zakharia musit . Irah seruh uban ineu' éh kenat kelebéé' tong Umaa' Allah .
42001022	La'o néh musit bé' éh omok pané ngan réh . Inah irah jam pu'un Tuhan peta'an éh hun néh tong Umaa' Allah . Uban Zakharia mameng palaa' ojoo' néh awah éh bara' ngan réh .
42001023	La'o inah hun néh sukup kelebéé' kereja' tong Umaa' Allah , moléé' éh tai lamin néh .
42001024	Bé' lebéé' la'o inah Elisabet pu'un nemaléé' . La'ah Elisabet nah mokoo' tong lamin néh awah avéé' lemah laséh kelebéé' néh .
42001025	Ha' néh , Hun iteu' Tuhan pu'un nolong akeu' . Iah pu'un mega' kemenyaa' ké' neu' ha' irah éh pesala' ku' uban ké' nyalun rai , ha' néh .
42001026	Tong kenem laséh éh tong temaléé' Elisabet , Allah nyohoo' meliket Gabriel nah tai leboo' Nasaret éh tong tana' Galilia ,
42001027	ke' néh tavin jah redo lemanai éh petunang ngan jah lakei' , ngaran lakei' inah Yusup , éh jin pohoo' raja' Daud , ngaran redo inah Meriam .
42001028	Inah meliket nah tai tavin éh , ha' néh , Jian ke' murung kenin , Tuhan pu'un ngan ko' ngan pu'un éh ngevéléé' ke' , ha' néh .
42001029	Bang tusah kenin Meriam menéng ha' néh kenat nah . Kelem Meriam , Kineu' éh kenat ha' ngan ké' , kelem néh .
42001030	Boh meliket inah bara' ngan néh kepéh , ha' néh , Meriam , mai ke' medai , uban Allah pu'un ngevéléé' ke' .
42001031	ka'au' juk nemaléé' ngan juk nganak jah anak lakei' , jian ke' maneu' ngaran Néh Yésus .
42001032	Iah pu'un kenajung , ngaran Néh Anak Allah éh bau béé-béé . Tuhan Allah juk maneu' Yésus Raja' barei' Daud éh tepun néh sahau ,
42001033	ngan iah omok Pengeja'au pelinguh tong kekat irah éh jin betah Yakub . Kekat-kekat éh pu'un lem nihau Néh , bé' pu'un ga' néh , pu'un éh pelinguh , ha' meliket nah .
42001034	La'ah ha' Meriam ngan meliket nah , Kineu' éh pu'un kenat uban bé' jak akeu' pu'un pemung ngan lakei' , ha' néh .
42001035	Ha' meliket mipa éh , Sahéé' Ni'ai juk tuhun tong ke' ngan penyukat Tuhan Allah pu'un tong ke' , kenat péh Anak ko' iteu' nateng réh Anak éh ni'ai , ngan éh nateng réh Anak Allah .
42001036	Padéé' pata ko' Elisabet rai , na' péh réh bara' éh nyalun kenat péh usah néh mukun tenéh , bang hun iteu' pu'un éh nemaléé' , iteu' néh kenem laséh néh .
42001037	Uban Allah pu'un penyukat maneu' ineu'-ineu' péh , bé' pu'un éh bé' omok naneu' Tuhan Allah , ha' néh .
42001038	Ha' Meriam kepéh , Akeu' iteu' ripen Tuhan , jian éh pu'un kenat tong akeu' pekua' éh benara' ko' nah ha' néh . La'o inah meliket nah piso jin Meriam .
42001039	Bé' lebéé' la'o inah , tioo Meriam lakau ke' néh tai jah leboo' éh tong tokong tong tana' Yudea .
42001040	Avéé' sitai iah tai tong lamin Zakharia ke' néh tai tabi' Elisabet .
42001041	Hun Elisabet menéng ha' ané Meriam , anak lem boré néh gusii' , Elisabet tioo penoo' neu' Sahéé' Ni'ai ,
42001042	boh iah tioo pané ngan ja'au ha' , Murung Kenin ko' jin belah kekat redo , Murung Kenin anak éh juk kenanak ko' inah !
42001043	Béé kenin ké' seruh uban akeu' éh ra' mu'un pu'un kenajung ke' ka'au' éh tinen Tuhan , Tuhan éh Pengeja'au ké' , ka'au' pu'un tuai nepah akeu' .
42001044	Uban tovoo' ko' tebai ku' ri , anak éh lem boré ké' gusii' mu'un éh uban néh murung kenin .
42001045	Murung kenin ko' uban kekat ha' éh benara' Tuhan ngan ko' , pu'un ke' ngelan éh juk kenat mu'un , ha' Elisabet ngan Meriam .
42001046	Boh Meriam mejing Tuhan Allah , ka' ha' néh , Mejing ngaran Tuhan .
42001047	Murung mu'un-mu'un kenin ké' uban Allah éh purip ku' .
42001048	Na' péh ku' ra' mu'un , pu'un éh pika akeu' éh anah nah . La'o iteu' kekat arong kelunan bara' akeu' pu'un alaa' kemurung éh ja'au mu'un .
42001049	Uban Allah éh matek ja'au penyukat , ja'au mu'un penganeu' Néh ngan ké' . Ngaran Néh matek Ni'ai mu'un .
42001050	Pu'un éh pika kekat kelunan éh ngajung Éh , avéé' kelebéé'-lebéé' néh .
42001051	Palaa' ojoo' Néh éh pu'un penyukat , Iah pepurat kekat kelunan éh bau kenin , ngan kebéé kekat pengeloo' kenin réh .
42001052	Iah petuhun raja' jin pakat néh ngan metéé' irah éh ra' kepéh .
42001053	Kelunan éh la'au' lem kenin ngan pitah Tuhan pu'un Tuhan mena' kuraa'-kuraa' arong penguman ngan réh . Bang kelunan kaya' éh bé' nesen éh pu'un pengekurang , Tuhan nyohoo' réh moléé' usan awah .
42001054	Pu'un Tuhan kivu jajii' Néh éh pejajii' Néh ngan tepun lu' sahau . Pu'un Éh tuai nolong Israel éh kivu sohoo' Néh .
42001055	Pu'un Éh pepoléng penika Néh ngan Abraham ngan kekat anak-ayam néh avéé' pelinguh . ha' néh .
42001056	Teleu' laséh kelebéé' Meriam mokoo' ngan Elisabet , la'o inah boh éh moléé' .
42001057	Hun sukup jaka' Elisabet pu'un nganak , iah nganak jah anak lakei' . Irah béé pu'un Murung Kenin .
42001058	Kekat panak ngan lua' Elisabet jam Tuhan pika iah mu'un-mu'un . Murung kenin irah béé .
42001059	Ayah dau la'o lohoo' anak inah , tuai réh juk maneu' ngaran néh Zakharia , pekua' ngaran tamen néh .
42001060	Bang ha' tinen néh , Mai keh maneu' ngaran néh kenat , Yohanes ngaran néh da' , ha' tinen néh .
42001061	Ha' irah kepéh , Bé' pu'un séé' éh kenat ngaran jin pohoo' ko' sahau , ha' réh .
42001062	Boh irah neteng tamen néh palaa' ojoo' réh , Kineu' éh keneloo' ko' tong ngaran anak ko' , ha' réh .
42001063	Boh Zakharia nyohoo' réh mena' jah jalan éh ke' néh omok nyurat tong néh , éh senurat néh , Yohanes ngaran néh . Béé kenin kekat réh .
42001064	Tioo omok Zakharia pané , pelapah éh mejing Allah .
42001065	Medai mu'un kekat panak néh . La'ah kekat rengah inah purat tong tana' Yudea .
42001066	Kekat kelunan éh menéng rengah inah pu'un réh mihau éh lem kenin réh . Ha' réh , Ineu' éh juk neu' anak inah kepéh da' , ha' réh . Pu'un réh pané kenat uban réh jam penyukat Tuhan pu'un tong anak inah .
42001067	La'ah tamen néh Zakharia pu'un penoo' neu' Sahéé' Ni'ai , ngan neu' penyukat Sahéé' pu'un éh bara' tong anak néh . Ka' ha' néh ,
42001068	Mejing Tuhan Allah éh kenelan kelunan Yahudi , uban Néh pika irah éh kevéléé' Néh ngan ngelepu réh .
42001069	Iah mena' jah kelunan éh ja'au penyukat éh omok ngelepu lu' . Pu'un éh tuai jin puku' Daud , éh kelunan sohoo' Tuhan .
42001070	La'ah hun sahau jin irah nabi éh kevéléé' Néh ,
42001071	Tuhan lepah pejajii' juk ngelepu lu' jin kekat ayau lu' , ngan jin kamit irah éh ngeleko lu' .
42001072	Pu'un Éh pika tepun lu' barei' éh pejajii' Néh ngan réh . Bé' Éh ngelepan jajii' Néh .
42001073	Pu'un Éh bara' mu'un ngan tepun lu' Abraham ,
42001074	adang Néh juk ngelepu lu' jin kekat ayau lu' ngan maneu' lu' omok melapuh jin kekat éh ngedai lu' , kelu' omok seva' Tuhan ngan kivu Éh kepéh
42001075	dokoo' uleu' pu'un Ni'ai ngan ngepayoo' kenin néh putung-putung urip lu' .
42001076	La'ah tong Ka'au' nak , pinaa' kelunan juk bara' ke' jah nabi Allah éh bau kekat ineu'-ineu' péh . Ka'au' éh tai tenah Tuhan dat ngan petenup kekat jalan Néh ,
42001077	dokoo' ko' omok bara' ngan kelunan éh kevéléé' Tuhan , Tuhan omok purip réh hun penyala' réh lepah pega' .
42001078	Uban Allah lu' pu'un Penika ngan kemurung . Iah éh perema tong uleu' ke' Néh purip lu' barei' ada maten dau tong langit
42001079	Iah juk tuai ke' Néh perema bau kekat kelunan éh murip dalem merem ngan éh mapah matai . Iah majak lu' tong kekat jalan éh mihin lu' murip jian ngan pawah , ha' néh .
42001080	La'ah anak si'ik inah vat-vat ngan gahang usah ngan reken kenin neu' Sahéé' . Iah mokoo' tengéé' tong ahang tana' avéé' tong jaka' néh tai ngan kelunan Yahudi kepéh .
42002001	Tovoo' inah péh raja' Agustus nyohoo' kekat kelunan éh lem nihau néh tai moléé' tong tana' réh bu'un ke' réh bara' ngaran réh ngan kelunan éh tai alaa' ngaran réh .
42002002	Inah éh bu'un réh alaa' ngaran kelunan sioo' Kirenius gabenor réh tong tana' Siria .
42002003	Uban sohoo' Agustus kenat , pesiget betah moléé' tong pohoo' réh bu'un kepéh ke' néh alaa' ngaran néh .
42002004	Tovoo' inah Yusup pu'un mokoo' tong leboo' Nasaret éh tong tana' Galilia , boh éh moléé' kepéh tai tana' Yudea tong leboo' Daud , ngaran leboo' inah Bétléhém . Yusup tai sinah uban néh ngepohoo' Daud .
42002005	Iah tai ke' réh nyurat ngaran néh pemung ngan Meriam éh tunang néh , éh nemaléé' nah .
42002006	Hun roh pu'un tong Bétléhém , sakit éh , sinah éh nganak
42002007	jah anak lakei' , anak néh éh tuken , iah Sevilit éh ke' néh pepegen éh lem jalan réh pakan ka'an olong uban bé' pu'un jalan roh mokoo' tong lamin sakai uban kelunan pinaa' .
42002008	Tovoo' merem inah pu'un kelunan mokoo' tong tana' mavaa' domba .
42002009	Tioo pu'un jah meliket Tuhan poléng tong ta'an réh ngan pengaren Tuhan nawa tutuh réh . Medai lah réh ,
42002010	Bang ha' meliket ngan réh , Mai keh medai ! Uban akeu' juk bara' rengah éh jian ngan keh , rengah iteu' juk mihin kekat kelunan murung kenin .
42002011	Hun iteu' pu'un jah anak maréng tong leboo' Daud éh juk purip ka'ah , inah éh Kristus éh Tuhan .
42002012	Inah jalan keh omok jam éh , Anak inah sevilit réh éh , pepegen réh lem jalan réh pakan ka'an olong ha' meliket nah ngan réh .
42002013	La'ah pinaa' meliket tuai kepéh pemung ngan meliket inah , ke' réh nyanyi mejing Allah . Ha' réh ,
42002014	Matek maren néh Allah éh tong seruga , petunuk tong tana' ngan kekat kelunan éh payoo' tong ta'an Néh , ha' réh .
42002015	Hun kekat meliket inah lepah moléé' tai seruga kepéh , irah éh mavaa' domba nah pepané , ka' ha' réh , Tuai tam tai Bétléhém , dokoo' tam na'at kekat éh benara' Tuhan ngan tam ri' , ha' réh .
42002016	Rigah réh tai tavin Meriam ngan Yusup , inah réh na'at anak si'ik inah pegen lem jalan réh pakan ka'an olong .
42002017	Hun réh na'at Éh , pu'un réh tosok kekat éh benara' meliket iri' ngan irah inah kepéh .
42002018	La'ah béé kenin kekat kelunan éh menéng kekat ha' éh benara' kelunan inah ngan réh .
42002019	La'ah Meriam mihau kekat ha' inah lem kenin néh .
42002020	La'ah kelunan éh mihau domba nah , moléé' réh ngan nyanyi mejing Allah , ngeja'au ngaran Néh , uban kekat éh nenéng réh ngan éh ta'an réh pu'un éh pekua' éh benara' meliket ngan réh nah .
42002021	Ayah dau la'o lohoo' Néh tovoo' réh nyunat éh , irah maneu' ngaran néh Yésus , ngaran éh neu' meliket teka Meriam boré tong néh rai .
42002022	Hun sukup jaka' Yusup ngan Meriam kivu sohoo' lem Surat Musa éh bara' tong adet irah Yahudi peti'ai redo réh la'o réh nganak , Lakau roh tai Yérusalem mihin anak inah ke' roh mena' éh ngan Tuhan .
42002023	uban ka' ha' lem Surat Musa , Siget-siget anak tuken éh Lakei' inah tekep nena' ngan Tuhan ha' néh .
42002024	Inah kepéh rawah tai kenat dokoo' roh mena' pengena' roh ngan Tuhan , kivu ha' lem Surat Musa nah , ka' ha' néh , Duah juhit éh barei'-okoo' juhit punai , hun néh bé' kenat duah anak punai , ha' surat inah .
42002025	Tovoo' inah pu'un jah kelunan mokoo' tong Yérusalem , ngaran néh Simeon . Kelunan inah jian ngan medai tong Tuhan , ngan kebit kenin iah mena hun kelunan Yahudi pawah jin kekat penusah réh . La'ah Sahéé' Ni'ai pu'un tong Simeon ,
42002026	ngan neu' Sahéé' inah , inah iah jam bé' iah matai jak hun néh bé' sakui na'at Kristus éh pejajii' Tuhan .
42002027	La'ah Sahéé' Ni'ai majak éh tai tong Umaa' Allah . Inah tinen tamen anak si'ik nah mihin anak inah masek tong Umaa' Allah , ke' roh kivu kekat adet pekua' sohoo' lem Surat Musa .
42002028	Inah Simeon alaa' anak inah ngan mikop éh ke' néh mejing Allah , ha' néh .
42002029	O Tuhan , hun iteu' kekat éh benara' Ko' ngan ké' rai , pu'un éh lepah avéé' tenéh , ngan omok lah ku' moléé' ngan Ko' ngan jian kenin .
42002030	Uban pu'un ku' lepah na'at Iah éh nena' Ko' ke' Néh purip kekat kelunan .
42002031	Pu'un Ke' ngevéléé' ngan mena' éh kenat tong ta'an kekat kelunan .
42002032	Tong kelunan éh tengéé' pohoo' jin irah Yahudi , Iah pu'un nawa tong réh , dokoo' réh omok jam Ke' kepéh . Tong pohoo' Yahudi éh kevéléé' Ko' , iah pu'un mihin réh pu'un pengaren ngan kenajung réh , ha' néh .
42002033	Béé kenin tinen tamen anak inah menéng ha' Simeon bara' kenat .
42002034	La'ah Simeon menyat Tuhan nolong réh teleu' panak inah , ngan iah bara' ngan Meriam éh tinen anak si'ik nah , Allah lepah ngevéléé' Anak inah dokoo' Néh ngera' jelua' kelunan Yahudi ngan ngajung jelua' kepéh . Allah nyohoo' Éh tuai dokoo' Néh jah telana' jin Allah , bang nebet réh awah éh ,
42002035	inah néh éh pepoléng kenin réh éh pelim . Ngan ka'au' pu'un barei'-okoo' pega' posoo' neu' kepua kenin ko' , ha' néh .
42002036	La'ah pu'un jah redo ngaran néh Hana , iah jah nabi Tuhan . Ngaran tamen redo inah Panuel , éh jin betah Asyer , mukun mu'un redo inah . Tujuu' ta'un de' ke' kelebéé' néh pemung ngan lakei' néh ,
42002037	la'o inah baleu' éh avéé' ayah poloo' pat ta'un . Mokoo' tengéé' éh tong Umaa' Allah . Siget dau ngan siget merem iah seva' Allah , ngan kelaset awah ke' néh sebayang .
42002038	Tovoo' Simeon réh teleu' inah pu'un keto tong Umaa' Allah , inah redo inah masek kepéh ke' néh mejing Allah uban anak si'ik inah . Bé' éh omok ma'o tosok ngan bara' anak inah ngan kekat kelunan éh mena Allah ngelepu Yérusalem jin kekat penusah réh .
42002039	La'o Yusup ngan Meriam maneu' kekat sohoo' lem Surat Musa , moléé' roh kepéh tong tana' Galilia tong leboo' Nasaret éh leboo' roh .
42002040	La'ah anak si'ik inah vat-vat ngan gahang , ngan jam seruh ngan sukup kenin lah , ngan Allah pika éh ngan mihau éh .
42002041	Siget ta'un tinen tamen Yésus tai leboo' Yérusalem tovoo' jaka' Dau Ja'au Paska' .
42002042	Sioo' urip Yésus jah poloo' duah ta'un , tai réh Dau Ja'au inah barei' éh kemalai réh .
42002043	Hun dau ja'au inah lepah ma'o , tinen tamen néh peleka moléé' , bang anak roh Yésus to mokoo' tong leboo' Yérusalem , bang bé' rawah jam éh kenat .
42002044	Rawah seruh éh kivu panak roh moléé' nah . Uban rawah seruh éh kenat inah rawah lakau jah dau kejuu' , boh roh pitah éh belah panak roh .
42002045	Bang hun rawah jam éh bé' pu'un kivu irah panak roh , inah rawah moléé' murin tai Yérusalem kepéh ke' roh pitah éh sitai .
42002046	Tong keteleu' dau boh roh na'at éh tong Umaa' Allah , mokoo' ngan irah guru éh nebaraa' irah Yahudi tong adet réh , ke' Néh menéng ha' réh ngan ke' Néh neteng réh kepéh .
42002047	Kekat irah éh menéng ha' néh pané , béé kenin réh uban Néh jam seruh ngan jam mipa ha' réh .
42002048	Tamen tinen Néh péh béé kenin na'at Éh kenat . Ha' tinen Néh ngan Néh , Nak , uban ineu' Ke' maneu' kenat ? Tusah kenin amo tamam pitah Ke' kenat ne' , ha' néh ngan Néh .
42002049	Ha' Yésus mipa éh , Uban ineu' koh tawang pitah Akeu' , bé' koh jam adang Akeu' tekep pu'un tong lamin Tamen Ké' kei , ha' Néh .
42002050	Bang bé' rawah jam ha' Néh kenat .
42002051	Moléé' Yésus kivu roh tai Nasaret kepéh , ngan Iah kivu kekat sohoo' roh . Tinen Néh mihau kekat ha' inah lem kenin néh .
42002052	Yésus makin ja'au ngan jam seruh , ngan Iah ngepayoo' kenin Allah ngan kelunan péh .
42003001	Tovoo' avéé' jah poloo' lemah ta'un lem Tiberias raja' réh , inah sioo' Tuhan pané ngan Yohanes . Tovoo' inah péh Pontius Pilatus éh gabenor tong tana' Yudea , ngan Herodis éh pengeja'au peritah tong tana' Galilia , ngan padéé' néh Pilipus pengeja'au peritah tong tana' Ituria ngan tana' Terakhonitis , ngan Lisanias éh pengeja'au peritah tong tana' Abilene .
42003002	Kepéh Hanas rawah Kayapas , inah éh imam éh Pengeja'au kekat imam . Tovoo' inah Allah pu'un pané ngan Yohanes anak Sakaria hun néh to mokoo' tong ahang tana' .
42003003	Inah Yohanes lakau tutuh tana' tong baa' Yordan ke' néh nebaraa' kelunan . Ka' ha' néh , Jian keh piso jin kesa'at keh ngan batis , dokoo' Allah omok mega' penyala' keh , ha' néh .
42003004	Inah Yohanes pu'un maneu' éh pekua' ha' lem surat nabi Yesaya . Ka' ha' néh , Pu'un jah kelunan mejui tong ahang tana' , Ka' ha' jui néh , Jian keh petenup jalan ngan Tuhan ngan pepejek éh .
42003005	Kekat sawa' keh tavun éh , kekat berusu' ngan tokong keh ngediva' éh , kekat jalan éh pakok keh pepejek éh , kekat lebek keh maneu' éh pedereng ,
42003006	Boh kekat kelunan omok na'at Tuhan Allah éh purip kelunan .
42003007	La'ah pinaa' kelunan tai tavin Yohanes menyat éh ngebatis réh . Ha' Yohanes ngan réh , Ka'ah pekua' torok awah , kineu' keh seruh keh omok kelap jin ukum Allah ke' néh bé' teneng tong ka'ah ? Ukum inah danii' mu'un éh juk avéé' tong keh .
42003008	Jian keh maneu' barék keh teneng , inah éh pepoléng keh lepah nelikut jin kekat kesa'at keh . Boh keh omok kelap jin ukum inah . Mai keh bara' ka' , Abraham éh tepun améé' , ha' . Mai keh ngelan tong inah . Uban Allah pu'un penyukat Néh , bateu' péh ke' Néh suai malui anak , éh anak-ayam Abraham , omok éh .
42003009	Hun iteu' péh pu'un kapak lepah pedah ke' néh tebeng tong lakat kayeu' . La'ah kekat inan kayeu' éh bé' ngebuaa' ngan buaa' éh jian , tenebeng néh ngan nebet néh dalem luten , ha' néh .
42003010	Pu'un irah kelunan neteng éh , ka' ha' réh , Hun néh kenat kineu' jalan mé' kepéh , ha' réh .
42003011	Ha' Yohanes ngan réh kepéh , Kelunan éh pu'un duah kerayung , jian éh mena' jah ngan kelunan éh bé' pu'un kerayung , kenat péh kelunan éh pu'un ka'an , jian éh petulat ka'an inah ngan irah éh bé' pu'un ka'an , ha' néh .
42003012	La'ah pu'un irah kelunan kepéh éh alaa' sukai tai tavin Yohanes ke' réh menyat éh ngebatis réh . Ka' ha' réh neteng éh , O guru , ineu' éh tekep ke' mé' maneu ? Ha' réh ngan néh .
42003013	Ha' Yohanes mipa réh , Mai keh menyat livah kelunan mutaa' jin éh tekep nalaa' keh , ha' néh .
42003014	Pu'un irah seradu kepéh neteng Yohanes , ka' ha' réh ngan néh , Kineu' lah améé' ? Ineu' éh tekep ke' mé' maneu' ? Ha' réh . Ha' néh mipa réh , Mai keh ngedai kelunan dokoo' keh omok alaa' livah réh pinaa' , bang jian keh alaa' éh sukup tong gaji keh nah , ngan jian kenin . Mai keh magat juk alaa' éh pelapah pinaa' jin inah , ha' néh .
42003015	Betéé' kenin irah pinaa' , kelem réh , Barang Yohanes teu' péh Kristus éh pejajii' Allah , kelem réh .
42003016	Uban réh seruh éh kenat , inah Yohanes pané ngan réh , Akeu' éh ngebatis ka'ah dalem baa' , bang pu'un jah kelunan éh saa' murin iteu' kepéh éh juk ngebatis keh neu' Sahéé' Ni'ai ngan luten néh . Kelunan inah éh pelapah ja'au jin akeu' , la'ah usah ké' péh bé' tekep muka talei' kasut Néh .
42003017	Iah juk napan kekat lo'ong parai ke' néh bet éh upih néh ngan ke' néh tipun kekat lo'ong parai lem luvung néh , bang kekat upih néh , notong néh lem luten éh bé' omok pata' , ha' néh .
42003018	La'ah neu' kuraa'-kuraa' arong ha' tebaraa' éh jah , inah jalan Yohanes bara' Rengah Jian ngan réh .
42003019	Jah koléé' Yohanes pané meta' Herodis éh pengeja'au peritah tong tana' Galilia , uban Herodis nah alaa' do padéé' néh , ngaran redo inah Herodias , ngan pinaa' arong kesa'at éh neu' Herodis nah kepéh .
42003020	Herodis maneu' penyala' pelapah ja'au kepéh uban néh ngamit Yohanes ngan maneu' éh lem lamin tutup .
42003021	La'o Yohanes ngebatis kelunan pinaa' , Yésus péh benatis néh kepéh . Tovoo' Yésus sebayang pukap langit
42003022	ngan Sahéé' Ni'ai tuhun tong Néh , layan néh barei'-okoo' juhit punai . La'ah pu'un ha' jin langit , ka' ha' Néh , Ka'au' néh Anak Ké' éh penika Ké' , bang tong Ka'au' awah Akeu' payoo' kenin ha' Néh .
42003023	La'ah tong bu'un Yésus tai maneu' kereja' Néh , ngioo' urip néh tong keteleu' poloo' ta'un inah Éh tai . La'ah éh kenioo' kelunan , Yésus nah anak Yusup éh anak Éli .
42003024	Éli inah anak Matat , Matat inah anak Lewi , Lewi inah anak Malkhi , Malkhi inah anak Yana , Yana inah anak Yusup ,
42003025	Yusup inah anak Matica , Matica inah anak Amos , Amos inah anak Nahum , Nahum inah anak Hesli , Hesli inah anak Nagi ,
42003026	Nagi inah anak Ma'at , Ma'at inah anak Matica , Matica inah anak Simei , Simei inah anak Yusik , Yusik inah anak Yoda ,
42003027	Yoda inah anak Yuana , Yuana inah anak Risa , Risa inah anak Sorubabel , Sorubabel inah anak Sealtiel , Sealtiel inah anak Néri ,
42003028	Néri inah anak Malaki , Malaki inah anak Adi , Adi inah anak Kusam , Kusam inah anak Émodam , Émodam inah anak Ér ,
42003029	Ér inah anak Yosua , Yosua inah anak Elieser , Elieser inah anak Yorim , Yorim inah anak Matat , Matat inah anak Lewi .
42003030	Lewi inah anak Simeon , Simeon inah anak Yehuda , Yehuda inah anak Yusup , Yusup inah anak Yunam , Yunam inah anak Elyakim ,
42003031	Elyakim inah anak Melea , Melea inah anak Mina , Mina inah anak Matata , Matata inah anak Natan , Natan inah anak Daud ,
42003032	Daud inah anak Isai , Isai inah anak Obed , Obed inah anak Boas , Boas inah anak Salmon , Salmon inah anak Nahason ,
42003033	Nahason inah anak Aminadab , Aminadab inah anak Admin , Admin inah anak Arni , Arni inah anak Hesron , Hesron inah anak Peres , Peres inah anak Yehuda ,
42003034	Yehuda inah anak Yakub , Yakub inah anak Ishak , Ishak inah anak Abraham , Abraham inah anak Terah , Terah inah anak Nahor ,
42003035	Nahor inah anak Sarug , Sarug inah anak Rehu , Rehu inah anak Peleg , Peleg inah anak Eber , Eber inah anak Selah ,
42003036	Selah inah anak Kanan , Kanan inah anak Apasat , Apasat inah anak Sem , Sem inah anak Noh , Noh inah anak Lamék ,
42003037	Lamék inah anak Metusalah , Metusalah inah anak Henokh , Henokh inah anak Yared , Yared inah anak Mahlalel , Mahlalel inah anak Kanan ,
42003038	Kanan inah anak Énos , Énos inah anak Sét , Sét inah anak Adam , Adam inah anak Allah .
42004001	La'ah moléé' Yésus jin baa' Yordan ngan kenin Néh penoo' neu' Sahéé' Ni'ai . La'ah Sahéé' Ni'ai mihin Éh tai ahang tana' ,
42004002	sinah Éh tenupat Sitan pat poloo' dau kelebéé' néh . Kelebéé' inah bé' pu'un ineu'-ineu' kinan Néh . Kenat péh avéé' tong ke pat poloo' dau nah , Yésus la'au' mu'un .
42004003	La'ah ka' ha' Sitan pané ngan Néh , Hun Ko' Anak Allah mu'un , jian Ke' ngepaléu bateu' inah malui roti , ha' néh .
42004004	Ha' Yésus mipa éh , Ha' surat Allah bara' , Bé' éh neu' roti awah kelunan murip , ha' Néh .
42004005	La'ah Sitan mihin Éh tai berusu' bau , ngan dalem jah litep iah bara' kekat penyukat ngan pengaren tipo tana' ngan Néh .
42004006	La'ah ha' Sitan ngan Néh kepéh , Akeu' juk mena' kekat penyukat ngan pengaren inah ngan Ko' . Kekat inah anah ké' béé éh , akeu' omok mena' éh ngan séé' éh keneloo' ké' .
42004007	Hun Ko' ngejekuu' lep Ko' seva' akeu' , boh ku' mena' kekat inah anah Ko' kepéh , ha' Sitan nah .
42004008	La'ah ha' Yésus mipa éh kepéh , Ha' surat Allah bara' , Tekep ke' seva' Tuhan Allah éh kenelan ko' ngan kivu Iah awah , ha' Néh .
42004009	La'ah Sitan mihin Éh tai Yérusalem ke' néh tai bau beluvung Umaa' Allah , la'ah ha' néh ngan Énéh , Hun Ko' Anak Allah mu'un , jian Ke' ngeliwang kera' ketai ,
42004010	uban ha' surat Allah bara' , Allah juk nyohoo' meliket Néh mihau Ke' .
42004011	Ngan pu'un jah ha' kepéh éh bara' ka' , meliket Néh mihau Ke' , bé' Ke' teneng tong bateu' nah ngan suhat , ha' Sitan nah .
42004012	Ha' Yésus mipa éh kepéh , Ha' surat Allah bara' , Mai ke' tupat Tuhan Allah éh kenelan ko' , ha' Néh .
42004013	La'o Sitan tupat Yésus dalem kekat arong penupat néh inah , piso éh jin Yésus ke' néh pitah aken néh kepéh .
42004014	La'o inah Yésus moléé' tai tana' Galilia ngan penyukat Sahéé' Ni'ai pu'un ngan Néh . La'ah rengah Néh avéé' tong kekat leboo' tong tana' inah .
42004015	Ngan Iah nebaraa' réh lem kekat lamin sebayang irah Yahudi ngan kekat kelunan péh mejing éh .
42004016	La'o inah Yésus lakau tai leboo' Nasaret , éh leboo' Néh jin hun Néh si'ik , Dau Posot tai éh tong lamin sebayang Yahudi barei' kemalai Néh nekedéng Éh ke' néh purung surat Allah ,
42004017	pu'un irah mena' surat Yesaya ngan Néh . La'ah Iah nyelevat surat inah jin len néh ke' Néh purung retek ha' éh bara' ka' ,
42004018	Sahéé' Tuhan pu'un tong Akeu' . Iah lepah ngevéléé' Akeu' dokoo' ké' bara' rengah jian ngan kelunan kari . Iah nyohoo' Akeu' bara' jalan ngan kelunan ripen ke' réh omok pelepu . Kelunan éh bé' pu'un ta'an , Akeu' maneu' réh omok na'at kepéh . Kelunan éh besau , Akeu' juk ngelepu réh jin kekat kebesau réh neu' kelunan éh maneu' réh .
42004019	Ngan Akeu' juk bara' tong sioo' Tuhan juk purip kelunan éh anah nah . ha' néh .
42004020	La'ah Yésus melen surat inah ke' Néh poléé' éh ngan kelunan tong sebayang nah , boh Éh menyun . Kekat kelunan dalem lamin sebayang nah kepuh Éh .
42004021	Ka' ha' Néh pané ngan réh , Kekat ha' lem surat Allah éh penurung Ké' ri' , dau iteu' kekat éh benara' Néh inah pu'un éh lepah avéé' , ha' Néh .
42004022	Kekat kelunan jian kenin réh ngan Néh , béé kenin réh menéng ha' tebaraa' Néh éh jian éh benara' Néh . Boh irah bara' ka' , Kineu' , bé' énéh anak Yusup , ha' réh .
42004023	Ha' Yésus ngan réh , Mu'un péh ka'ah juk bara' jah ha' tapan ngan Ké' , tapan éh bara' ka' , O doktun , jian ke' peka'o usah ko' . Inah kepéh pu'un keh juk nyohoo' Akeu' maneu' kekat penganeu' éh neu' Ké' tong leboo' Kapernaum rai tong leboo' Ké' iteu' kepéh .
42004024	Bang inah Akeu' bara' ngan keh , bé' pu'un jah nabi Tuhan , éh kenajung réh tong leboo' Néh tengéé' , ha' Néh .
42004025	Ha' Yésus kepéh Jian keh menéng ha' ké' mu'un , Hun nabi Elia pu'un tong tana' Israel sahau , sioo' taa' bé' pu'un teleu' ta'un nem laséh kelebéé' , kekat kelunan la'au' mu'un .
42004026	Tovoo' inah péh pinaa' redo baleu' tong tana' inah , bang bé' Allah nyohoo' Elia tai tavin jah-jah usah redo baleu' sinah . Bang Allah nyohoo' éh tai tavin redo baleu' éh tong leboo' Sarapat tong tana' Sidon .
42004027	Inah kepéh , sioo' pengurip nabi Élisa sahau , pinaa' kelunan sakit kapéé' tong tana' Israel , bang bé' pu'un jah usah jin belah irah inah ma'o jin kesakit néh . Bang jah kelunan éh jin tana' Siria , inah éh ma'o kesakit néh , ngaran néh Naman , ha' Yésus .
42004028	Kekat kelunan tong lamin sebayang inah merek mu'un-mu'un réh menéng ha' Néh pané kenat .
42004029	Pelapah irah tai ngamit Yésus ngan menat Éh musit jin leboo' inah . Leboo' inah bau tokong , boh réh mihin Yésus tai ulun tibin , ke' réh juk ngelohoo' Éh jin sinah .
42004030	Bang Yésus ngelapah kekat réh béé , tioo lakau .
42004031	Lakau Yésus tai leboo' Kapernaum tong tana' Galilia . Tong Dau Posot inah iah nebaraa' kelunan .
42004032	Béé kenin réh menéng ha' tebaraa' Néh uban ha' tebaraa' Néh pu'un éh ngan penyukat .
42004033	Tong lamin sebayang nah pu'un jah kelunan éh nasek balei' , ngeradau balei' nah ja'au ha' , ka' ha' néh ,
42004034	Eii , ineu' juk neu' Ko' tong améé' o Yésus kelunan Nasaret ? Kineu' , Ka'au' tuai juk kebéé améé' énéh kei ? Akeu' jam Ka'au' . Ka'au' lawah éh ni'ai éh tuai jin Allah , ha' balei' nah .
42004035	Pelapah Yésus meta' balei' nah , ha' Néh , Mai ke' kahut , musit ke' jin kelunan inah , ha' Néh . Balei' nguba' kelunan inah saa' tenah kelunan pinaa' nah , pega' éh jin dalem kelunan inah , ngan bé' balei' nah ngesakit éh .
42004036	Béé kenin kelunan pinaa' nah , pepané réh , ka' ha' réh , Oi , kineu' ha' Néh kenat , uban hun Néh pané , pu'un penyukat lem ha' ané Néh , hun Néh nyohoo' balei' nah pega' jin kelunan , pega' mu'un éh , ha' réh .
42004037	La'ah rengah Yésus avéé' tong kekat leboo' tong tana' inah .
42004038	Lakau Yésus kepéh jin lamin sebayang nah tai lamin Simon . Kivan Simon éh redo sakit darem , irah menyat Yésus nolong éh .
42004039	Tai Yésus nekedéng déhéé' redo inah ngan meta' kedarem néh . Pelapah kedarem néh pega' , betéé' éh petubo réh .
42004040	La'ah dau diva' kekat kelunan éh pu'un bakéh éh sakit , pu'un réh mihin bakéh réh éh sakit nah tavin Yésus , la'ah Yésus mapai ojoo' Néh bau siget-siget usah réh ke' Néh peka'o réh .
42004041	La'ah pinaa' balei' musit jin kelunan pinaa' nah , ngeradau balei' nah , ka' ha' réh , Ka'au' iteu' néh Anak Allah , ha' réh . Pelapah Yésus meta' kekat balei' nah pané , uban kejam balei' nah , Yésus éh Kristus éh pejajii' Allah .
42004042	Tovoo' peka ngivun lakau Yésus tai mokoo' tong tana' , la'ah kelunan pinaa' nah pitah Éh . Tovoo' réh temeu' ngan Néh irah juk pokoo' Éh ngan réh .
42004043	Bang ha' Yésus ngan réh , Tekep Ku' tai tong leboo' éh jah kepéh ngan bara' Rengah Jian ngan réh tong jalan Allah pu'un Pengeja'au , uban kenat éh sohoo' Allah ngan Ké' , ha' néh .
42004044	La'ah Iah nebaraa' réh dalem kekat lamin sebayang Yahudi tong tana' Yudea .
42005001	La'ah jah koléé' Yésus nekedéng tong dirin baa' Banget Genesaret , tuai kelunan pinaa' nyikeu' Éh ke' réh juk menéng ha' tebaraa' Allah éh benara' Néh .
42005002	Tong dirin baa' inah pu'un duah alut . Kelunan jin alut inah lepah tai mohéé' jala' .
42005003	Yésus taket lem alut Simon ngan iah nyohoo' Simon memesai tai juu' si'ik jin dirin baa' . Menyun Éh lem alut nah , ke' Néh nebaraa' kelunan pinaa' nah .
42005004	La'o Néh nebaraa' réh boh Éh pané ngan Simon , ka' ha' Néh , Jian ke' memesai tai lepok baa' , sinah ke' ngaléng jala' ko' , boh ke' omok alaa' seluang pinaa' , ha' Néh .
42005005	Ha' Simon mipa éh , O Guru , putung merem améé' ngejala' avéé' mé' lekasan mu'un , bang jah usah péh seluang bé' éh pu'un nalaa' mé' . Na' péh kenat uban Ko' nyohoo' ku' tai kepéh , tai ke' ku' dat , ha' néh .
42005006	Tai réh ngaléng jala' réh , pinaa' mu'un seluang lem jala' réh , avéé' jala' réh juk pejéé' .
42005007	Pelapah irah ngawet bakéh réh éh lem jah alut nah , tebai réh tuai nya'ap réh . La'ah duah alut inah penoo' mu'un neu' seluang danii' éh juk kaham .
42005008	Hun Simon Péterus na'at éh kenat , iah ngejekuu' lep néh tong jumen Yésus , ha' néh , O Tuhan , piso ke' jin akeu' uban akeu' kelunan penyala' awah , ha' néh .
42005009	Iah pané kenat uban néh béé kenin na'at kekat seluang éh nalaa' réh iri' , kenat péh kekat irah éh jah tong alut inah béé kenin réh .
42005010	Kenat péh bakéh Simon nah , Yakub rawah Yohanes éh anak Sabedeus , rawah péh béé kenin . Ha' Yésus ngan Simon , Mai ke' medai , jin la'o iteu' Akeu' juk maneu' ka'au' jam pitah kelunan kepéh , ha' Néh .
42005011	La'ah pu'un réh menat alut réh tong tapak tana' , ngan modoo' kekat kereja' éh kemalai réh , ke' réh kivu Yésus .
42005012	Jah koléé' kepéh Yésus pu'un tong jah leboo' . Sinah éh temeu' ngan jah kelunan éh kapéé' . Hun néh na'at Yésus , tukep éh tong jumen Néh ke' néh menyat pika , ha' néh , O lakei' ja'au , hun Ko' keloo' adang Ko' omok peka'o ku' , ha' néh .
42005013	Pelapah Yésus mapai ojoo' Néh tong lakei' inah , ha' Néh , Keloo' Ku' ke' ma'o , jian ke' ma'o jin kesakit ko' inah , ha' Néh . Tioo pega' kesakit kapéé' nah .
42005014	La'ah Yésus meta' éh , ka' ha' Néh , Mai ke' bara' tong Akeu' éh peka'o ke' nah ngan séé'-séé' péh , bang jian ke' pelapah tai tavin imam tong sebayang Yahudi ke' néh na'at usah ko' pu'un ma'o . La'o inah ko' mena' pengena' ko' ngan néh barei' sohoo' Tuhan ngan Musa tong kelunan éh barei' kesakit ko' nah , dokoo' kekat kelunan omok jam ka'au' pu'un ma'o jin kesakit ko' nah , ha' Yésus .
42005015	Bang rengah tong Yésus peka'o éh nah avéé' tai juu' kepéh . La'ah pinaa' mu'un kelunan tuai menéng ha' tebaraa' Néh ngan ke' Néh omok peka'o réh jin kesakit réh .
42005016	Bang Yésus tai mokoo' tong tana' linek ke' néh sebayang .
42005017	Jah koléé' tovoo' Yésus nebaraa' kelunan , pu'un irah kelunan éh kivu adet Parisi ngan irah guru éh nebaraa' tong sohoo' lem Surat Musa , mokoo' ngan réh . Irah inah éh kivu adet Parisi ngan irah guru nah pu'un réh jin siget-siget leboo' tong tana' Galilia ngan Yudea , kenat péh jin leboo' Yérusalem . Penyukat Tuhan pu'un tong Yésus ke' néh omok peka'o kelunan sakit .
42005018	Tuai kelunan mihin jah lakei' éh matai keluhat jalan bisan . Pu'un réh pitah jalan ke' réh mihin éh tai tong lamin inah dokoo' réh pei' éh tong jumen Yésus .
42005019	Bang neu' kelunan pinaa' nah bé' réh omok mihin éh tai kenat . Boh réh mihin éh tai beluvung lamin ke' réh meka sapau ngan petuhun éh kera' belah kekat kelunan pinaa' nah tong jumen Yésus .
42005020	Hun Yésus jam irah ngelan Iah omok peka'o kelunan inah , boh Éh pané ngan kelunan éh matai keluhat nah , ha' Néh , O padéé' penyala' ko' lepah pega' , ha' Néh .
42005021	Boh irah guru nah ngan kelunan Parisi ngedalem Éh . Kelem réh , séé' péh kelunan iteu' éh pané ka' pesalut Allah ? Bé' pu'un kelunan tong tana' éh omok mega' penyala' kelunan , Allah awah éh omok maneu' kenat , kelem réh .
42005022	Kejam Yésus tong kekat kenin réh kenat , inah Iah bara' ngan réh , ha' Néh , Uban ineu' keh seruh éh kenat ?
42005023	Kineu' éh seneruh keh ? Tekep ku' bara' , Penyala' ko' lepah pega' , ha' nah ? Kineu' , ha' ké' éh bara' , Betéé' ke' lakau , ha' nah ? Éh mah éh lumang kunah ka'ah ?
42005024	Bang Akeu' juk pekelenaa' éh ngan ka'ah adang Anak Kelunan pu'un penyukat tong tana' omok mega' penyala' kelunan , ha' Néh . Boh Éh pané ngan kelunan éh matai keluhat nah , ka' ha' Néh , Akeu' nyohoo' ke' , ko' melen mak ko' nah , moléé' ke' , ha' Néh .
42005025	Pelapah kelunan inah melen mak néh ke' néh moléé' ngan mejing Allah .
42005026	Béé kenin kekat kelunan , medai réh , pu'un réh mejing Allah . Ha' réh , Éh ta'an lu' dau iteu' nah , pelapah jian mu'un éh , ha' réh .
42005027	La'o inah Yésus lakau kepéh , Iah na'at jah kelunan éh alaa' sukai , ngaran néh Lewi , iah mokoo' tong lamin éh jalan réh mena' sukai . Ha' Yésus ngan néh , Jian ke' kivu Akeu' , ha' Néh .
42005028	La'ah Lewi modoo' kekat kereja' éh kemalai néh , ke' néh kivu Yésus .
42005029	La'o inah Lewi maneu' ka'an ja'au ke' néh ngajung Yésus . Pinaa' kelunan tong lamin néh éh kereja' alaa' sukai , irah inah ngan kelunan éh jah kepéh menyun kuman ngan Yésus .
42005030	Kelunan Parisi ngan irah guru éh nebaraa' tong Surat Musa , leko réh na'at éh kenat , boh réh pané ngan irah bakéh Yésus nah . Ha' réh , Uban ineu' ka'ah pelelong ngan kelunan éh alaa' sukai ngan kelunan penyala' , ha' réh .
42005031	Ha' Yésus mipa réh , Kelunan éh bé' sakit , bé' éh tai tavin kelunan éh nawan , bang kelunan éh sakit éh tai .
42005032	Bé' Akeu' tuai tong tana' iteu' Ké' tebai kelunan éh seruh iah kelunan éh jian , bang Akeu' tuai ke' Ké' tebai kelunan penyala' dokoo' réh omok piso jin penyala' réh , ha' Néh .
42005033	La'ah pu'un kelunan éh bara' ngan Yésus , ka' ha' réh , Irah éh kivu Yohanes Batis , pinaa' koléé' réh kelaset awah ngan sebayang , kenat péh irah éh kivu adet Parisi , bang irah bakéh Ko' bé' réh kelaset , ha' réh .
42005034	La'ah ha' Yésus mipa réh , Hun pu'un lakei' éh juk kawin , kineu' , omok keh nyohoo' bakéh néh kelaset awah hun lakei' inah to de' ke' ngan réh kei ? Bé' réh keloo' kelaset awah .
42005035	Bang pu'un dau temurei' kepéh hun kelunan alaa' lakei' inah jin belah réh , boh réh pu'un kelaset , ha' Néh .
42005036	La'ah Yésus bara' jah ha' tapan ngan réh . Ka' ha' Néh , Bé' pu'un kelunan éh mejéé' kerayung éh maréng ke' néh pék éh tong kerayung éh mupuk . Hun néh maneu' éh kenat adang kerayung éh maréng inah pisei kepéh , ngan jéé' kerayung éh maréng inah , bé' éh pekua' layan kerayung éh mupuk nah , ha' Néh .
42005037	Jah ha' tapan Yésus kepéh , ka' ha' Néh , Bé' pu'un kelunan éh modoo' baa' agun éh maréng lem telokoo' kulit ka'an éh lepah lebéé' . Hun néh maneu' éh kenat baa' agun éh maréng inah ngeletaa' kulit ka'an éh lepah lebéé' nah , pelapah baa' agun nah pega' ngan telokoo' kulit ka'an inah tasa' .
42005038	Baa' agun éh maréng adang tekep modoo' éh lem telokoo' kulit ka'an éh maréng .
42005039	La'ah kelunan éh malai kon baa' agun éh lebéé' , bé' éh magat juk kon baa' agun éh maréng , uban néh bara' éh lebéé' nah éh méé mu'un , ha' Néh .
42006001	Jah Dau Posot Yésus lakau ngelapah térék , la'ah irah bakéh Néh nyepit lo'ong parai ke' réh nyelegaa' éh ke' réh kuman éh .
42006002	La'ah ha' kelunan Parisi ngan réh , Uban ineu' keh maneu' éh kenat ? Ha' lem Surat Musa éh kenivu lu' , bé' éh buhaa' lu' maneu' éh kenat tovoo' Dau Posot , ha' réh .
42006003	Ha' Yésus mipa réh , Kineu' , bé' keh purung tong Daud hun néh la'au' sahau rai ?
42006004	Daud nah tai Umaa' Allah ngan pu'un éh alaa' roti éh nena' réh ngan Allah , iah pu'un kuman éh ngan pu'un éh mena' éh kepéh ngan irah éh kivu éh nah . Iah péh maneu' éh kenat na' péh ha' lem Surat Musa bara' kelunan éh kereja' imam awah éh omok kuman éh , bé' kelunan éh jah omok . Na' péh kenat pu'un Daud alaa' éh , ha' Yésus ngan réh .
42006005	Ha' Yésus kepéh , Anak Kelunan pu'un penyukat bara' tong éh tekep neu' tong Dau Posot , ha' Néh .
42006006	Tong jah Dau Posot éh jah kepéh , Yésus tai tong lamin sebayang irah Yahudi ke' Néh nebaraa' réh . Pu'un jah kelunan sinah paket jebila'ojoo' .
42006007	Irah éh nebaraa' tong sohoo' lem Surat Musa ngan irah éh kivu adet Parisi péh pitah jalan ke' réh omok pesala' Yésus . Kenat péh irah ngedalem ngan na'at Éh ke' réh omok jam hun Néh pu'un peka'o kelunan tong Dau Posot nah .
42006008	Bang Yésus jam kekat éh seneruh réh kenat , inah Yésus pané ngan kelunan paket ojoo' nah .
42006009	Ha' Néh , Betéé' ke' , jian ke' tuai nekedéng siteu' , ha' Néh . Boh éh tai nekedéng tong jumen réh . Ka' ha' Yésus ngan réh kepéh , Akeu' juk neteng ka'ah , Ineu' éh omok neu' lu' tong Dau Posot ? Kineu' ha' lem ukum éh kenivu lu' iteu' ? Pu'un éh nyohoo' lu' masi kelunan ? Kineu' , pu'un éh nyohoo' lu' maneu' sa'at ngan kelunan ? Kineu' , pu'un éh nyohoo' lu' purip kelunan ? Kineu' ha' ukum tong Dau Posot lu' iteu' kunah ka'ah , ha' Yésus ngan réh .
42006010	Ngejuwak éh na'at kekat réh béé , boh Éh pané ngan kelunan éh paket ojoo' nah , ha' Néh , Jian ke' pejat ojoo' ko' nah , ha' Néh . Pelapah kelunan nah pejat ojoo' néh , tioo jian ojoo' néh .
42006011	Bang kekat kelunan tong lamin sebayang inah merek mu'un-mu'un réh , pepané réh pitah jalan ke' réh omok maneu' Yésus .
42006012	Sioo' inah Yésus tai jah tokong ke' Néh sebayang . Putung merem Iah sebayang ngan Allah .
42006013	Tovoo' dau rema Iah tebai kekat irah éh kivu Éh ke' Néh ngevéléé' jah poloo' duah usah jin belah réh ke' Néh maneu' réh lawah Néh . Ngaran irah éh kevéléé' Néh nah ,
42006014	inah éh , Simon , Simon nah Yésus maneu' ngaran néh Péterus , ngan Anderias éh padéé' Simon nah , Yakub rawah Yohanes , Pilipus ngan Bartolomeus ,
42006015	Matius ngan Tumas , Yakub éh anak Alpeus , Simon éh jelua' koléé' réh mateng éh , kelunan éh gahang kivu Politik ,
42006016	ngan inah kepéh , Yudas éh anak Yakub ngan Yudas Iskariot éh memalo Yésus rai . Inah kekat réh béé éh kevéléé' Néh .
42006017	La'ah Yésus piso jin tokong inah ke' Néh tai ngan irah éh kevéléé' Néh inah . Iah nekedéng tong jalan éh pemai pemung ngan kekat irah éh kivu Éh ngan éh pekalai jin Néh . Pinaa' kepéh irah kelunan éh jah sinah éh pu'un tai jin siget leboo' tong tana' Yudea ngan jin leboo' Yérusalem , ngan pu'un éh kepéh jin leboo' Tirus ngan Sidon éh déhéé' baa' banget .
42006018	Irah tai kenat dokoo' réh omok menéng ha' tebaraa' Néh , kenat péh dokoo' réh menyat Éh peka'o réh jin kekat arong kesakit réh . Kelunan éh nasek balei' péh pu'un réh tai tavin Yésus , ngan balei' inah pu'un pega' jin réh .
42006019	Kekat kelunan inah juk ngamit Éh uban Néh pu'un penyukat peka'o réh jin kekat arong kesakit réh .
42006020	Tuhan Yésus na'at kekat irah Éh kivu éh , boh Éh bara' ngan réh ka' . Murung kenin kelunan éh kari , uban ka'ah omok tai lem pengihau pengeraja' Allah
42006021	Murung kenin ka'ah éh la'au' hun iteu' ka'ah juk beso kepéh Murung kenin ka'ah éh mangaa' hun iteu' ka'ah juk mala' kepéh
42006022	Murung kenin keh hun kelunan ngeleko keh , musat keh , peja' ngan ngesa'at ngaran keh uban neu' Anak Kelunan .
42006023	Uban kenat péh jalan tepun réh sahau maneu' irah nabi , murung kenin keh hun néh pu'un kenat , sayau ngan bahuu' keh uban ja'au mu'un oléé' néh ngan keh tong seruga .
42006024	Tusah mu'un ngan ka'ah éh kaya' hun iteu' , uban ka'ah lepah alaa' éh ngejian kenin keh hun iteu' awah
42006025	Tusah mu'un ngan ka'ah éh beso hun iteu' , uban ka'ah juk la'au' kepéh Tusah mu'un ngan ka'ah éh mala' hun iteu' uban ka'ah juk besau ngan mangaa'
42006026	Tusah mu'un ngan ka'ah hun kelunan ngajung keh , uban kenat péh tepun réh sahau ngajung irah nabi éh kenyo ha' Yésus .
42006027	Ka' ha' Yésus kepéh , Bang inah ha' Ké' ngan kekat ka'ah éh omok menéng . Jian ke' pika irah éh leko ke' , ngan maneu' jian ngan kelunan éh sa'at kenin ngan ko' .
42006028	Jian ke' pané ngan ha' éh jian ngan kelunan éh pané nyahit ngan ko' . Jian ke' sebayang menyat Tuhan pika kelunan éh maneu' ke' .
42006029	Hun pu'un kelunan éh tepap da'in ko' , mai ke' maneu' éh kepéh , bang jian ke' mata sela' ko' kepéh ngan néh . Hun pu'un kelunan alaa' kerayung ko' , jian ke' kejeraa' éh alaa' seput ko' kepéh .
42006030	Hun néh pu'un kelunan éh menyat livah ko' , jian ke' mena' éh ngan néh , ngan hun pu'un kelunan éh alaa' livah ko' , mai ke' menyat éh moléé' kepéh , jian ke' pika réh .
42006031	Ineu' éh keneloo' keh naneu' kelunan éh jah tong ka'ah , jian keh maneu' éh kenat ngan réh .
42006032	Hun ko' pika kelunan éh pika ke' awah , kineu' ke' seruh ke' pu'un jian hun ko' maneu' éh kenat awah ? Kelunan éh sa'at péh jam éh pika kelunan éh pika éh .
42006033	Hun ko' maneu' éh jian ngan kelunan éh maneu' jian ngan ko' , kineu' ke' seruh ke' pu'un jian neu' ko' maneu' kenat ? Kelunan éh sa'at péh jam éh maneu' éh jian ngan kelunan éh maneu' jian ngan néh .
42006034	Hun ko' pekeliwah livah ngan kelunan uban ko' seruh réh omok poléé' éh mutaa' kepéh , kineu' ke' seruh ke' pu'un jian neu' ko' maneu' éh kenat . Kelunan penyala' péh pu'un réh pekeliwah livah ngan kelunan pata penyala' ke' , dokoo' réh omok alaa' pekua' ke ja'au éh nalaa' réh lepah nah .
42006035	Bang inah éh tekep , jian ke' pika irah éh leko ke' ngan maneu' jian ngan réh , ngan pekeliwah livah ngan réh ngan bé' makat uban ko' seruh omok alaa' éh mutaa' kepéh jin réh . La'ah ja'au mu'un oléé' néh ngan ko' , la'ah ka'au' omok anak Allah éh Matek Bau , uban néh pu'un masi kelunan éh sevahau' ke' awah , ngan kelunan éh sa'at péh .
42006036	Jian ka'ah pika kelunan pekua' Tamen keh éh pu'un pika irah , ha' Néh .
42006037	Ha' Yésus kepéh , Mai keh ulak pesala' kelunan boh Allah bé' pesala' keh kepéh . Mai keh ulak ngukum kelunan , boh Allah bé' ngukum keh kepéh . Hun kelunan pu'un menyat pika jin keh , jian keh pika réh ngan mai keh mihau kesa'at réh lem kenin keh , boh Allah omok mega' kesa'at keh kepéh .
42006038	Ineu' éh pu'un tong keh jian keh masi mena' éh ngan kelunan éh jah , boh Allah omok mena' éh pelapah ja'au kepéh pah avéé' néh mutaa' ngan keh . Pekua' jalan keh pu'un masi ngan pika kelunan éh jah , kenat péh Allah juk masi ngan pika keh kepéh , ha' Néh .
42006039	La'ah Yésus bara' jah ha' tapan ngan réh , ka' ha' Néh , Kineu' , omok kelunan peseu' majak bakéh néh éh peseu' kei . Hun roh pajak kenat , adang rawah béé pata pelohoo' lem lebek .
42006040	Bé' pu'un jah anak sekulah éh pelapah ja'au jin guru néh , bang hun néh lepah pekalai , boh éh omok pekua' pengejam ngan guru néh .
42006041	Kineu' ke' nyohoo' padéé' ko' kejeraa' ke' mega' moo' jin maten néh hun ka'au' tengéé' péh bé' tenah mega' uvap éh pu'un lem maten ko' kenat ?
42006042	O ka'ah éh ngelayoo' awah maneu' jian , jian ke' mega' uvap jin maten ko' tenah , boh ke' omok jian ta'an ngan mega' moo' jin maten padéé' ko' , ha' Yésus .
42006043	Inah kepéh jah ha' tapan éh benara' Yésus ngan réh . Ka' ha' Néh , Inan kayeu' buaa' éh jian bé' éh ngebuaa' ngan buaa' néh malui , ngan inan kayeu' buaa' éh ngenyiwan bé' éh ngebuaa' ngan buaa' néh pu'un jian .
42006044	Uleu' omok jam siget arong inan kayeu' buaa' neu' buaa' néh tengéé' . Uban bé' lu' omok alaa' buaa' ara jin sepakan suha' , ngan bé' lu' omok alaa' buaa' agun jin lakat suha' .
42006045	Kelunan éh jian iah maneu' jian uban kenin néh pu'un jian . Kelunan éh sa'at iah maneu' sa'at uban kenin néh pu'un sa'at . Pekua' éh pu'un dalem kenin kelunan , kenat péh ha' ané néh kepéh , ha' Yésus .
42006046	Ha' Yésus kepéh , Uban ineu' keh bara' Akeu' Tuhan keh hun keh bé' kivu sohoo' ké' ?
42006047	Siget-siget kelunan éh tuai tavin Akeu' ngan menéng ha' ké' ngan kivu éh kepéh , irah inah teneng barei' ha' tapan tong kelunan éh maneu' lamin .
42006048	Kelunan éh maneu' lamin inah pu'un éh mekot tana' dilem ke' néh mejek kekat lihei' néh tong bateu' . La'ah avéé' baa' ja'au nesung lamin inah , bang bé' lamin inah gusii' uban penyuai néh pu'un reken tong bateu' .
42006049	Bang kelunan éh menéng ha' Ké' bang bé' iah kivu éh , inah éh pekua' ha' tapan tong kelunan éh maneu' lamin tong tana' awah ngan bé' pu'un lihei' néh reken . La'ah avéé' baa' ja'au nesung lamin inah , tioo kuba' lamin inah ngan petegarai mu'un-mu'un la'ah éh , ha' Néh .
42007001	La'o Yésus bara' kekat ha' tebaraa' Néh inah ngan kelunan pinaa' , lakau Éh kepéh tai leboo' Kapernaum .
42007002	Tong leboo' inah pu'un jah pengeja'au seradu éh mihau jah ato seradu Rum . Lakei' pengeja'au inah pu'un jah kelunan sohoo' néh éh kemurung néh mu'un . Kelunan sohoo' néh inah sakit mu'un éh danii' éh matai .
42007003	Hun lakei' ja'au inah menéng rengah Yésus , iah nyohoo' irah ja'au jin belah kelunan pengeja'au kelunan Yahudi tai menyat pika ngan Yésus , menyat Éh tai peka'o kelunan sohoo' éh sakit nah .
42007004	Tai réh tavin Yésus nyohoo' éh mu'un-mu'un tai peka'o kelunan sakit nah . Ha' réh , Tekep ke' tai peka'o kelunan inah
42007005	uban iah pekua' kenin ngan améé' , inah kepéh iah éh maneu' lamin sebayang mé' rai , ha' réh .
42007006	Tai Yésus kivu réh . Teka Yésus juk avéé' tong lamin lakei' ja'au nah , inah lakei' ja'au nah nyohoo' irah bakéh néh tai pané ngan Yésus kepéh . Ha' néh , O lakei' ja'au , mai ke' tusah tuai da' , bé' tekep akeu' tebai ke' tong lamin ké' ,
42007007	kenat péh bé' tekep ku' tuai tavin ka'au' uban akeu' kelunan éh sa'at mu'un . Jian ke' pané awah , neu' ha' ko' awah péh omok kelunan sohoo' ké' inah ma'o .
42007008	Akeu' kenat ha' uban akeu' péh kivu sohoo' irah éh ja'au jin akeu' , kenat péh pu'un irah seradu éh jah éh lem nihau ké' . Hun ké' bara' ngan jah usah , Tai ke' , tai ke' éh kenat . Hun ké' bara' ngan jah usah kepéh , Tuai ke' , tuai ke' éh . Ngan hun ké' bara' ngan irah éh ripen ké' , Ko' maneu' inah , iah péh maneu' éh kenat . Kenat ha' lakei' ja'au inah nyohoo' réh bara' éh ngan Yésus .
42007009	Béé kenin Yésus menéng ha' néh kenat , pupah Éh ke' Néh pané ngan kelunan éh kivu Éh , ha' Néh , Bé' jak Akeu' jam kelunan éh pu'un pengelan kenat . Jin belah irah Yahudi mu'un péh bé' éh pu'un kenat ke ja'au pengelan , ha' Néh .
42007010	Kelunan éh senohoo' pengeja'au seradu nah , moléé' réh tong lamin lakei' ja'au nah , boh réh jam kelunan sohoo' nah pu'un ma'o jin kesakit néh .
42007011	Bé' makat lebéé' la'o inah Yésus lakau kepéh tai jah leboo' , ngaran leboo' inah Nain . La'ah irah bakéh Néh pu'un réh kivu Éh tai , kenat péh kelunan éh jah , pinaa' réh kivu Éh .
42007012	Hun réh avéé' tong leboo' inah , selalang réh ngan kelunan jin leboo' inah éh mihin patai lakei' lemanai ke' réh juk nanem éh . Lakei' lemanai' inah jah awah éh ngan tinen néh baleu' . La'ah pinaa' kelunan jin leboo' inah tai kivu redo baleu' nah tai tanem néh .
42007013	Hun Yésus na'at redo inah , Iah pika éh mu'un-mu'un boh Éh pané ngan néh , Ka' ha' Néh , Jian , mai ke' mangaa' , ha' Néh .
42007014	Boh Yésus tai tepih tong patai inah ke' Néh ngamit éh . Kelunan éh mihin éh nah mokoo' pekena éh , boh Yésus pané kepéh . Ka' ha' Néh , O lakei' lemanai , Akeu' nyohoo' ke' betéé' , betéé' ke' , ha' Néh .
42007015	Kelunan éh matai nah menyun éh ngan pu'un éh pané , boh Yésus mena' éh moléé' ngan tinen néh ri' kepéh .
42007016	Kekat kelunan pinaa' nah medai , irah pu'un mejing Allah . Ha' réh , Pu'un jah nabi belah tam siteu' , ja'au mu'un penyukat Néh , ngan inah kepéh , Allah pu'un tuai ngan pepoléng penika Néh ngan kelunan éh anah nah , ha' réh .
42007017	La'ah rengah Yésus avéé' pah tipo tana' Yudea .
42007018	Kekat irah éh kivu Yohanes Batis , pu'un réh bara' tong kekat penganeu' Yésus nah ngan Yohanes kepéh .
42007019	Inah Yohanes tebai duah usah jin belah irah éh kivu éh ke' néh nyohoo' réh tai neteng Tuhan hun néh mu'un Iah éh pejajii' Allah juk tuai rai , ngan hun néh tekep réh mena kelunan éh jah kepéh .
42007020	La'ah rawah inah tai avéé' tong Yésus ke' roh neteng Éh pekua' ha' Yohanes nah . Ha' roh , Amo tuai sohoo' Yohanes Batis , iah nyohoo' amo neteng ke' ka' , séé' ke' , ka'au' néh éh pejajii' Allah juk tuai rai ? Kineu' , tekep mé' mena kelunan éh jah kepéh ? Kenat ha' Yohanes Batis nyohoo' mo neteng ke' rit , ha' roh ngan Néh .
42007021	Sioo' inah Yésus pu'un peka'o kelunan pinaa' jin kesakit réh , tong kelunan éh nasek balei' pu'un Éh mega' balei' nah . Tong kelunan éh bé' pu'un ta'an Iah maneu' réh omok na'at kepéh .
42007022	La'ah ha' Yésus mipa ha' rawah éh senohoo' Yohanes ri' , ka' ha' Néh , Jian koh moléé' tai bara' ngan Yohanes tong kekat éh ta'an koh ngan éh nenéng koh siteu' ri' , inah éh , kelunan éh bé' pu'un ta'an omok réh na'at kepéh , irah éh paket omok réh lakau kepéh , irah éh kapéé' pu'un réh ma'o ngan lanyah kulit réh kepéh , irah éh rengen omok réh menéng kepéh . Irah éh matai omok réh murip kepéh , ngan Rengah Jian benara' Néh ngan kelunan kari .
42007023	Inah kepéh , jian mu'un ngan kelunan éh bé' kurang pengelan tong Akeu' , ha' Yésus ngan roh .
42007024	La'o rawah éh sohoo' Yohanes nah moléé' , boh Yésus pané ngan kelunan pinaa' bara' tong Yohanes . Ka' ha' Néh , Hun keh tai tavin Yohanes tong ahang tana' rai , kineu' éh seneruh keh éh juk ta'an keh sitai . Kineu' , jah inan bahang éh liyung neu' kepu éh kei .
42007025	Kineu' éh juk ta'an keh , jah kelunan éh memakai pakai éh jian mu'un . Kelunan éh memakai pakai kenat , pu'un réh mokoo' awah tong umaa' raja' .
42007026	Bang ineu' éh juk ta'an keh mu'un , nabi Tuhan kei . Oo' , mu'un , bang inah Akeu' bara' ngan keh , pu'un keh lepah na'at jah usah éh pelapah ja'au jin kekat nabi .
42007027	Uban Yohanes nah , iah néh éh benara' kelunan lem surat Allah ka' , Ha' Allah , Inah éh lawah Ké' , Akeu' juk nyohoo' éh tai saa' tenah Ko' ke' néh petenup jalan Ko' . ha' Néh .
42007028	La'ah ha' Yésus , Akeu' bara' ngan keh , bé' pu'un kelunan séé'-séé' tong tana' éh pelapah ja'au ngaran jin Yohanes Batis , bang na' péh kenat , belah kelunan éh lem nihau Allah , kelunan éh ra' mu'un inah éh pelapah ja'au jin Yohanes nah , ha' Yésus ngan réh .
42007029	La'ah kelunan pinaa' ngan kelunan éh alaa' sukai , pu'un réh menéng ha' Yésus ngan jian kenin . Irah bara' teneng ha' Allah tong kekat éh benara' néh tong penyala' ngan kesa'at réh ngan pu'un réh benatis Yohanes .
42007030	Bang irah éh kivu adet Parisi ngan irah guru éh nebaraa' tong sohoo' lem Surat Musa , nebet réh awah kekat ha' Allah ngan éh pengeloo' Néh ngan réh , bé' réh keloo' benatis Yohanes .
42007031	Ha' Yésus kepéh , Ineu' jalan éh ke' Ké' pepata tong pohoo' urip kelunan , ineu' éh ké' tapan tong réh da' ?
42007032	Irah barei' anak éh seminga' tong jalan pebelih , ha' jelua' irah anak pané ngan bakéh réh , ka' ha' réh , Améé' lepah ngeloréé barei' irah tong kawin bang bé' keh sayau , améé' pu'un ngeradau barei' hun kelunan matai bang bé' keh mangaa' , bé' ka'ah keloo' pemung seminga' ngan améé' , ha' jelua' irah anak nah .
42007033	Barei'-okoo' irah anak kenat nah ka'ah , uban hun Yohanes Batis tuai rai , ngelayau éh kelaset awah , ngan bé' éh mesep baa' agun , boh ka'ah bara' iah kelunan palui awah .
42007034	La'ah Anak Kelunan , pu'un kuman ngan pu'un mesep , boh ka'ah bara' , Na'at kelunan inah , iah kuman nyahan ngan mesep baa' agun , ngan pebakéh ngan kelunan éh alaa' sukai ngan kelunan penyala' péh , ha' keh .
42007035	La'ah kekat irah éh alaa' pengejam éh jin Allah adang réh pepoléng pengejam inah pu'un teneng , ha' Yésus ngan réh .
42007036	La'ah pu'un jah kelunan Parisi tebai Yésus tai kuman tong lamin néh , inah Yésus tai kuman tong lamin néh .
42007037	Tong leboo' inah pu'un jah redo éh sa'at barék . Hun redo inah menéng ha' réh bara' Yésus pu'un tong lamin kelunan Parisi inah , tai éh tavin Yésus sinah . Pu'un éh mihin jah tajau si'ik éh penoo' neu' tawan éh jian ba'oo' éh barei' anyuu' .
42007038	La'ah redo inah nekedéng tong likot Yésus ngan mangaa' mu'un , palaa' baa' maten néh iah memasa' gem Yésus . Boh éh mitit éh palaa' bok néh ngan marek gem Néh , boh éh mujek tawan éh jian ba'oo' nah tong gem Néh kepéh .
42007039	Hun kelunan Parisi éh tebai Yésus kuman nah na'at redo inah maneu' kenat iah ngedalem éh , ka' kelem néh , Eii , kineu' Yésus kejeraa' redo inah maneu' éh kenat , hun Néh mu'un iah nabi Tuhan adang Néh jam redo inah sa'at barék , kelem néh .
42007040	Boh Yésus pané ngan néh kepéh , ha' Néh , Simon , pu'un jah ha' si'ik éh juk benara' Ké' ngan ko' , ha' Néh . Ha' Simon , O Guru , hun néh kenat ko' bara' éh , ha' Simon .
42007041	Boh Yésus pané kepéh , ha' Néh , Pu'un duah kelunan éh pu'un utang ngan jah kelunan éh mena' rigit ngan rawah lepah . Utang jah usah inah , lemah ato rigit pirek . Utang bakéh néh , lemah poloo' rigit pirek . Bang rawah inah bé' pu'un ineu'-ineu' éh palaa' roh mematai kekat utang roh inah .
42007042	Boh lakei' ja'au éh jalan roh pu'un utang nah mega' utang roh awah . Hun néh kenat séé' jin belah rawah inah éh pu'un murung mu'un tong lakei' ja'au inah seneruh ko' , ha' Yésus ngan Simon nah .
42007043	Ha' Simon mipa éh , Akeu' seruh iah éh pu'un utang éh pelapah pinaa' nah , ha' Néh . Ha' Yésus kepéh , Oo' , mu'un , teneng ha' ko' inah , ha' néh .
42007044	Boh Yésus pupah na'at redo inah ngan bara' ngan Simon , Ta'an ko' redo inah . Pu'un Akeu' tuai tong lamin ko' bang bé' ke' mena' baa' jalan Ké' pohéé' gem Ké' , bang redo inah pu'un éh pohéé' gem Ké' palaa' baa' maten néh ngan mitit éh kepéh palaa' bok néh .
42007045	Bé' ka'au' marek Akeu' bara' jian kenin na'at savéé' Ké' , bang jin bu'un savéé' Ké' pah avéé' hun iteu' , redo inah pu'un marek gem Ké' .
42007046	Bé' ke' mena' anyuu' tong ulun Ké' , bang redo inah pekanyuu' gem Ké' palaa' tawan éh jian ba'oo' .
42007047	Akeu' bara' ngan ko' , ja'au mu'un penika redo iteu' , neu' penika néh kenat inah éh nojoo' na' péh penyala' néh pu'un ja'au pu'un éh lepah pega' . Bang kelunan éh si'ik awah penika néh , inah éh nojoo' si'ik awah ke' penyala' néh pega' , ha' Yésus .
42007048	Boh Yésus bara' ngan redo inah , Kekat penyala' ko' lepah pega' tenéh , ha' Néh .
42007049	La'ah kelunan éh mokoo' pelelong ngan Yésus nah , pané belah irah ke' , ha' réh , séé' kelunan inah éh ke' Néh omok mega' penyala' , ha' réh .
42007050	Ha' Yésus pané ngan redo inah , ka' ha' Néh , Pengelan ko' éh pepurip ke' , moléé' ke' ngan jian kenin , ha' Néh .
42008001	Lebéé' si'ik la'o inah Yésus lakau tai kuraa' leboo' ja'au ngan leboo' éh jah kepéh , ke' néh bara' Rengah Jian tong jalan Allah pu'un Pengeja'au . Irah éh bakéh Néh éh jah poloo' duah usah nah , irah péh pu'un kivu Éh ,
42008002	pemung ngan irah redo éh lepah nega' Néh balei' jin lem réh rai , ngan irah redo éh jah éh lepah peka'o Néh jin kesakit réh . Jin belah irah redo inah pu'un Meriam , keruwah ngaran néh Magdalena , éh nega' Néh tujuu' balei' jin lem néh lepah nah .
42008003	Pu'un kepéh Yohana , do Kusa , Kusa nah jah kelunan ja'au éh kereja' tong lamin Herodis , inah kepéh , Susana ngan pinaa' redo éh jah kepéh éh nolong Yésus ngan bakéh Néh , éh mena' livah ngan irah Yésus nah .
42008004	Pinaa' kelunan tuai jin siget leboo' , hun réh petipun pinaa' kepéh , inah Yésus bara' jah ha' tapan ngan réh , ka' ha' Néh ,
42008005	Pu'un kelunan murat mulah parai , hun kelunan inah tai murat nah , pu'un tulin éh nurat néh pelohoo' tong dirin jalan , éh tong dirin jalan nah , kelakau kelunan , kenat péh pu'un juhit tai kon éh pah béé , bé' éh omok nyekaa' .
42008006	Pu'un kepéh tulin éh nurat néh pelohoo' tong bateu' ja'au éh pu'un tana' si'ik awah tong néh . Éh tong bateu' nah pu'un éh nyekaa' bang lakat néh bé' omok masek lem bateu' , ngan sekaa' inah melayeu' awah éh uban néh bé' pu'un tana' dilem ngan melai éh tai mapeu' .
42008007	Pu'un jelua' tulin éh nurat néh pelohoo' tong suha' , éh tong suha' nah , pu'un éh nyekaa' pesilang ngan suha' nah , sekaa' inah bé' omok jian , murip ngerising awah éh .
42008008	La'ah pu'un jelua' tulin pelohoo' tong tana' jian , éh tong tana' jian nah , nyekaa' éh pah avéé' néh ngebuaa' , hun néh ngebuaa' kebit pungun parai nah ngan pinaa' buaa' néh kepéh . Kelunan éh pu'un kelingen , jian éh menéng éh mu'un , ha' Yésus ngan réh .
42008009	Irah éh bakéh Yésus nah neteng Éh , ka' ha' réh , Ineu' sin lem ha' tapan ko' iteu' , ha' réh .
42008010	Ka' ha' Néh mipa réh , Ka'ah iteu' pu'un keh jam tong kekat éh lepah pelim rai , inah éh tong jalan Allah éh Pengeja'au , uban Tuhan mena' pengejam Néh ngan keh . Bang tong kelunan pinaa' éh bé' ngelan mu'un , inah Akeu' nebaraa' réh palaa' ha' tapan , dokoo' irah éh pu'un na'at bé' pu'un ineu' éh ta'an réh , ngan irah éh ngenéné' , bé' réh nesen ineu' éh nenéng réh , ha' Néh .
42008011	Ha' Yésus kepéh , Inah éh sin lem ha' tapan iteu' . Sin tong tulin éh nurat inah , inah éh ha' tebaraa' Tuhan .
42008012	Tulin éh pelohoo' tong dirin jalan nah , inah éh kelunan éh lepah menéng ha' tebaraa' Allah bang tuai Sitan alaa' ha' tebaraa' inah jin dalem kenin réh , dai réh omok ngelan ngan alaa' urip .
42008013	Tulin éh pelohoo' tong bateu' ja'au éh pu'un tana' si'ik awah tong néh nah , inah éh kelunan éh lepah menéng ha' tebaraa' Tuhan , laho réh alaa' éh ngan jian kenin , bang bé' iteu' masek lem lepok kenin réh . Pu'un réh ngelan bang metok awah éh , hun tenupat ngan sioo' penusah , pu'un réh moléé' murin kepéh jin pengelan réh .
42008014	Tulin éh pelohoo' tong suha' nah , inah kepéh kelunan éh lepah menéng ha' tebaraa' Tuhan , neu' kekat penusah réh , neu' réh pitah pengekaya' ngan urip éh jian tong tana' awah , inah éh maneu' ha' tebaraa' inah ngerising lem kenin réh , bé' buaa' réh omok pinaa' .
42008015	Tulin éh pelohoo' tong tana' jian nah , inah éh kelunan éh lepah menéng ha' tebaraa' Tuhan ngan mihau éh mu'un lem kenin réh ngan kivu éh kepéh , pah avéé' réh ngebuaa' kepéh , ha' Yésus ngan réh .
42008016	Ha' Yésus kepéh , Kelunan éh seket titui néh bé' éh pei' éh pekep ra' gelan ngan tekup éh palaa' kawa péh . Kelunan éh pu'un titui adang néh pei' éh tong pejing , dokoo' ada titui inah omok ta'an kekat kelunan kepéh .
42008017	Kenat péh ineu'-ineu' éh pelim , bé' éh omok pelim pelinguh , adang néh poléng kepéh , ngan ineu'-ineu' éh petavun kelunan , adang néh pu'un kejam réh ke' kepéh .
42008018	La'ah uban néh kenat jian keh menéng ngan seruh mu'un , kelunan éh pu'un , inah ke' éh juk pepit kepéh , ngan kelunan éh bé' pu'un ineu'-ineu' bang iah ngioo' awah pu'un éh , éh kenioo' néh pu'un inah juk pega' kepéh jin iah , ha' Néh .
42008019	La'ah tinen ngan padéé' Yésus tuai ke' réh juk tavin Éh , bang peseng réh tai danii' uban neu' kelunan pinaa' .
42008020	Boh kelunan bara' ngan Yésus , ha' réh , Pu'un tinen ngan padéé' Ko' tong usit sinah ne' juk pané ngan Ko' , ha' réh ngan Néh .
42008021	Ha' Yésus mipa réh , Inah éh tinen ngan padéé' ké' mu'un , kelunan éh menéng ha' tebaraa' Allah ngan kivu éh kepéh , ha' néh .
42008022	Jah dau Yésus ngan irah bakéh Néh tai lem alut . Ha' Yésus ngan réh , Jian tam papit saa' dipa baa' banget nah , ha' Néh .
42008023	Boh réh peleka tai papit baa' nah . Lem réh lakau nah inah Yésus pegen lem alut nah . Lem Yésus nah pegen , tuai kepu gahang ngan lipak ja'au pa'ung lem alut réh nah , danii' réh juk kaham lah .
42008024	Boh bakéh Yésus nah tioo tai peto'ot Yésus . Ha' réh ngan Néh , Eii Guru , kaham lu' tu' dat , ha' réh . Boh Yésus betéé' meta' kepu ngan lipak nah , nyohoo' éh pawah ngan ma'o . Bé' pu'un kepu gahang kepéh ngan bé' pu'un lipak ja'au kepéh , kekat inah lepah pawah béé .
42008025	Ha' Yésus ngan irah éh bakéh Néh nah kepéh , Kineu' keh kenat bé' ngelan , ha' Néh . Hun irah bakéh Néh na'at kepu ngan lipak nah lepah ma'o , béé kenin réh medai réh . Boh réh pané belah irah ke' , ha' réh , Kineu' kelunan iteu' ke' néh omok pané ngan kepu ngan lipak ke' néh pu'un kivu sohoo' néh kenat , ha' réh .
42008026	La'o Yésus ngepawah kepu ngan lipak nah , lakau réh kepéh avéé' saa' dipa banget nah tai tana' irah Gerasa saa' dipa tana' Galilia .
42008027	Hun réh avéé' sinah Yésus taket jin alut , peselalang Éh ngan jah kelunan jin tana' inah . Kelunan inah kelunan éh nasek balei' . Lebéé' tenéh kelunan inah mokoo' ugai awah , kenat péh bé' éh omok mokoo' tong lamin néh mu'un , iah mokoo' lem luvang bateu' keluhung awah , éh jalan kelunan modoo' patai kelunan .
42008028	Hun kelunan éh nasek balei' nah na'at Yésus , ngeradau éh , tioo kuba' éh tong jumen Yésus , ja'au ha' ané néh ngan Yésus , ha' néh , O Yésus , Anak Allah éh Matek Bau , ineu' juk neu' Ko' tong akeu' ? Akeu' menyat ke' pika akeu' , mai ke' ngukum akeu' , ha' néh .
42008029	Iah pané kenat ha' uban Yésus lepah nyohoo' balei' nah pega' jin iah . Pinaa' koléé' balei' nah mikai éh , na' péh kelunan mavaa' éh mu'un-mu'un , ngan ngejeret ojoo' ngan gem néh palaa' ratai , neu' pengegahang balei' nah , bekat kekat ratai nah , pelapah balei' nah mihin éh tai mokoo' tengéé' tong tana' awah .
42008030	La'ah Yésus neteng ngaran néh , ha' néh , Ineu' ngaran ko' , ha' néh . Ha' néh mipa éh , Ngaran ké' Panyen , ha' néh . Uban pinaa' balei' éh masek lem néh .
42008031	Boh kekat balei' nah menyat Yésus mai éh bet réh tong sawang awah .
42008032	Pu'un idok panyen sinah pitah kinan néh tong tokong , boh balei' nah menyat Yésus kejeraa' kekat irah masek tong kekat idok panyen inah . La'ah Yésus kejeraa' réh masek lem idok nah .
42008033	Boh kekat balei' nah pega' jin lakei' iri' ke' réh tai masek lem idok pinaa' nah . Tioo nekedeu' idok pinaa' nah kelap nerurut tong apé ihang keluwat ketai avéé' tong tapak tana' bau dirin baa' , tioo pejeu kekat néh béé pelohoo' lem baa' , tioo matai menyet .
42008034	Hun kelunan éh mihau idok nah na'at éh kelap ngan matai menyet kenat , pelapah kelunan inah kelap tai leboo' ngan bara' kekat inah ngan réh , boh réh tai kepéh bara' ngan irah tong térék .
42008035	Boh kekat kelunan pinaa' tai kepéh tavin Yésus ke' réh jam éh hun néh pu'un kenat mu'un . Hun réh avéé' tong Yésus , inah irah na'at Yésus ngan lakei' éh nasek balei' nah pu'un menyun déhéé' gem Yésus . Kelunan éh nasek balei' nah pu'un pakai néh ngan pu'un kenin néh lepah teneng , medai mu'un réh na'at éh kenat .
42008036	Boh irah kelunan éh na'at idok matai ngan na'at kineu' jalan lakei' éh nasek balei' nah pu'un ma'o , boh réh bara' éh ngan kelunan pinaa' nah kepéh , pekua' éh ta'an réh nah .
42008037	Medai mu'un-mu'un kelunan pinaa' nah , inah irah nyohoo' Yésus piso jin leboo' inah . Boh Yésus taket lem alut ke' Néh piso pekua' sohoo' réh nah .
42008038	Boh lakei' éh nasek balei' nah menyat Yésus mihin iah ngan Néh . Bang ha' Yésus ngan néh ,
42008039	Moléé' ke' tai lamin ko' tengéé' ngan bara' ngan réh tong kekat jalan Tuhan pu'un masi ngan pika ke' , ha' Néh . Boh lakei' inah moléé' tai siget leboo' bara' tong jalan Yésus pika ngan peka'o éh nah .
42008040	Hun Yésus piso jin leboo' inah , Iah papit baa' banget kepéh ke' Néh moléé' . Hun Néh avéé' saa' dipa , pinaa' kelunan alaa' Éh ngan jian kenin uban lebéé' tenéh irah mena Éh moléé' .
42008041	La'ah pu'un jah lakei' sinah ngaran néh Yérus , lakei' inah pengeja'au tong lamin sebayang Yahudi . Tai éh ngejekuu' lep néh déhéé' gem Yésus ke' néh menyat Yésus tai lamin néh . Iah menyat Yésus tai kenat uban anak néh .
42008042	Jah awah anak néh , anak redo , kelebéé' urip néh jah poloo' duah ta'un , sakit éh danii' juk matai . Lem Yésus lakau tavin anak inah , pinaa' kelunan nyikeu' éh .
42008043	Pemung ngan kelunan pinaa' nah pu'un jah redo éh sakit éh kasi dahaa' pega' , avéé' jah poloo' duah ta'un éh kenat tenéh , bé' éh omok ma'o . Inah kepéh kekat livah néh péh béé lah , neu' néh tavin kelunan éh nawan ke' réh juk peka'o éh , bang bé' pu'un jah usah péh éh omok peka'o éh .
42008044	La'ah inah iah tai jin likot Yésus ke' néh ngamit tapak seput Yésus . Hun néh ngamit seput Yésus nah , tioo dahaa' néh ma'o pega' .
42008045	Boh Yésus pané ngan kelunan pinaa' nah , Séé' éh ngamit Ku' ri' ? Ha' Néh . Ha' réh , Bé' améé' pu'un ngamit ka'au' ri' , ha' réh . Boh Péterus pané kepéh , O Guru , pinaa' kelunan ne' , neu' kelunan pesikeu' nah ine' , ha' néh .
42008046	Ha' Yésus kepéh , Pu'un jah kelunan ngamit ku' ri' de' . Akeu' jam éh pu'un kenat mu'un uban penyukat Ké' kejam Ké' éh pu'un peka'o kelunan éh ngamit Ku' nah , ha' Néh .
42008047	Hun redo inah jam Yésus jam éh , tuai éh ngejekuu' lep néh déhéé' gem Yésus ngan riet éh medai , inah iah bara' tong kesakit néh ngan tong néh pu'un ma'o kepéh .
42008048	La'ah ha' Yésus ngan néh , Uban ko' ngelan Akeu' inah ko' pu'un ma'o , moléé' ke' ngan pawah kenin ko' , ha' Néh ngan redo inah .
42008049	Lem Yésus to pané ngan réh , inah savéé' jah lakei' tuai jin lamin Yérus bara' ngan Yérus , ha' néh , Anak ko' ri' , matai tenéh , mai ke' petusah Guru teu' la'ah , ha' néh .
42008050	Hun Yésus menéng ha' néh kenat , inah Yésus pané ngan Yérus , Mai ke' medai , hun ko' ngelan Akeu' boh anak ko' omok ma'o , ha' Néh .
42008051	Inah irah lakau tai lamin Yérus nah , hun réh avéé' sitai , bé' Yésus kejeraa' kelunan pinaa' nah tai ngan Néh , bang Iah mihin Péterus ngan Yohanes ngan Yakub ngan tamen tinen anak inah awah tai ngan Néh .
42008052	Kekat kelunan tong lamin éh jalan anak inah , mangaa' ngan ngelumo péh . Boh Yésus pané ngan réh , Mai keh mangaa' , bé' anak inah matai ne' , pegen awah ine' , ha' Néh ngan réh .
42008053	Boh irah kelunan pinaa' nah mala' muau éh , uban irah jam anak inah lepah matai tenéh .
42008054	Inah Yésus tai ngamit ojoo' anak inah ngan pané ngan néh , ha' Néh , O anak , betéé' ke' , ha' Néh .
42008055	Pelapah anak inah murip kepéh ngan tioo betéé' éh . La'ah Yésus nyohoo' irah mena' penguman ngan néh .
42008056	Béé kenin tamen tinen anak inah , la'ah Yésus meta' réh bara' kekat penganeu' Néh iteu' ngan irah éh jah kepéh .
42009001	La'ah Yésus tebai irah éh bakéh Néh jah poloo' duah usah nah , ke' Néh nyohoo' réh mega' balei' ngan peka'o kelunan éh sakit péh , pekua' Iah péh omok mega' balei' ngan peka'o kelunan sakit .
42009002	La'o inah Iah nyohoo' réh tai bara' tong jalan Allah pu'un Pengeja'au , ngan nyohoo' réh peka'o kelunan éh sakit .
42009003	Ka' ha' Néh ngan réh , Mai keh mihin ineu'-ineu' lem pengelakau keh da' , mai mihin sekot , mai mihin gaweng éh jalan keh menyat belunan , mai mihin penguman , mai mihin rigit , mai mihin kerayung keh duah .
42009004	Semah irah éh alaa' keh ngan jian kenin , tong lamin kelunan inah keh mokoo' pah avéé' hun keh piso jin sinah kepéh .
42009005	Hun keh lakau tong leboo' semah-semah péh hun réh bé' keloo' alaa' keh , piso keh jin leboo' inah . Hun keh piso , nepaga' agaa' tana' éh nyalit tong gem keh , seleket ha' keh bara' , Ka'ah ke' tagong penyala' keh , seleket keh pané kenat ngan réh , ha' Néh .
42009006	La'o inah irah éh sohoo' Néh éh bakéh Néh ri' , lakau tai siget-siget leboo' bara' Rengah Jian ngan peka'o kelunan sakit .
42009007	La'ah Herodis nah éh raja' tong tana' Galilia , iah pu'un menéng rengah tong penganeu' Yésus ngan irah éh bakéh Néh nah . Bang Herodis nah parap kenin , bé' éh jam seruh éh . Uban ha' jelua' kelunan bara' , Yésus nah Yohanes Batis rai betéé' murip kepéh ine' , ha' réh .
42009008	Ha' jelua' réh kepéh , Nabi Elia rai poléng kepéh ine' , ha' réh . Pu'un jelua' kelunan kepéh éh bara' , Yésus nah , iah jah nabi éh bara' ha' Tuhan ngan kelunan sahau ine' , inah iah betéé' murip kepéh , ha' jelua' nah .
42009009	La'ah ha' Herodis , Akeu' jam Yohanes Batis rai matai mu'un éh uban akeu' éh nyohoo' réh ngulep ulun néh sahau , bang kelunan ineu' éh nenéng ké' pinaa' rengah hun iteu' nah , ha' néh . La'ah iah pitah jalan ke' néh omok na'at Yésus .
42009010	Moléé' lah irah lawah Yésus éh sohoo' Néh lakau nah , bara' kekat rengah ngan éh penganeu' réh tong pengelakau réh ngan Yésus . Boh Yésus mihin kekat irah inah tai tana' déhéé' leboo' Betsaida .
42009011	Hun kelunan pinaa' nah jam réh tai sinah , inah irah kivu éh tai sinah kepéh . Inah Yésus alaa' kelunan pinaa' nah ngan jian kenin ngan Iah bara' tong jalan Allah pu'un Pengeja'au , la'o inah boh Yésus peka'o kelunan éh sakit .
42009012	Sioo' dau tahup inah , irah éh bakéh Yésus nah tuai tavin Éh ke' réh nyohoo' Éh nyohoo' kelunan pinaa' nah tai mokoo' ngan kuman ngan irah tong leboo' , kenat péh ngan irah tong térék éh danii'-danii' sinah . Ka' ha' réh ngan Néh , Bé' pu'un ineu'-ineu' siteu' jalan réh omok pitah penguman réh , ha' irah .
42009013	Bang ha' Yésus ngan réh , Ka'ah mena' penguman ngan réh , ha' Néh . Ha' réh mipa éh , Améé' bé' pu'un ka'an , lemah awah roti siteu' ngan duah de' ke' usah seluang . Kineu' kenin ko' , keloo' ke' améé' tai melih ka'an pakan kelunan pinaa' nah ? Ha' réh .
42009014	La'ah tong kekat kelunan pinaa' nah , ngioo' lemah ibu kekat irah lakei' awah . La'ah ha' Yésus ngan irah éh bakéh Néh nah , Jian keteleu' nyohoo' irah menyun tipet lemah poloo' usah tong jah vun , kenat péh tong jah kepéh , ha' Néh .
42009015	La'ah irah éh bakéh Néh nah nyohoo' kelunan pinaa' nah menyun kenat .
42009016	Boh Yésus alaa' lemah roti ngan duah seluang nah ngan na'at tong langit ngan sebayang bara' jian kenin tong ka'an inah , boh Éh mutip éh ke' Néh mena' éh ngan irah éh bakéh Néh nah , jalan réh mena' éh ngan kelunan pinaa' nah kepéh .
42009017	Irah kelunan pinaa' nah kuman éh pah avéé' réh beso . Hun réh lepah beso , irah bakéh Yésus tipun kekat la'an éh uban kinan réh nah , penoo' jah poloo' duah gaweng neu' néh .
42009018	La'ah jah koléé' kepéh tovoo' Yésus sebayang tengéé' , inah irah éh bakéh Néh tuai tavin Éh . La'ah ka' ha' Yésus ngan réh , séé' Ku' kunah kelunan pinaa' , ha' Néh .
42009019	Ha' réh mipa Éh , Ha' jelua' réh bara' ke' Yohanes Batis , pu'un jelua' réh bara' ke' kepéh , Elia , ngan pu'un jelua' kepéh éh bara' ke' , jah nabi , murip kepéh , ha' réh mipa Éh .
42009020	Iah neteng réh de' ke' kepéh , Bang kineu' ha' ka'ah iteu' , séé' Ku' kunah ka'ah , ha' Néh . Ha' Péterus mipa Éh , Ka'au' éh Kristus éh pejajii' Allah , ha' néh .
42009021	La'ah Yésus meta' réh mu'un-mu'un , bé' buhaa' réh bara' éh kenat ngan kelunan séé'-séé' péh .
42009022	La'ah ha' Néh ngan réh , Adang Anak Kelunan jam keta mu'un neu' irah Kemiti Yahudi , ngan irah pengeja'au imam ngan neu' irah guru éh nebaraa' tong sohoo' lem Surat Musa , kekat réh béé juk mematai Éh . Bang tong keteleu' dau Tuhan juk pebetéé' Iah kepéh , ha' Néh .
42009023	La'ah ha' Néh ngan kekat kelunan pinaa' nah , Hun pu'un séé'-séé' péh éh juk kivu Akeu' , mai éh kivu pengeloo' néh tengéé' , bang siget-siget dau , jian éh alaa' salib néh tengéé' ngan kivu Akeu' .
42009024	Kelunan éh seruh juk mihau urip néh tong tana' awah , tawang urip néh inah , kenat péh kekat pengeloo' néh kepéh . Bang kelunan éh bet kekat pengeloo' néh tengéé' ke' néh ngajung Akeu' dalem kekat penganeu' néh , kelunan inah éh omok murip mu'un .
42009025	Ineu' gunah kelunan alaa' kekat éh tong tana' iteu' hun usah néh tengéé' tawang ngan béé ? Bé' pu'un gunah néh .
42009026	Uban kelunan séé'-séé' éh leko tong Akeu' ngan leko tong ha' tebaraa' Ké' , Anak Kelunan leko tong iah sioo' savéé' Néh tuai kepéh dalem kekat pengaren Tamen Néh ngan pengaren meliket Néh péh .
42009027	Jian keh seruh jian-jian , pu'un jelua' kelunan siteu' éh bé' omok matai pah avéé' réh jam Allah tuai Pengeja'au , ha' Néh ngan réh .
42009028	Ngioo' jah migu la'o Yésus pané ngan réh kenat , inah Iah mihin Péterus ngan Yohanes ngan Yakub pemung ngan Néh tai jah tokong ke' Néh sebayang sitai .
42009029	Lem Néh sebayang , paléu layan da'in Yésus , ngan kekat pakai Néh mebéng ngilap .
42009030	Tioo pu'un duah usah pané ngan Néh , inah éh Musa ngan Elia , rawah inah lepah matai
42009031	ngan poléng kepéh dalem kekat pengejian roh . Inah rawah pané ngan Yésus seruh tong pematai Néh tong leboo' Yérusalem kivu pengeloo' Allah nah .
42009032	Péterus réh teleu' bakéh néh ri' pegen marut , bang hun réh to'ot , boh réh na'at pengaren Yésus ngan na'at kepéh duah kelunan éh nekedéng ngan Yésus nah .
42009033	Tovoo' rawah inah juk piso jin Yésus boh Péterus bara' ngan Yésus , Guru , jian tam mokoo' siteu' , améé' juk maneu' teleu' lamin pai siteu' , jah anah ko' da' , jah anah Musa , jah anah Elia , ha' néh . Iah ulak pané kenat bang bé' iah jam kineu' ha' néh kenat .
42009034	Lem Péterus to pané kenat nah , inah jah avun tuai , neu' ada avun inah lihep tong Yésus ngan Musa rawah , irah éh bakéh Yésus nah medai na'at lihep nah kenat tong réh teleu' .
42009035	Boh réh menéng jah ha' jin lem avun nah éh bara' , Iteu' éh Anak Ké' éh kevéléé' Ké' , jian keh menéng ha' Néh , ha' jin lem avun nah .
42009036	La'o réh menéng ha' néh kenat , bé' pu'un séé'-séé' lah ta'an réh sinah , bang Yésus nah awah to sinah ta'an réh . La'ah irah bakéh Yésus nah kelem awah tong kekat éh ta'an réh nah , bé' irah bara' éh ngan kelunan séé'-séé' péh .
42009037	Barei' sagam irah tuhun jin tokong inah , ngan pu'un kelunan pinaa' temeu' ngan Yésus .
42009038	Jin belah kelunan pinaa' nah tioo pu'un jah usah mejui . Ka' ha' néh , O Guru , ko' pika akeu' , ko' na'at anak ké' teu' , jah awah de' ke' anak ké' , anak lakei' , ha' néh .
42009039	Pu'un jah balei' éh ngelayau maneu' éh , balei' nah ngeradau ngan nguba' anak ké' nah , boh anak nah ngebura' ujun , ngelayau balei' nah ngesakit éh , bé' éh keloo' pega' jin néh .
42009040	Akeu' nyohoo' irah éh bakéh ko' nah mega' éh rit , bang bé' réh omok , ha' lakei' inah .
42009041	Ha' Yésus mipa éh , Ka'ah kelunan éh mahéng kenin ngan bé' ngelan , kuraa' kelebéé' la'ah Akeu' mokoo' ngan keh da' boh keh omok ngelan ? Kuraa' kelebéé' la'ah Akeu' kebit kenin ngan keh , ha' Néh . Boh Éh pané ngan lakei' inah nyohoo' éh mihin anak néh tuai .
42009042	Tovoo' anak inah tuai , inah balei' nah nguba' éh kepéh ke' néh ngebura' ujun . Pelapah Yésus meta' balei' nah ngan Iah peka'o anak inah ke' Néh mena' anak inah ngan tamen néh kepéh .
42009043	Béé kenin kekat kelunan pinaa' nah na'at penyukat Allah éh ja'au mu'un . Lem kelunan pinaa' nah béé kenin seruh tong penganeu' Yésus nah , boh Yésus pané ngan irah éh bakéh Néh . Ka' ha' Néh ,
42009044	Jian keh mihau tong ha' éh juk benara' Ké' teu' da' , inah éh , adang réh pu'un mena' Anak Kelunan lem kamit kelunan , ha' Néh .
42009045	Bang bé' réh nesen sin ha' Néh kenat , uban bé' Éh pané petek ngan réh uban Néh bé' keloo' ha' Néh inah tioo lenaa' mu'un . Bé' réh nesen ha' Néh inah , ngan medai réh neteng Éh sin néh .
42009046	Irah bakéh Yésus paneu' uban réh seruh , séé' éh ja'au jin belah réh .
42009047	Kejam Yésus kekat éh seneruh réh kenat , inah Iah alaa' jah anak ke' Néh petekedéng éh tepih Néh .
42009048	La'ah ha' Néh ngan réh , séé'-séé' éh alaa' anak kenat lem ngaran Ké' , inah iah alaa' Akeu' , ngan séé'-séé' éh alaa' Akeu' , inah iah alaa' Iah éh nyohoo' Akeu' tuai . Kenat péh séé'-séé' éh ra' belah ka'ah , iah ke' éh ja'au mu'un belah keh kepéh , ha' Néh ngan réh .
42009049	La'ah ka' ha' Yohanes ngan Yésus , O Guru , pu'un améé' na'at jah kelunan mega' balei' dalem ngaran ko' , ngan pu'un mé' meta' éh bé' kejeraa' éh maneu' kenat , uban bé' éh pu'un pemung ngan uleu' iteu' , ha' néh .
42009050	Ha' Yésus ngan néh , Mai keh meta' éh , uban kelunan séé'-séé' éh bé' ngelawan keh , inah éh seleket bakéh keh , ha' Néh .
42009051	Hun danii' jaka' Yésus juk moléé' tai seruga kepéh , lakau Éh ke' Néh tai leboo' Yérusalem ngan jah awah kenin .
42009052	Inah Iah nyohoo' kelunan lakau tenah . Lakau lah kelunan éh sohoo' Néh nah tai jah leboo' tong tana' Samaria ke' réh petenup kekat jalan Néh sinah .
42009053	Bang bé' irah Samaria keloo' alaa' éh uban réh jam éh juk tai leboo' Yérusalem .
42009054	Yakub ngan Yohanes nah bakéh néh , hun rawah jam irah leboo' inah bé' keloo' alaa' Yésus nah , boh roh pané ngan Yésus . Ka' ha' roh , O Tuhan , kineu' kenin Ko' , keloo' ke' amo nyohoo' Allah ngelohoo' luten jin langit motong réh , ha' roh .
42009055	Pupah Yésus ngan meta' roh pané kenat .
42009056	La'o inah lakau kepéh réh tai leboo' éh jah la'ah .
42009057	Lem réh lakau tai kenat , pu'un jah kelunan pané ngan Yésus . Ka' ha' néh , Semah-semah ke' tai , akeu' juk kivu Ke' , ha' néh .
42009058	La'ah ka' ha' Yésus ngan néh , Kekat munin pu'un luvang néh ngan kekat juhit péh pu'un sala néh , bang Anak Kelunan bé' pu'un jalan Néh mokoo' , ha' Néh .
42009059	Boh Éh pané ngan kelunan éh jah kepéh , ka' ha' Néh , Jian ke' kivu Akeu' , ha' Néh . Bang ha' kelunan inah mipa éh , Oo' , keloo' akeu' kivu ka'au' dat , bang jian ku' tai tenah mokoo' ngan tamen ké' pah avéé' néh matai , hun néh matai boh ku' kivu ke' da' , ha' néh .
42009060	Ha' Yésus mipa éh , Turut ke' irah jah éh mokoo' seleket matai nah , nanem irah éh matai nah , bang ka'au' iteu' , jian ke' tai bara' tong jalan Allah pu'un Pengeja'au , ha' Néh .
42009061	Ka' ha' jah kelunan éh jah kepéh , O lakei' ja'au , akeu' juk kivu ke' dat , bang jian ke' kejeraa' akeu' tai bara' tabi' ngan kekat lua' ké' jak , ha' néh .
42009062	Bang ha' Yésus mipa éh , Kelunan éh ngamit kayeu' éh nihit kelubau ngalei' tana' , hun néh na'at saa' murin néh bé' éh omok ngalei' tana' . Kenat péh kelunan éh ngelayau na'at saa' murin néh awah , bé' éh tekep maneu' kereja' Allah éh Pengeja'au , ha' Néh .
42010001	La'o inah Tuhan ngevéléé' tujuu' poloo' duah usah kepéh ke' Néh nyohoo' réh lakau peduah-duah usah tai tenah tong siget leboo' ngan tana' éh juk tenavin Nah ke' kepéh .
42010002	Ka' ha' Néh ngan réh , Pinaa' mu'un parai éh lepah mesak , bang kerat awah kelunan éh tai majau éh , uban néh kenat jian keh sebayang ngan Iah éh pu'un térék inah , menyat Éh nyohoo' kelunan pinaa' tai majau éh kepéh .
42010003	Jian keh tai . Akeu' nyohoo' keh tai barei' anak domba belah bekuleu' .
42010004	Hun keh lakau mai keh mihin rigit , ngan mai keh mihin gaweng jalan keh menyat belunan , ngan mai keh mihin kasut . Hun kelunan pu'un petemeu' ngan keh vevilang jalan , mai keh bubuu' neu' réh .
42010005	Hun keh taket tong lamin kelunan , jian keh bara' ka' tenah , Pawah kenin kekat kelunan tong lamin iteu' .
42010006	Hun pu'un kelunan sinah éh pawah kenin , jian ha' keh éh bara' pawah nah pu'un ngelayau kenat tong irah . Hun kelunan sinah bé' pu'un pawah kenin , ha' keh éh bara' pawah nah , seleket néh bé' pu'un awah .
42010007	Semah kelunan éh alaa' keh ngan jian kenin , tong lamin kelunan inah keh mokoo' ngan kuman ngan mesep ineu'-ineu' éh nena' réh ngan keh . Mai keh menyaa' , uban kelunan éh kereja' tekep éh alaa' oléé' néh kepéh , ngan mai keh piso tai lamin irah éh jah kepéh .
42010008	Tong leboo' semah-semah keh tai , hun réh alaa' keh ngan jian kenin , jian keh kuman ineu'-ineu' éh nena' réh ngan keh .
42010009	Kelunan éh sakit tong leboo' inah , jian keh peka'o réh ngan jian keh bara' ngan réh , Danii' jaka' Allah Pengeja'au keh , ha' keh ngan réh .
42010010	Bang tong leboo' semah-semah keh tai hun réh leko alaa' keh , jian keh musit jin lamin réh tai tong jalan totoo' ngan bara' ka' ,
42010011	Agaa' tana' jin leboo' keh éh nyalit tong gem mé' , inah améé' nepaga' éh , dokoo' keh jam ka'ah tengéé' ke' tagong penyala' keh . Bang nesen keh , dau iteu' pu'un Allah tavin keh ke' Néh juk Pengeja'au keh , bang pu'un ka'ah bet Éh awah , kenat ha' keh ngan réh .
42010012	La'ah Akeu' bara' mu'un ngan keh , tong Dau Allah pu'un ngukum kelunan , pelapah ja'au penika Néh ngan irah jin tana' Sodom , jin penika Néh ngan kelunan éh leko alaa' keh nah , ha' Néh .
42010013	Ka' ha' Yésus kepéh , Tusah mu'un ka'ah tong leboo' Kurasin , kenat péh ka'ah éh tong leboo' Betsaida . Pinaa' arong telana' éh ja'au éh ngebéé kenin keh rai , hun Ké' pu'un maneu' kekat telana' kenat tong leboo' Tirus ngan Sidon , adang irah pu'un piso jin penyala' réh ngan mokoo' petem pakai réh talun ngan mena' aveu' bau ulun réh , dokoo' réh pepoléng réh pu'un piso jin penyala' réh tenéh .
42010014	Tong Dau Tuhan ngukum kelunan , pelapah ja'au penika Néh ngan irah tong leboo' Tirus ngan Sidon , jin penika Néh ngan ka'ah .
42010015	Jah la'ah ka'ah tong leboo' Kapernaum , ka'ah pu'un seruh keh omok kenajung avéé' tong seruga , bang bé' keh omok kenat , adang keh nebet réh tong luten meraka awah , ha' Néh .
42010016	Ka' ha' Yésus kepéh ngan irah éh bakéh Néh , séé'-séé' éh mihau ha' keh , inah irah mihau ha' Ké' kepéh . Séé'-séé' éh bet ka'ah inah irah bet Akeu' kepéh , séé'-séé' éh bet Akeu' inah irah bet Iah éh nyohoo' Akeu' tuai , ha' Néh ngan réh .
42010017	La'ah irah éh tujuu' poloo' duah usah éh senohoo' Néh lakau rai moléé' kepéh réh ngan murung kenin . Ka' ha' réh ngan Tuhan , O Tuhan , hun améé' nyohoo' kekat balei' pega' jin kelunan neu' ngaran Ko' , pu'un éh pega' , ha' réh .
42010018	Ka' ha' Yésus mipa ha' réh , Mu'un éh pu'un pega' uban Tuhan lepah nyopéé' Sitan . Pu'un Tuhan bet éh jin seruga . Akeu' pu'un na'at éh kenat mu'un , barei' lu' na'at kela'ap rai .
42010019	Seruh keh jian-jian , Akeu' nyohoo' keh nyaga' torok ngan duyung péh , kenat péh Akeu' nyohoo' keh nyopéé' ayau keh , inah éh Sitan . Jah ineu' péh bé' éh omok maneu' keh .
42010020	Na' péh balei' omok pega' neu' ha' keh , mai keh murung kenin tong inah awah , bang jian keh murung kenin uban ngaran keh pu'un lem surat Tuhan tong seruga , ha' Yésus .
42010021	Sioo' inah Yésus penoo' neu' kemurung jin Sahéé' Ni'ai , inah Éh sebayang , ka' ha' Néh , O Tamen Ké' éh Tuhan tong langit ngan tong tana' péh , Akeu' bara' jian kenin ngan Ko' uban kekat éh nelim Ko' jin irah éh pu'un ngaran tong tana' éh pu'un pekalai tong kuraa'-kuraa' arong , pu'un Ke' pepoléng éh ngan irah éh bé' pu'un ngaran tong tana' , ngan éh bé' pu'un pekalai tong ineu'-ineu' péh . O Tamen Ké' , pu'un Ke' maneu' éh kenat kivu pengeloo' Ko' ngan éh seneruh Ko' tengéé' .
42010022	Pu'un Tamen Ké' lepah mena' kekat ineu'-ineu' ngan Ké' , bé' pu'un séé'-séé' éh jam Akeu' iteu' éh Anak ko' , bang ka'au' éh Tamen ké' awah éh jam Akeu' . Kenat péh bé' pu'un séé'-séé' éh jam ka'au' éh Tamen Ké' , bang Akeu' éh Anak ko' awah éh jam ka'au' , ngan irah éh jah hun Ké' keloo' pepoléng Ke' ngan réh boh réh omok jam ka'au' kepéh , ha' Néh .
42010023	Boh Yésus pupah ke' Néh pané selim awah ngan irah éh bakéh Néh , ka' ha' Néh , Murung kenin keh uban kekat éh ta'an keh nah .
42010024	Uban pinaa' nabi Tuhan sahau ngan irah raja' sahau rai éh keloo' mu'un na'at éh ta'an keh inah , ngan keloo' mu'un réh menéng kekat éh nenéng keh inah , bang bé' réh omok , ha' Néh .
42010025	Pu'un jah guru éh nebaraa' tong sohoo' lem Surat Musa tuai tavin Yésus ke' néh jam hun ha' tebaraa' Yésus inah pu'un teneng ngan hun néh bé' péh . Boh éh neteng Yésus , ka' ha' néh , O Guru , ineu' tekep ké' maneu' dokoo' ké' omok alaa' urip pelinguh , ha' néh .
42010026	Ka' ha' Yésus mipa éh , Kineu' ha' lem surat Allah , ineu' sin néh , ha' Néh .
42010027	Ha' lakei' inah mipa éh kepéh , Ka' ha' lem surat Allah rai de' , Tekep ke' murung Tuhan Allah ngan kekat kenin ko' , ngan kekat usah ko' ngan kekat pengegahang ko' , ngan kemekat penyeruh ko' . Tekep ke' murung padéé' ko' pekua' ke' murung usah ko' tengéé' , kenat ha' lem surat Allah rai , ha' lakei' inah ngan Yésus .
42010028	Ha' Yésus ngan néh kepéh , Oo' , teneng néh ha' ko' bara' éh kenat , hun ko' maneu' éh kenat boh ke' omok murip , ha' Yésus ngan néh .
42010029	Uban lakei' inah seruh iah pu'un kivu kekat sohoo' inah , inah éh neteng Yésus kepéh . Ka' ha' néh , séé' éh padéé' ké' kepéh , ha' néh .
42010030	La'ah Yésus mipa éh kepéh palaa' ha' tapan . Ka' ha' Néh , Pu'un jah kelunan lakau jin leboo' Yérusalem tai Yerikho . Belu'an jalan néh lakau nah , inah pejamun maneu' éh . Pejamun nah alaa' kekat pakai néh ngan mipok kelunan inah ngan irah bet éh danii' néh juk matai .
42010031	Sioo' inah péh jah imam tai masek jalan inah kepéh . Hun néh avéé' tong lakei' éh neu' pejamun nah , iah na'at éh awah , tioo éh lapah tong néh awah .
42010032	Kenat péh pu'un jah kelunan Lewi masek jalan inah kepéh . Hun néh jam lakei' éh neu' pejamun inah , tai éh na'at éh awah , boh éh pelapah lakau kepéh .
42010033	La'o inah pu'un kelunan Samaria masek jalan inah kepéh . Hun néh jam lakei' éh neu' pejamun nah , penika néh mu'un-mu'un éh .
42010034	Tioo tai éh tavin éh ke' néh mujek nyak-tawan ngan baa' agun tong suhat lakei' inah , ngan ke' néh ngejeret suhat néh . Boh éh metéé' éh bau keledai éh jalan néh lakau ri' ke' néh mihin éh tai lamin sakai ngan petubo éh sinah .
42010035	Barei' sagam iah mena' duah rigit pirek ngan lakei' éh mihau lamin sakai nah , ngan nyohoo' éh petubo lakei' éh neu' pejamun nah jian-jian . Ka' ha' néh ngan lakei' ja'au inah , Jian ke' petubo éh jian-jian , hun ké' moléé' kepéh temurei' , kekat éh penakai ko' petubo éh nah boh ku' mena' éh ngan ko' kepéh , ha' néh .
42010036	Boh Yésus pané ngan guru iri' kepéh , ha' Néh , séé' jin belah réh teleu' inah éh padéé' lakei' éh neu' pejamun nah seneruh ko' , ha' Néh .
42010037	Boh guru inah mipa éh , Kelunan éh pika éh nah , ha' néh . Ha' Yésus kepéh , Hun néh kenat tai ke' maneu' pekua' kelunan éh jam pika nah kepéh , ha' Néh .
42010038	Lakau Yésus kepéh ngan irah éh bakéh Néh ke' néh tai jah leboo' . Tong leboo' inah pu'un jah redo ngaran néh Marta . Marta nah alaa' Yésus tong lamin néh ngan jian kenin .
42010039	La'ah Marta pu'un jah padéé' néh éh redo , ngaran néh Meriam . Meriam mokoo' déhéé' gem Tuhan ke' néh menéng ha' tebaraa' Néh .
42010040	Bang tusah kenin Marta uban pinaa' kereja' néh , inah éh tai tavin Tuhan ke' néh bara' kenat ngan Néh . Ha' néh , O Tuhan , bé' Ke' jam akeu' kereja' tengéé' éh ke' ko' bé' nyohoo' padéé' ké' nah tuai nya'ap ku' . Jian Ke' nyohoo' éh tuai nya'ap ku' , ha' néh .
42010041	Ha' Tuhan mipa éh , Marta , Marta , tusah mu'un kenin ko' ngan mutau ke' neu' kereja' ko' pinaa' nah ,
42010042	bang pu'un jah éh pelapah jian jin kekat inah , uban Meriam nah pu'un éh ngevéléé' éh jian , éh jian inah bé' éh omok nalaa' réh jin iah kepéh , ha' Yésus ngan néh .
42011001	Jah koléé' tovoo' Yésus sebayang tong jah jalan , la'o Néh sebayang nah , inah jah bakéh Néh nyohoo' Éh nebaraa' réh sebayang . Ka' ha' néh , O Tuhan , jian Ke' nebaraa' améé' sebayang barei' Yohanes nebaraa' irah éh bakéh néh rai , ha' néh .
42011002	Ha' Yésus ngan réh , Hun keh sebayang , ka' ha' sebayang keh , O Tamen mé' , Jian éh ngaran Ko' pu'un peparen . Ka'au' éh Raja' améé' .
42011003	Mena' sukup penguman ngan améé' dau iteu' .
42011004	Jian ke' mega' kekat kesa'at améé' barei'-okoo' améé' mega' kesa'at irah éh ngesa'at améé' . Mai kejeraa' améé' teneng tong tenupat . Barei' inah ha' keh sebayang , ha' Néh .
42011005	Ha' Yésus ngan irah éh bakéh Néh , Akeu' maneu' jah ha' tapan . Barang pu'un jah usah jin belah ka'ah tai lamin jah bakéh néh belu'an merem ke' néh menyat ka'an . Ha' néh ngan bakéh néh éh tong lamin nah , O kéh , kineu' ke' pu'un roti ? Hun néh pu'un akeu' juk menyat teleu' roti jin ka'au' .
42011006	Uban pu'un jah bakéh ké' éh tuai jin juu' avéé' tong lamin ké' , bang bé' pu'un ineu'-ineu' ké' mena' ngan néh , ha' néh .
42011007	Boh bakéh ko' éh lem lamin nah mipa ha' ko' ka' , Mai ke' petusah akeu' , usit tapé ké' iteu' lepah kenusi ké' éh , ngan kekat irah anak ké' péh pu'un réh pegen ngan ké' siteu' , bé' akeu' omok betéé' mena' ineu'-ineu' ngan ko' , ha' néh .
42011008	Ha' Yésus kepéh , Kineu' hun néh pu'un ha' kenat ? Akeu' bara' ngan keh , na' péh ke' bakéh néh mu'un , bé' iah keloo' betéé' mena' éh ngan ko' , bang uban ka'au' menyat ngan ngusii' éh mu'un-mu'un , pu'un éh betéé' ngan mena' éh nenyat ko' nah .
42011009	Kenat péh ha' Ké' ngan keh , jian keh menyat boh keh omok alaa' éh , jian keh pitah boh keh pu'un éh , jian keh ngatong usit tapé , boh éh omok pukap ngan keh .
42011010	Uban siget-siget kelunan éh menyat jin Allah , pu'un éh alaa' éh kepéh , ngan siget-siget kelunan éh pitah , pu'un éh alaa' éh penitah néh nah , ngan siget-siget kelunan éh ngatong usit tapé , Allah mukap usit tapé ngan néh .
42011011	Ka'ah éh tamen hun anak ko' menyat seluang , kineu' , pu'un ke' mena' torok ngan néh ?
42011012	Ngan hun anak ko' menyat jah ilo , kineu' , duyung nena' ko' ngan néh ? Adang néh bé' kenat .
42011013	Hun ka'ah kelunan éh sa'at awah jam mena' kekat éh jian ngan anak keh , makin péh Tamen keh éh tong seruga , adang Iah omok mena' Sahéé' Ni'ai ngan kelunan éh menyat ngan Néh , ha' Néh ngan irah éh bakéh Néh .
42011014	Pu'un Yésus mega' jah balei' mameng jin jah kelunan . La'o balei' inah pega' , boh kelunan inah omok pané . Hun kelunan pinaa' nah na'at éh kenat , béé kenin réh .
42011015	Bang ha' jelua' réh , Pu'un iah mega' balei' neu' kerenget Beelsebul éh pengoloo' balei' , ha' jelua' .
42011016	Pu'un jelua' kepéh éh juk jam hun néh jin Allah ngan hun néh bé' péh , inah irah nyohoo' Yésus maneu' telana' éh omok pepoléng iah maneu' éh kenat neu' penyukat Allah .
42011017	Yésus jam kekat éh seneruh réh kenat , boh Éh bara' ngan réh , Ka' ha' Néh , Hun néh pu'un kelunan éh pekelawan tong jah tana' , adang irah éh pekelawan inah pata matai béé , kenat péh hun néh pu'un irah tong jah leboo' pekelawan kenat , adang leboo' inah laho béé .
42011018	Hun néh kenat kineu' Sitan , hun Sitan pu'un irah éh pekelawan kenat , kineu' Sitan , omok éh kelevit réh ? Ha' ka'ah bara' Akeu' pu'un mega' balei' neu' kerenget Beelsebul .
42011019	Hun ké' pu'un mega' balei' kenat , kineu' jalan irah éh kivu ka'ah nah mega' balei' nah , irah éh kivu ka'ah , irah péh pekelenaa' ha' keh inah pu'un sala' .
42011020	Neu' penyukat Allah inah Akeu' mega' balei' , inah éh nelana' Allah pu'un belah keh ke' Néh Pengeja'au , ha' Néh .
42011021	Ha' Yésus kepéh , Hun néh pu'un jah kelunan éh gahang usah mavaa' lamin néh ngan kekat lajam néh pu'un éh petenup néh tenéh , boh kekat anah nah pu'un petem .
42011022	Bang hun néh pu'un jah kelunan éh pelapah gahang kepéh jin iah , maneu' ngan nyopéé' éh , boh kelunan éh nyopéé' éh nah alaa' kekat lajam néh éh juk kenelan néh inah ri' , ngan petulat kekat livah éh tenekau néh inah ngan réh .
42011023	La'ah kelunan éh bé' ngebakéh akeu' seleket néh ayau ké' . Kelunan éh bé' pu'un nolong Akeu' pitah kelunan éh tawang , seleket néh pepurat réh awah , ha' Yésus ngan réh .
42011024	Ha' Yésus kepéh , La'o balei' pega' jin kelunan , lakau éh tong tana' ke' néh pitah jalan néh mokoo' . Hun néh bé' pu'un jalan mokoo' , boh éh seruh lem kenin néh , Jian ku' moléé' tai lamin ké' bu'un ri' , kelem néh .
42011025	Boh éh moléé' kepéh . Iah jam lamin néh inah lepah jian ngan lepah petenup réh tenéh .
42011026	Boh éh mihin tujuu' balei' éh jah kepéh éh pelapah sa'at jin iah ke' néh alaa' réh mokoo' ngan néh tong lamin inah . La'ah kelunan éh jalan balei' inah , ga' néh pelapah sa'at jin hun bu'un néh ri' , ha' Néh .
42011027	La'o Yésus pané kenat pu'un jah redo jin belah kelunan pinaa' nah bara' ngan Néh . Ka' ha' néh , Murung kenin redo éh nganak ke' ngan éh petubo ke' , ha' néh .
42011028	Ha' Yésus mipa éh , Oo' , mu'un éh kenat , bang pelapah murung kepéh irah éh menéng ha' Allah ngan kivu éh , ha' Néh .
42011029	Tovoo' kelunan pinaa' nyikeu' Yésus , inah Yésus pané kepéh ngan réh , ka' ha' Néh , Kekat kelunan éh pu'un murip keto hun iteu' , sa'at mu'un réh . Pu'un réh nyohoo' Akeu' maneu' jah telana' éh pepoléng Akeu' éh Anak Allah , bang bé' Akeu' maneu' éh kenat , inah awah jalan réh omok jam Akeu' éh Anak Allah , pekua' telana' tong Yunus sahau rai .
42011030	Yunus iah jah telana' ngan kelunan tong leboo' kapan Niniwé , kenat péh Anak Kelunan kepéh jah telana' ngan kelunan éh pu'un murip hun iteu' .
42011031	Tong Dau Tuhan juk ngukum kekat kelunan , redo éh Raja' irah tong jah tana' éh juu' mu'un , iah pu'un nekedéng ngan bara' keh sala' . Redo inah nah lakau jin tana' éh juu' mu'un ke' néh menéng ha' tebaraa' éh benara' Raja' Salomo sahau rai , uban Salomo nah jam seruh . La'ah Akeu' bara' ngan ka'ah , Akeu' éh pelapah ja'au jin Salomo kepéh .
42011032	La'ah tong Dau Tuhan ngukum kelunan , irah kelunan jin Niniwé pu'un nekedéng bara' sala' keh , uban hun irah inah menéng ha' tebaraa' Tuhan éh benara' Yunus ngan réh , pu'un réh piso jin penyala' réh . Akeu' bara' ngan keh , Akeu' pelapah ja'au jin Yunus kepéh .
42011033	Hun kelunan seket titui néh , bé' éh melim éh ngan modoo' éh ra' tekup , pu'un éh mejing éh dokoo' kelunan omok na'at nawa néh .
42011034	La'ah maten keh inah , inah éh barei' jah titui tong usah keh . Hun maten ko' pu'un jian , boh ketem lo'ong usah ko' pu'un tong rema , bang hun maten ko' pu'un sa'at , boh ketem lo'ong usah ko' pu'un tong merem awah .
42011035	Jian ke' mavaa' jian-jian dai maten kenin ko' tai merem awah .
42011036	Hun ketem lo'ong usah ko' pu'un tong rema , ngan si'ik-si'ik ke' péh bé' éh pu'un tong merem , boh ke' pu'un nawa ta'an barei' hun titui éh pu'un perema lem lamin .
42011037	La'o Tuhan Yésus pané kenat ngan réh , boh jah kelunan Parisi tebai Éh tai pelelong kuman ngan néh , inah Yésus pu'un tai kuman pekua' tenebai néh inah .
42011038	Béé kenin kelunan Parisi nah na'at Yésus kuman bé' jak mohéé' ojoo' Néh pekua' adet irah Parisi .
42011039	Inah Tuhan pané ngan Néh , ka' ha' Néh , Pinaa' adet ka'ah kelunan Parisi pohéé' likot sawan ngan pigan , bang lem kenin keh pu'un buyuk ngan pinaa' arong kesa'at .
42011040	Palui ka'ah , hun Allah maneu' likot néh , kineu' bé' éh maneu' lem néh kepéh ?
42011041	Jian keh mena' kekat éh pu'un lem sawan ngan pigan keh ngan kelunan kari , boh kekat inah pu'un mebéng , ha' Néh ngan réh .
42011042	Tusah mu'un ka'ah kelunan Parisi , uban malai keh petulat kekat éh tong pulah keh , avéé' buaa' éh si'ik barei' buaa' selasih ngan buaa' inggu ngan kekat tong éh si'ik kenat . Malai keh petulat éh ngan mena' éh ngan Allah , bang tong keh maneu' kekat éh pejek ngan kelunan ngan tong penika Allah bé' keh maneu' éh . Hun keh maneu' éh pejek ngan éh teneng tong penika Allah tenah , inah éh pelapah jian . Jian keh maneu' kenat , bang mai keh ngelapah tong éh jah nah .
42011043	Tusah mu'un ngan ka'ah kelunan Parisi , uban hun keh tai tong lamin sebayang , pu'un keh menyun retek keh omok poléng ta'an kekat kelunan uban keh keloo' réh ngajung keh , kenat péh keh keloo' réh ngajung keh tong jalan pebelih .
42011044	Tusah mu'un ngan ka'ah , uban keh barei' tanem éh bé' pu'un telana' ineu' ke' réh jam éh jalan patai kelunan boh kelunan lakau bau néh uban réh bé' jam éh , ha' Néh .
42011045	Pu'un jah guru éh nebaraa' tong sohoo' lem Surat Musa pané ngan Tuhan , ka' ha' néh , O Guru , hun ko' pané kenat , inah ka'au' maneu' pah avéé' améé' péh , ha' néh .
42011046	Ka' ha' Yésus mipa éh , Oo' , mu'un ha' ké' kenat maneu' pah avéé' ka'ah guru nah , uban neu' kekat sohoo' keh tong dau posot éh bara' , mai maneu' iteu' ngan mai maneu' barei' inah , neu' ha' keh kenat , inah keh seleket pebii' irah éh jah tong livah éh bahat , bang bé' sapét si'ik ke' ka'ah nolong réh bii' éh .
42011047	Pu'un ka'ah maneu' kuraa'-kuraa' beték éh jian retek tanem irah nabi Tuhan , éh penatai irah tepun keh .
42011048	Neu' kuraa'-kuraa' beték keh inah , inah éh pepoléng kenin keh pekua' kenin tepun keh éh mematai kelunan inah . Tepun keh nah mematai irah nabi , ka'ah éh maneu' lamin éh jian layan bau retek tanem réh .
42011049	Uban keh pu'un maneu' éh kenat , inah Allah neu' Sahéé' Ni'ai pu'un bara' , Akeu' nyohoo' kuraa' nabi ngan irah lawah péh tai nebaraa' réh , jelua' réh pu'un éh penatai réh , ngan jelua' pu'un réh peketa éh , kenat ha' Allah .
42011050	Neu' keh maneu' kenat , inah ukum éh tekep teneng tong kekat kelunan éh mematai kelunan éh bara' ha' Tuhan éh penatai réh jin bu'un-bu'un tana' ,
42011051	inah éh jin Habel éh bu'un penatai réh , pah avéé' Sakaria éh penatai réh tong Umaa' Allah belah retek réh motong ka'an ngan retek éh ni'ai . Ha' ké' mu'un , ukum éh tekep teneng tong kekat irah éh mematai réh inah , ukum inah juk teneng tong kekat ka'ah éh murip hun iteu' kepéh , ha' Yésus ngan réh .
42011052	Tusah mu'un ngan ka'ah guru éh nebaraa' tong Surat Musa , uban ka'ah mapat jalan éh mihin kelunan jam Allah , ka'ah tengéé' bé' keloo' kivu éh , kelunan éh jah éh juk kivu éh , ka'ah maneu' réh kepéh . Kenat ha' Tuhan Yésus pané ngan irah Parisi pah avéé' ngan irah guru nah .
42011053	Hun Yésus piso jin sinah , irah guru éh nebaraa' tong Surat Musa ngan kelunan Parisi , pu'un réh maneu' éh mu'un-mu'un .
42011054	Pinaa' arong éh teneteng réh ngan Néh , pu'un réh neteng Éh kenat ke' réh juk pesala' Éh hun néh pu'un ineu'-ineu' ha' bé' teneng .
42012001	La'ah pinaa' mu'un-mu'un kelunan petipun , ngan pesikeu' réh pah avéé' réh petejat , inah Yésus pané palaa' ha' tapan ngan irah éh bakéh Néh . Ka' ha' Néh , Jian keh mavaa' usah keh jian-jian jin tawan pekevat , tawan inah tapan tong kelunan Parisi éh ngelayoo' awah sebayang .
42012002	Bé' pu'un ineu'-ineu' éh petavun ke' néh bé' poléng kepéh , kenat péh kekat ha' éh benara' réh ngan jah usah awah , adang kekat kelunan pu'un jam éh kepéh .
42012003	Uban néh kenat ineu'-ineu' éh benara' keh ngan kelunan sioo' merem , adang néh benara' néh kepéh sioo' rema . Ngan ha' keh keré ngan jah kelunan tong lamin néh tengéé' , inah ke' éh benara' néh kepéh ngan ja'au-ja'au ha' jin patah , ha' Néh .
42012004	Ha' Yésus kepéh , O kekat bakéh ké' , Akeu' bara' ngan keh , mai keh medai kelunan éh mematai keh ngan la'o réh mematai keh bé' pu'un ineu'-ineu' éh omok neu' réh tong keh kepéh .
42012005	Bang éh tekep keh medai , jian keh medai Allah uban Iah pu'un penyukat alaa' laset keh , ngan Iah pu'un penyukat kepéh bet keh dalem luten meraka , Akeu' bara' éh mu'un ngan keh , tekep keh medai Éh .
42012006	Seruh keh jian-jian , juhit parai omok kelunan melih éh lemah usah palaa' duah sin awah , na' péh éh kenat kemurah , jah-jah usah péh bé' Allah ngelepan éh .
42012007	Kenat péh ihat bok keh lepah penurung Néh béé , uban néh kenat mai keh medai uban ka'ah éh pelapah jian jin kekat juhit éh pinaa' nah , ha' Néh .
42012008	Ka' ha' Yésus kepéh , Akeu' bara' ngan keh , kelunan séé'-séé' péh éh ngakun ngan kekat kelunan tong pengelan néh tong Akeu' , boh Anak Kelunan ngakun iah tong jumen meliket Allah kepéh .
42012009	Kenat péh kelunan séé'-séé' éh ngaken bara' tong kekat kelunan , bé' iah ngelan tong Akeu' , boh Akeu' ngaken iah tong jumen meliket Allah kepéh .
42012010	Kenat péh ha' Ké' kepéh tong kelunan éh pané ngesa'at Anak Kelunan , omok penyala' néh inah pega' , bang kelunan éh pané ngesa'at Sahéé' Ni'ai , bé' penyala' néh omok pega' .
42012011	Hun pu'un réh mihin keh tai lamin sebayang Yahudi , ngan mihin keh tong pengeja'au peritah ke' réh pesala' keh , mai keh besau seruh , kineu' jalan keh omok mipa ha' réh , ngan kineu' ha' ané keh ngan réh kepéh ,
42012012	uban tovoo' inah péh Sahéé' Ni'ai omok bara' ngan keh tong ha' éh tekep keh pané ngan réh . Kenat ha' Yésus ngan réh .
42012013	Pu'un jah kelunan jin belah kelunan pinaa' éh pané ngan Yésus , ka' ha' néh , O Guru , jian ke' nyohoo' padéé' ké' petulat livah tamen mo ngan ké' , ha' néh .
42012014	Ha' Yésus mipa éh , O bakéh , séé' nyohoo' Akeu' ke' ké' omok seruh tong inah , ngan séé' nyohoo' Akeu' ke' ké' omok petulat livah tamen koh nah ? Bé' pu'un sohoo' kenat ngan ké' , ha' Yésus .
42012015	Boh Yésus pu'un bara' ngan kekat kelunan béé , ka' ha' Néh , Seruh keh jian-jian , mihau kenin keh jin kekat éh agat keh , uban na' péh kelunan kaya' mu'un ngan pinaa' livah , bé' éh murip neu' kekat livah néh , ha' Néh .
42012016	Pelapah iah maneu' jah ha' tapan ngan réh , Pu'un jah kelunan kaya' éh pu'un tana' jian ngan pinaa' parai néh .
42012017	La'ah iah seruh dalem kenin néh , ka' kelem néh , Tusah mu'un ku' ieng ke' jalan ké' modoo' kekat parai ké' iteu' . Ineu' éh tekep ké' maneu' , kelem néh .
42012018	La'ah ha' néh , Jam ku' dat , tekep ku' nguba' kekat luvung ké' éh lepah teu' , boh ku' maneu' éh pelapah ja'au kepéh da' . Sinah lah ku' omok modoo' kekat parai ngan livah ké' teu' lah .
42012019	La'o inah omok ku' bara' ngan usah ké' ka' , Murung kenin ké' , akeu' pu'un livah pinaa' sukup avéé' kuraa'-kuraa' ta'un . Bé' lah ku' tusah kereja' ngan mutau kepéh , mokoo' awah ku' , kuman , mesep ngan ngida ngan jian kenin awah , ha' néh .
42012020	La'ah ha' Allah ngan néh , Palui ke' seruh kenat , dau merem iteu' néh laset ko' juk béé dat , la'ah hun néh kenat , kekat livah ko' nah anah séé' lah éh , ha' Néh .
42012021	Ha' Yésus kepéh , Kenat péh tong kelunan kaya' éh alaa' livah pinaa' bang bé' éh kaya' tong jumen Allah , ha' Néh .
42012022	La'o inah Yésus pané ngan irah éh bakéh Néh , ka' ha' Néh , Uban néh kenat Akeu' bara' ngan keh , mai keh besau kenin seruh tong penguman keh , jin semah keh omok alaa' éh sukup siget-siget dau . Kenat péh tong pakai keh , mai keh tusah seruh jin semah keh omok alaa' pakai keh .
42012023	Uban urip keh inah pelapah jian jin penguman , ngan usah keh kepéh éh pelapah jian jin pakai .
42012024	Seruh keh jian-jian tong juhit , bé' éh pu'un pulah , ngan bé' éh nérék , ngan bé' éh pu'un luvung , na' péh éh kenat Allah éh pakan éh , ka'ah iteu' pelapah jian jin juhit éh pinaa' nah , ha' Néh .
42012025	Inah kepéh , séé' jin belah ka'ah éh omok pekebit urip néh uban néh ngelayau mihau usah néh , adang néh bé' omok .
42012026	Hun keh bé' omok maneu' éh kenat , uban ineu' keh tusah kenin seruh tong éh jah kepéh , ha' Néh .
42012027	Ka' ha' Yésus kepéh , Jian keh seruh tong kekat busak tong tana' , bé' busak inah maneu' pakai néh , na' péh kenat inah akeu' bara' ngan keh , Raja' Salomo sahau rai , na' péh éh kaya' mu'un , bé' éh pu'un pakai éh pelapah jian layan jin busak inah .
42012028	Allah éh suai layan busak inah pu'un jian , na' péh éh metok awah murip , ngan la'o inah nebet réh éh dalem luten . Hun néh kenat kineu' , bé' Allah keloo' mena' pakai ngan keh kei . Kurang mu'un pengelan keh .
42012029	Mai keh tusah kenin ngelayau pitah penguman ngan pakai keh awah ,
42012030	boh éh pitah éh kenat kelunan éh bé' ngelan tong Allah éh , uban Tamen keh jam adang éh tekep keh alaa' kekat éh kenat .
42012031	Uban Tuhan éh Pengeja'au keh ngan mihau keh , jian keh ngelayau pitah pengeloo' néh tenah , boh éh omok mena' sukup penguman ngan pakai keh péh , ha' Yésus .
42012032	Ka' ha' Yésus kepéh , O kekat bakéh ké' éh barei' jah vun domba éh kerat awah , amai keh medai , uban Tamen keh iah éh pengeja'au keh ngan mihau keh .
42012033	Jian keh melih kekat livah keh , ngan kekat rigit éh nalaa' keh tong néh , jian keh mena' éh ngan kelunan kari . Jian keh alaa' bék éh bé' jam mupuk , inah éh pengekaya' tong seruga , pengekaya' inah bé' éh omok béé , uban kelunan nekau bé' éh omok tai sinah ngan nekau éh , kenat péh lipah , bé' éh omok kuman éh .
42012034	Semah-semah livah keh nodoo' keh , sinah ke' kenin keh , ha' Néh .
42012035	Ka' ha' Yésus kepéh , Jian keh ngelayau barei' kelunan éh lepah petenup tenéh , barei' kelunan éh ngejeret é'éng néh ngan lepah seket pelita' néh
42012036	barei' kelunan sohoo' éh mena pengeja'au néh moléé' jin néh tai kuman tong kawin . Tovoo' néh avéé' ngan ngatong usit tapé , pu'un réh tioo mukap éh ngan néh uban réh lepah petenup mena savéé' néh .
42012037	Murung mu'un kenin kelunan sohoo' inah uban réh lepah petenup mena savéé' pengeja'au réh nah . Inah akeu' bara' ngan keh , adang néh pu'un ngejeret é'éng néh ke' néh nyohoo' réh menyun ngan petubo irah kepéh .
42012038	Na' péh pengeja'au inah lieu' avéé' , barang éh avéé' dau lepok merem péh , barang pelapah lepok merem péh , hun irah éh sohoo' néh inah lepah petenup tenéh , adang irah pu'un murung kenin na'at savéé' néh .
42012039	Seruh keh jian-jian , hun pengeja'au lamin lepah jam jaka' kelunan éh nekau juk tuai masek tong lamin néh , adang néh pu'un mavaa' , bé' éh kejeraa' kelunan nekau tuai tong lamin néh .
42012040	Uban néh kenat jian ka'ah petenup kenin keh tenah , uban adang Anak Kelunan pu'un tuai , barang belah kenin ka'ah bé' seruh Éh tuai péh , boh Éh pu'un beleka' tuai , ha' Yésus .
42012041	Ha' Péterus , O Tuhan , kineu' ha' tapan ko' iteu' , ha' ko' ngan améé' éh bakéh ko' awah . Kineu' , ngan kekat kelunan béé kei , ha' néh .
42012042	Ha' Tuhan mipa éh , Jian keh seruh , jin belah kekat kelunan sohoo' séé' éh tigéh ngan jam seruh maneu' kekat kereja' néh . Kelunan inah éh kevéléé' pengeja'au néh ke' néh petubo lamin néh ngan ke' néh mena' penguman ngan irah éh pata kelunan sohoo' tong jaka' réh kuman .
42012043	Murung kenin kelunan sohoo' nah hun pengeja'au néh moléé' ngan jam iah petem maneu' kekat kereja' éh sohoo' néh nah .
42012044	Inah Akeu' bara' ngan keh , pu'un pengeja'au néh ngajung éh ngan nyohoo' éh mihau ngan mavaa' kekat-kekat livah pengeja'au néh kepéh .
42012045	Bang hun kelunan sohoo' inah seruh pengeja'au néh lebéé' mu'un lakau bé' pu'un moléé' , kineu' éh hun néh seruh éh kenat . Boh éh tai mipok irah pata kelunan sohoo' nah , irah lakei' péh kenat péh irah redo , ngan iah kuman nyahan ngan mesep avéé' néh mavuk péh .
42012046	La'ah pengeja'au kelunan sohoo' nah pu'un moléé' sioo' néh bé' seruh pengeja'au néh pu'un moléé' . Boh pengeja'au néh ngukum éh pekua' kelunan éh ngelapah tong sohoo' pengeja'au néh , ha' Néh .
42012047	La'ah kelunan sohoo' éh lepah jam tong kekat sohoo' pengeja'au néh , bang bé' iah kivu pekua' éh sohoo' pengeja'au néh , iah pu'un teneng ukum , ukum néh inah éh pinaa' koléé' réh mipok éh .
42012048	Bang kelunan sohoo' éh bé' jam kekat sohoo' pengeja'au néh , pu'un éh maneu' éh tekep ke' néh nipok réh , pu'un éh teneng ukum inah éh nipok réh , bang bé' éh nipok réh gahang pekua' kelunan sohoo' éh jam kekat sohoo' pengeja'au néh inah . Kelunan éh pu'un kereja' éh nena' Tuhan , Tuhan juk na'at réh pu'un maneu' éh pekua' iah mena' éh nah , kelunan éh kenelan irah , adang irah ngelan iah maneu' kekat éh teneng mu'un , ha' Yésus .
42012049	Ka' ha' Yésus kepéh , Akeu' tuai dokoo' Ké' maneu' luten ja'au tong tana' , ngan keloo' mu'un akeu' hun luten lepah mahang kenat .
42012050	Bang dokoo' luten inah omok mahang kenat , tekep Akeu' pu'un teneng tong kekat arong pengeketa Ké' , besau kenin Ké' kelebéé' iteu' bé' jak ma'o .
42012051	Pu'un keh seruh Akeu' tuai tong tana' dokoo' Ké' mihin kelunan tunuk tong tana' . Bé' Akeu' tuai mihin réh kenat , Akeu' tuai dokoo' Ké' petengéé' réh .
42012052	Jin la'o iteu' pinaa' kelunan pu'un petengéé' kenin , barei' hun pu'un lemah usah tong jah lamin , teleu' usah jin belah réh maneu' rawah inah , rawah inah pu'un maneu' réh teleu' inah kepéh .
42012053	La'ah tamen maneu' anak néh lakei' , anak néh lakei' maneu' tamen néh , ngan tinen maneu' anak néh éh redo , anak néh redo maneu' tinen néh , redo kivan néh maneu' kivan néh , kivan néh maneu' iah kepéh , ha' Yésus ngan réh .
42012054	La'ah ka' ha' Yésus ngan kelunan pinaa' nah , Hun keh na'at langit baleng , taa' dau dat , ha' keh , ngan pu'un taa' kenat .
42012055	Ngan hun keh na'at ahéng tong langit , Telah hun iteu' , ha' keh , ngan pu'un telah kenat .
42012056	Ka'ah kelunan éh ngelayoo' sebayang awah , jam keh seruh tong kekat éh poléng tong langit ngan tong tana' péh , bang bé' keh jam seruh tong kekat éh pu'un sioo' urip lu' hun iteu' , ha' Néh .
42012057	Ka' ha' Yésus kepéh , Pekua' barei' keh jam seruh hun dau juk taa' ngan hun néh bé' péh , kenat péh tekep keh jam seruh pitah jalan keh éh teneng .
42012058	Barei' hun pu'un kelunan éh pesala' keh ngan juk mihin keh tai besara' , kelebéé' keh bé' jak avéé' tong dau besara' nah , jian keh mekat pitah jalan dokoo' keh omok alaa' jian kenin ngan néh kepéh , dokoo' néh bé' mihin keh tai jumen irah éh jam petuneng , dai irah éh jam petuneng nah mena' keh ngan irah éh mavaa' lamin tutup ke' réh mihin keh tai sinah .
42012059	Adang keh bé' omok musit jin lamin tutup inah pah avéé' keh mena' tong kekat ukum keh inah , ha' Néh .
42013001	Sioo' inah pu'un kelunan bara' ngan Yésus tong Pilatus mematai kelunan jin Galilia tovoo' réh mena' ka'an éh penatai réh ngan Allah .
42013002	Ka' ha' Yésus mipa réh , Kineu' éh seneruh keh tong kelunan éh penatai réh nah . Pu'un keh seruh kelunan éh matai nah sa'at jin kekat kelunan tong tana' Galilia kei .
42013003	Bé' éh kenat . Bang Akeu' bara' ngan keh , hun keh bé' piso jin penyala' keh , ka'ah péh matai béé pekua' irah inah ri' .
42013004	Kineu' kenin keh seruh tong irah éh jah poloo' ayah usah éh matai teda lamin éh bau tong baa' Silo'am tong Yérusalem rai . Kineu' éh kunah ka'ah , uban irah inah pelapah sa'at jin irah éh jah éh mokoo' tong Yérusalem nah éh ke' réh matai teda lamin kenat .
42013005	Bé' éh kenat . Bang Akeu' bara' ngan keh kepéh , hun keh bé' piso jin penyala' keh , adang ka'ah péh matai béé pekua' irah inah ri' , ha' néh .
42013006	La'ah Yésus bara' jah ha' tapan ngan réh , ka' ha' néh , Pu'un jah kelunan éh mulah kayeu' ara tong pulah agun néh . Jah koléé' inah éh tai juk alaa' buaa' ara nah , bang bé' pu'un buaa' néh .
42013007	Boh éh bara' ngan kelunan éh kereja' tong pulah inah ka' , Teleu' ta'un tenéh kelebéé' ara iteu' murip siteu' , iteu' néh ku' tuai juk alaa' buaa' néh , bang bé' éh pu'un . Ko' tebeng éh , bé' pu'un gunah néh murip siteu' , ha' néh .
42013008	Bang ka' ha' lakei' éh kereja' tong pulah néh inah mipa éh , O lakei' ja'au , mai ke' tebeng éh jak , turut ke' éh murip tong jah ta'un iteu' , avéé' ké' pu'un nyakun tana' tutuh néh ngan mena' baja' tong néh .
42013009	Avéé' tong ta'un buaa' kepéh hun néh ngebuaa' da' , jian éh , hun néh bé' ngebuaa' da' , boh ke' tebeng éh lah , ha' néh ngan lakei' ja'au nah , ha'néh .
42013010	La'ah tong jah Dau Posot Yésus pu'un nebaraa' réh tong lamin sebayang Yahudi .
42013011	Tong lamin sebayang inah pu'un jah redo éh nasek balei' , naneu' balei' inah pu'un éh sakit jah poloo' ayah ta'un kelebéé' néh tenéh , nerekung sohot néh , bé' éh omok nekedéng pejek .
42013012	Hun Yésus na'at éh boh éh bara' ka' ngan néh , O redo , ma'o ke' jin kekat kesakit ko' inah , ha' Néh .
42013013	Boh Yésus mapai ojoo' Néh tong redo inah , boh redo inah omok tioo nekedéng pejek ngan pu'un éh mejing Allah .
42013014	La'ah pengeja'au tong lamin sebayang Yahudi nah merek ngan Yésus uban néh peka'o redo inah tong dau Posot nah . Boh lakei' ja'au nah pané ngan kelunan pinaa' nah , ka' ha' néh , Nem dau awah éh tekep lu' kereja' , dalem kekat dau inah omok keh tuai dokoo' keh pitah jalan keh ma'o jin kesakit keh , bang mai keh tuai tong Dau Posot nah , ha' néh ngan réh .
42013015	Ka' ha' Yésus mipa éh , O ka'ah éh ngelayoo' awah maneu' jian , tong dau Posot péh adang ka'ah pu'un ngelepu sapé' ngan keledai keh jin pagin néh dokoo' keh mihin éh tai baa' .
42013016	Bang redo inah éh pohoo' Abraham mu'un , pu'un éh lem kejeret Sitan jah poloo' ayah ta'un kelebéé' néh tenéh . Kineu' , bé' tekep ku' ngelepu éh sioo' dau Posot nah kei , ha' Yésus ngan réh .
42013017	Neu' ha' Yésus pané kenat , menyaa' kekat irah éh juk maneu' Yésus nah , bang irah pinaa' murung kenin na'at kekat penganeu' Yésus éh jian mu'un-mu'un .
42013018	La'ah ka' ha' Yésus , Ineu' Ké' bara' tong Allah éh Pengeja'au dokoo' keh omok nesen éh .
42013019	Barei' ineu' éh , ineu' Ké' tapan tong néh da' ? Ka' éh , barei' tulin buaa' kayeu' sesawi , tulin buaa' inah si'ik mu'un éh . Pu'un jah kelunan alaa' tulin buaa' inah ke' néh mulah éh tong térék néh , bé' lebéé' nyekaa' tulin inah ngan nginan , pinaa' juhit maneu' sala néh tong paka' néh , ha' Néh .
42013020	Ka' ha' Yésus kepéh , Ineu' Ké' tapan kepéh tong Allah éh Pengeja'au , dokoo' keh omok nesen éh .
42013021	Ka' éh , Barei' tawan pekevat éh nalaa' jah redo ke' néh pekulup éh ngan jah gateng tepong , tawan inah maneu' tepong inah tai vat ngan ja'au , ha' Néh .
42013022	Hun Yésus lakau tai leboo' Yérusalem , Iah nebaraa' kelunan tong siget lamin ngan siget leboo' éh kelapah Néh belah sinah .
42013023	La'ah pu'un kelunan neteng éh ka' , O Tuhan , Kineu' , kerat awah kelunan éh omok alaa' urip maréng , ha' néh . Ha' Yésus mipa éh ,
42013024	Jian keh mekat pitah jalan masek jin usit tapé éh si'ik , uban Akeu' bara' mu'un ngan keh , pinaa' kelunan juk pitah jalan ke' réh masek , bang bé' réh omok .
42013025	Pu'un pengeja'au lamin betéé' mitep usit tapé , hun keh pu'un nekedéng sinah nyohoo' éh mukap boh éh mipa ha' keh ka' , Bé' akeu' jam jin semah ka'ah inah , ha' néh .
42013026	Boh keh juk bara' ngan néh kepéh ka' , Améé' néh éh kuman pemung ngan ko' rai ne' , pu'un ke' lepah nebaraa' mé' tong leboo' mé' rai , ha' keh .
42013027	Boh éh bara' ka' ngan keh kepéh , Bé' akeu' jam ka'ah , kelap keh jin akeu' , ka'ah kelunan éh sa'at awah , ha' néh .
42013028	Tovoo' keh na'at Abraham ngan Ishak ngan Yakub ngan kekat irah éh nabi Tuhan tong retek Allah pu'un Pengeja'au , adang keh pu'un mangaa' mu'un ngan segitep ja'an besau uban keh bé' omok masek pemung ngan réh .
42013029	La'ah pu'un kelunan tuai jin tana' saa' usit maten dau , kenat péh jin tana' saa' oléé' maten dau ngan kenat péh jin tana' saa' kabéng ngan jin tana' saa' na'au' usit maten dau kepéh , pu'un réh tuai ke' réh tai pemung kuman ngan Allah tong retek Néh pu'un Pengeja'au .
42013030	Kelunan éh jin murin hun iteu' , tovoo' inah iah tai saa' tenah , ngan kelunan éh saa' tenah hun iteu' , tovoo' inah tai saa' murin kepéh , ha' néh .
42013031	Tovoo' inah tuai kelunan Parisi ke' néh nyohoo' Yésus piso jin sinah , ka' ha' réh , Kelap Ke' jin siteu' , uban Herodis pitah jalan ke' néh juk mematai Ke' , ha' réh .
42013032	La'ah ka' ha' Yésus ngan réh , Kelunan inah barei' bekuleu' awah , jian keh bara' kekat ha' Ké' iteu' ngan néh , Tong dau iteu' Akeu' mega' balei' ngan peka'o kelunan sakit , kenat péh sagam , ngan tong keteleu' dau ma'o lah Ku' , ha' Ké' keh bara' ngan néh , ha' néh .
42013033	Ha' néh kepéh , Tekep Akeu' lakau dau iteu' ngan dau sagam pah avéé' dau rema inah , uban bé' tekep réh mematai nabi Tuhan tong leboo' éh tengéé' jin Yérusalem , ha' Néh .
42013034	La'ah ha' Yésus , Aroi Yérusalem , aroi Yérusalem , pu'un keh mematai irah nabi , kenat péh pu'un keh memateu' irah lawah Tuhan rai , kuraa' koléé' Ku' juk alaa' ka'ah barei' iap alaa' anak néh ra' pawit néh , bang bé' ka'ah keloo' laa' ké' .
42013035	Uban keh bé' keloo' laa' Ké' kenat , hun iteu' nebet Ké' Umaa' Allah iteu' . Akeu' bara' ngan ka'ah , bé' ka'ah omok na'at Akeu' kepéh la' , pah avéé' dau Ké' tuai kepéh hun keh pu'un bara' ka' , Mejing ngaran Tuhan , jian mu'un iah éh tuai dalem ngaran Tuhan , kenat ha' keh da' , ha' Yésus ngan réh .
42014001	Tong jah dau Posot Yésus tai kuman tong lamin jah pengeja'au irah éh kivu adet Parisi , pu'un kelunan tong néh sinah kepuh ngan ngedalem Éh .
42014002	Tong lamin inah pu'un jah kelunan éh vahut tuai tavin Yésus .
42014003	La'ah Yésus neteng irah guru éh nebaraa' tong sohoo' lem Surat Musa ngan irah éh kivu adet Parisi péh , ka' ha' Néh , Kineu' ukum tebaraa' lu' , kineu' , omok lu' peka'o kelunan sioo' dau Posot kei ? Kineu' , bé' lu' omok maneu' éh kenat kei ? Ha' Néh .
42014004	Bang bé' irah mipa ha' Néh kenat , irah mokoo' kelem awah . Boh Yésus alaa' kelunan éh vahut nah ke' Néh peka'o éh , la'o inah boh Éh nyohoo' éh moléé' .
42014005	Boh Yésus pané ngan kekat kelunan pinaa' nah , ka' ha' Néh , Kineu' hun anak ko' pelohoo' lem luvang tong dau Posot , pu'un keh tai metéé' éh . Kenat péh hun sapé' ko' pelohoo' lem luvang , pu'un keh tai metéé' éh .
42014006	Bang bé' réh jam pané mipa ha' Néh kepéh .
42014007	Hun Yésus kuman tong lamin Parisi nah , inah Yésus pu'un na'at jelua' kelunan éh tuai pelelong kuman nah menyun tong retek éh poléng ta'an kekat kelunan ke' réh omok ngajung réh .
42014008	Uban Yésus pu'un na'at réh kenat , inah Iah maneu' jah ha' tapan ngan réh . Ka' ha' Néh , Hun kelunan tebai keh tai pelelong tong kawin , mai keh tioo tai menyun tong retek kelunan omok ngajung keh . Kelunan éh tebai keh tong kuman nah , barang pu'un péh kelunan éh jah éh ja'au ngaran jin ka'au' éh tenebai néh da' .
42014009	Hun kelunan éh tenebai néh inah pu'un tuai , barang kelunan éh tebai ke' ri' tuai kepéh nyohoo' ke' piso jin nyun ko' inah dokoo' kelunan éh ja'au ngaran nah omok menyun sinah kepéh . Menyaa' ke' hun ko' piso kenat .
42014010	Bang hun réh tebai ke' kuman , jian ke' tai menyun juu' si'ik mena ha' kelunan éh tebai ke' nah , tebai ke' menyun tong retek éh kenajung réh . Hun ko' maneu' kenat boh ke' pu'un kenajung kekat kelunan éh kuman sinah nah .
42014011	Uban siget kelunan éh ngajung usah néh tengéé' , iah tai ra' kepéh . Kelunan éh ngera' usah néh iah éh pu'un kenajung réh kepéh , ha' Yésus ngan réh .
42014012	Boh Yésus bara' kepéh ngan kelunan éh tebai' éh tai kuman iri' , ka' ha' Néh , Hun ko' tebai kelunan tuai pelelong kuman , mai ke' tebai irah éh bakéh ko' ngan padéé' ko' ngan panak ko' awah , kenat péh mai ke' tebai irah éh kaya' awah . Hun ko' tebai kelunan éh kaya' awah , adang irah pu'un tebai ke' kuman ngan irah kepéh , hun néh kenat inah ka'au' pu'un alaa' éh jin irah kepéh .
42014013	Bang hun ko' tebai kelunan tuai pelelong kuman , jian ke' tebai kelunan éh kari ngan kelunan éh matai keluhat , ngan kelunan paket ngan kelunan peseu' ,
42014014	boh ke' jian , uban bé' irah omok maneu' ineu'-ineu' éh ke' réh mena' ngan ko' kepéh . Tovoo' Tuhan metéé' kelunan jian jin patai réh , boh Tuhan pu'un mena' oléé' néh ngan ko' kepéh , ha' Néh .
42014015	Tong irah éh pemung kuman ngan Yésus nah , pu'un jah usah jin belah réh hun néh menéng ha' Yésus kenat , inah iah pané ngan néh , ka' ha' Néh , Murung mu'un kelunan éh omok kuman pemung ngan Tuhan hun Allah tuai Pengeja'au , ha' Néh .
42014016	Ka' ha' Yésus ngan néh , Pu'un jah kelunan juk maneu' ka'an ja'au , kelunan inah bara' kenat ngan kuraa'-kuraa' kekat kelunan éh juk nihin néh tong kuman ja'au inah .
42014017	Teka réh juk kuman lah , boh éh nyohoo' jah kelunan sohoo' néh tai tebai irah éh lepah tenebai néh nah . Ka' ha' néh , Hun iteu' kekat ka'an lepah petenup ké' tenéh , tuai tam kuman éh , ha' néh .
42014018	Kekat irah éh tenebai néh inah , pekua' kenin réh bé' keloo' tai . La'ah ha' jah usah ngan kelunan sohoo' nah , Akeu' menyat pika uban ké' pu'un térék , adang tekep ku' tai mavaa' éh , bé' ku' omok tuai tai kuman ja'au inah , ha' néh .
42014019	Ka' ha' kelunan éh tengéé' kepéh , Akeu' menyat pika uban ké' pu'un melih jah poloo' usah kelubau , inah akeu' keloo' tupat mihin éh kereja' ngalei' tana' . Uban néh kenat bé' ku' pu'un tai kuman ja'au inah , ha' néh .
42014020	Ka' ha' kelunan éh tengéé' kepéh , Bé' akeu' pu'un tai kuman ja'au inah uban ké' maréng kawin , akeu' keloo' mokoo' ngan redo ké' awah , ha' néh .
42014021	La'o inah moléé' kelunan sohoo' ri' tai tavin pengeja'au néh ke' néh bara' kekat irah éh tenebai rai bé' keloo' tuai kuman ja'au inah lah . Merek mu'un-mu'un pengeja'au nah lah . Boh éh nyohoo' kelunan sohoo' iri' tai tebai kelunan éh jah kepéh . Ka' ha' néh , Semah-semah lamin kelunan kari , sinah ke' tai ngan tebai réh tuai kuman , kenat péh tong kelunan éh matai keluhat , ngan kelunan éh peseu' maten , ngan kelunan éh paket péh . Rigah ke' da' , ha' néh ngan kelunan sohoo' nah .
42014022	Bé' makat lebéé' la'o inah , moléé' kepéh kelunan sohoo' ri' tavin pengeja'au néh . Ka' ha' néh ngan pengeja'au nah , O lakei' ja'au , pu'un akeu' tai pekua' sohoo' ko' rit , ngan pu'un réh tuai , bang ja'au keto giwang éh bé' pu'un kelunan tong néh , ha' néh .
42014023	Boh pengeja'au nah bara' ngan kelunan sohoo' nah kepéh , ka' ha' néh , Jian ke' tai , tai kepéh semah-semah éh bé' sakui tenebai ko' ri , inah ko' tebai kepéh , dokoo' lamin ké' penoo' neu' réh .
42014024	Bé' sapét jah usah péh kelunan éh bu'un tenebai ké' inah éh omok pemung kuman ngan ké' , ha' lakei' ja'au nah , ha' Yésus ngan réh .
42014025	Pu'un kelunan pinaa' kivu Yésus , Yésus pupah ke' Néh bara' ngan réh , ka' ha' Néh ,
42014026	Kelunan séé'-séé' éh juk tuai bakéh ké' , hun néh bé' leko tong tamen tinen néh , ngan leko tong redo néh , ngan tong anak néh , ngan tong padéé' néh lakei' ngan padéé' néh redo péh , kenat péh tong urip néh , adang néh bé' omok bakéh Ké' .
42014027	Kelunan séé'-séé' éh bé' alaa' salib néh tengéé' ngan kivu Akeu' , adang néh bé' omok bakéh Ké' , ha' Néh .
42014028	La'ah ka' ha' Yésus kepéh , Kineu' hun kelunan juk maneu' lamin , bé' éh mokoo' seruh tenah tong rigit néh hun sukup ngan bé' péh .
42014029	Hun néh bé' pu'un seruh éh , na' péh réh lepah mejek kekat jek néh , hun balun néh bé' pu'un adang réh bé' omok petok gelan tong néh . Hun néh kenat boh kekat kelunan éh na'at éh mala' awah .
42014030	Boh kelunan bara' , Na'at lamin kelunan inah , irah tupat maneu' lamin bang bé' éh omok pesuai mu'un , ha' réh .
42014031	Jah la'ah , hun néh pu'un jah raja' éh pu'un jah poloo' ibu seradu , hun néh seruh juk tai ngayau irah seradu éh duah poloo' ibu anah jah raja' éh jah kepéh , adang tekep éh mokoo' seruh jian-jian tenah , ke' néh jam hun anah seradu iteu' omok gahang jin seradu éh duah poloo' ibu anah jah raja' nah .
42014032	Hun néh lepah seruh kenat hun seradu néh iteu' bé' omok nyopéé' irah pinaa' inah , to raja' éh jah inah juu' , adang néh nyohoo' kelunan tai temeu' ngan raja' nah ke' néh neteng éh tong jalan néh ngepawah pekayau inah .
42014033	Barei' inah péh bé' pu'un séé'-séé' péh omok bakéh Ké' hun néh bé' bet kekat-kekat éh anah nah , ha' Néh .
42014034	Ka' ha' Yésus kepéh , Adang usen nah méé éh , bang hun néh mabah , bé' lu' omok pekeméé' éh kepéh .
42014035	Hun néh mabah kenat bé' pu'un gunah néh la'ah , bé' lu' omok pakai éh , bé' ke' lu' omok alaa' éh baja' pulah lu' , nebet lu' awah éh . Kelunan éh pu'un kelingen tekep éh menéng , ha' Néh ngan réh .
42015001	Pu'un kelunan éh alaa' sukai ngan kelunan penyala' péh tuai tavin Yésus ke' réh menéng ha' Néh .
42015002	Uban kelunan inah pu'un tai tavin Yésus kenat , inah kelunan Parisi ngan irah guru éh nebaraa' tong sohoo' lem Surat Musa selem-selem maneu' Yésus . Ka' ha' réh , Kelunan iteu' alaa' irah kelunan éh sa'at pah avéé' Néh pemung kuman ngan réh , ha' réh .
42015003	Uban irah pané kenat , inah Yésus maneu' jah ha' tapan ngan réh , ka' ha' néh .
42015004	Jian keh seruh , hun néh pu'un jah usah jin belah ka'ah éh pu'un jah ato domba , ngan jah éh tawang jin belah irah pinaa' nah , kineu' éh neu' kelunan éh tepun domba inah ? Adang tepun néh modoo' domba éh pinaa' nah lem pagin ke' néh tai pitah éh tawang nah .
42015005	Hun néh jam éh kepéh murung mu'un kenin néh , pelapah éh alaa' éh ke' néh nyu'un éh ,
42015006	ke' néh mihin éh tai lamin néh . Avéé' tong lamin néh inah iah tebai kekat bakéh néh ngan kekat irah panak néh ke' néh bara' ka' ngan réh , Jian uleu' béé murung kenin , uban domba ké' éh tawang rai , lepah nalaa' ké' tenéh éh , ha' néh .
42015007	Barei' inah kepéh hun pu'un jah usah éh sa'at éh piso jin penyala' néh , murung mu'un réh tong seruga , pelapah ja'au jin kemurung réh tong pien poloo' pien kelunan jian , éh bé' pu'un maneu' éh tekep ke' néh pekoléé' kenin , ha' Yésus ngan réh .
42015008	Ka' ha' Yésus kepéh , Hun néh pu'un jah redo éh pu'un jah poloo' rigit pirek , boh jah rigit inah metat , kineu' éh neu' redo inah kepéh ? Adang néh seket titui néh ngan pa kekat gelan néh ke' néh pitah éh mu'un-mu'un pah avéé' néh pu'un poléng kepéh .
42015009	Hun néh pu'un alaa' éh , boh éh tebai kekat bakéh néh ngan kekat panak néh ke' néh bara' ka' ngan réh , Jian uleu' béé murung kenin , uban rigit pirek ké' éh metat rai , pu'un éh poléng kepéh , ha' néh .
42015010	Kenat péh kekat meliket Allah murung mu'un réh tong jah kelunan penyala' éh pekoléé' kenin , ha' Yésus .
42015011	La'ah ka' ha' Yésus kepéh , Inah jah ha' tapan ké' kepéh . Pu'un jah kelunan éh pu'un duah anak lakei' .
42015012	Anak néh éh tadin menyat livah jin tamen roh . Ka' ha' néh , O amam , jian ke' tulat livah inah ngan ké' hun iteu' , mai mena éh vam , ha' néh . Boh tamen néh petulat kekat livah inah ngan rawah anak inah .
42015013	Bé' lebéé' la'o inah anak tadin nah melih kekat livah éh nena' tamen néh ngan néh nah ke' néh alaa' rigit tong néh , ke' néh tioo lakau tai tana' juu' . Avéé' sitai iah bet rigit néh tong barék éh sa'at ,
42015014	pah avéé' kekat rigit néh béé . Bé' lebéé' la'o inah pu'un sioo' la'au' tong tana' inah , lakei' inah bé' pu'un ineu'-ineu' néh , uban kekat livah néh lepah béé .
42015015	Boh iah tai pitah kereja' ngan jah kelunan tong tana' inah . Kelunan inah nyohoo' éh tai térék néh ke' néh mihau idok néh .
42015016	Kelebéé' inah juk matai lah éh la'au' , inah iah juk kon padek parai éh ka'an idok nah , bé' pu'un séé'-séé' mena' ka'an ngan néh .
42015017	Boh éh seruh ka' lem kenin néh , Kuraa' kekat kelunan sohoo' éh kereja' ngan tamen ké' rai , adang kekat irah béé pu'un kuman beso siget dau , bang akeu' siteu' juk matai la'au' awah ku' .
42015018	Tekep akeu' moléé' tai tavin tamen ké' ngan bara' ka' ngan néh , O amam , pu'un akeu' maneu' penyala' tong Tuhan kenat péh tong ka'au' péh ,
42015019	mai ke' seruh akeu' anak ko' kepéh , jian ke' maneu' akeu' barei' kelunan sohoo' ko' ngan kereja' awah ngan ko' , ha' néh lem kenin néh .
42015020	Boh éh betéé' moléé' tai tavin tamen néh . Hun néh juu' keto jin lamin tamen néh , tamen néh na'at anak inah tuai , iah pika anak néh mu'un-mu'un , tioo nekedeu' éh tavin éh , hun néh avéé' tong néh iah mikop éh ngan siluu' éh .
42015021	Boh anak néh pané ngan néh , ka' ha' néh , Pu'un akeu' lepah maneu' penyala' tong Tuhan ngan tong ka'au' péh , mai ke' seruh akeu' anak ko' kepéh , ha' néh .
42015022	Bang tamen néh tebai kelunan sohoo' néh ke' néh nyohoo' réh alaa' kerayung . Ka' ha' néh , Jian keh tai alaa' kerayung éh jian ke' keh pekerayung éh , kenat péh alaa' tising maneu' éh tong buaa' ojoo' néh ngan maneu' kasut tong gem néh , rigah ke' da' .
42015023	La'o inah jian keh tai alaa' anak sapé' éh lemek rai , ngan mematai éh maneu' ka'an dokoo' uleu' béé omok kuman éh ,
42015024	uban anak ké' iteu' lepah matai rai , bang hun iteu' pu'un éh murip kepéh , inah iah lepah tawang rai , hun iteu' inah iah pu'un moléé' kepéh , ha' néh . La'o inah boh réh kuman ngan jian kenin .
42015025	Hun inah padéé' tuken anak tadin nah pu'un tong térék . Hun néh juk moléé' danii' déhéé' lamin , inah éh menéng ha' réh metit sapé' ngan ha' kelunan sayau ,
42015026	boh éh tebai jah kelunan sohoo' ke' néh neteng éh , ka' ha' néh , Uban ineu' réh maneu' kenat , ha' néh .
42015027	Ha' kelunan sohoo' nah , Uban padéé' tadin ko' rai , pu'un éh lepah moléé' rit , ha' néh . Tamen ko' nyohoo' réh mematai sapé' éh lemek rai uban néh jian kenin na'at anak néh lepah moléé' ngan jian , ha' kelunan sohoo' ngan néh .
42015028	Merek mu'un-mu'un padéé' tuken néh nah , bé' iah taket tai lamin . Tuhun tamen néh jin lamin ke' néh tebai éh .
42015029	Bang ka' ha' néh ngan tamen néh , Seruh ke' , Kuraa' ta'un jin lepah rai akeu' maneu' kereja' ngan ko' pekua' barei' kelunan sohoo' awah , ngan jah-jah koléé' péh bé' ku' ngelapah tong sohoo' ko' , bang bé' ka'au' mena' ineu'-ineu' péh ngan ké' , jah mék péh bé' ka'au' mena' éh ngan ké' dokoo' ké' maneu' ka'an ngan jian kenin pemung ngan bakéh ké' .
42015030	Bang anak ko' inah , iah bet kekat livah ko' tong barék néh sa'at ngan petuyang péh . Hun néh moléé' pu'un ke' mematai anak sapé' éh lemek dokoo' ko' maneu' ka'an ngan néh , ha' anak tuken inah ngan tamen néh .
42015031	Boh tamen néh bara' ka' ngan néh , O anak ké' , ngelayau tuah pu'un pemung , kekat livah ké' siteu' livah ko' ke' éh .
42015032	Adang éh tekep lu' maneu' ka'an ja'au ngan murung kenin , uban padéé' ko' inah lepah matai rai , bang hun iteu' pu'un éh murip kepéh , inah iah lepah tawang rai , ngan hun iteu' pu'un éh lepah moléé' kepéh , ha' tamen néh , ha' Yésus .
42016001	La'ah ka' ha' Yésus ngan irah éh bakéh Néh , Pu'un jah kelunan sahau éh kaya' mu'un . Kelunan kaya' inah mena' jah kereja' ngan jah kelunan ke' néh nyohoo' éh mihau kekat anah nah livah . La'ah pu'un kelunan bara' ka' ngan néh , Bé' kelunan inah teneng pakai kekat rigit ko' rai de' , ha' réh ngan pengeja'au nah .
42016002	Boh lakei' pengeja'au inah tebai kelunan éh sohoo' néh mihau kekat livah néh nah . Ka' ha' néh ngan néh , Kineu' rengah éh nenéng ké' tong ka'au' nah , teneng éh kenat . Jian ke' nyurat pekua' jalan ko' pakai rigit ké' rai , bé' ke' omok kereja' ngan ké' kepéh , ha' néh .
42016003	Boh lakei' inah seruh lem kenin néh , Kineu' akeu' kepéh da' . Lakei' ja'au inah juk bet akeu' jin kereja' inah , hun néh kenat kineu' ku' kepéh . Bé' akeu' gahang nyakun tana' dat , kenat péh menyaa' ku' ngabit kelunan awah dat .
42016004	Jam ku' dat , hun pengeja'au ké' bet akeu' da' , boh ku' maneu' jah jalan dokoo' kelunan éh jah omok bakéh ké' ngan alaa' akeu' tong lamin néh kepéh , kelem néh .
42016005	Boh éh tebai kekat kelunan éh pu'un utang ngan pengeja'au néh . Ka' ha' néh ngan jah usah , Kuraa' kekat utang ko' ngan lakei' ja'au nah rai , ha' néh .
42016006	Ha' lakei' inah , Jah ato kekat boloo' nyak babui , ha' néh . Ha' lakei' éh mihau livah nah kepéh , Jian ke' alaa' surat utang ko' iteu' ngan nyurat lemah poloo' awah , ha' néh .
42016007	Ka' ha' néh ngan jah usah éh jah kepéh , Kineu' ka'au' , kuraa' kekat utang ko' nah rai , ha' néh . Ha' néh mipa éh , Jah ibu pikun parai , ha' néh . Ha' lakei' éh mihau livah nah kepéh , Jian ke' alaa' surat utang ko' ngan nyurat ayah ato awah , ha' néh .
42016008	La'ah pengeja'au nah mejing lakei' éh ngelavo' éh nah , bé' makat uban néh ngelavo' éh nah , bang uban lakei' inah jam seruh tong jalan néh kepéh . Uban kelunan tong tana' iteu' pelapah jam réh seruh tong kekat penganeu' réh jin kelunan éh pu'un tong rema , ha' Yésus ngan réh .
42016009	Ka' ha' Yésus ngan réh kepéh , Jian keteleu' pakai pengekaya' jin tana' iteu' dokoo' kelunan inah omok ngebakéh keh kepéh . Hun pengekaya' jin tana' lepah béé , boh irah omok alaa' keh ngan jian kenin tong lamin éh pu'un pelinguh .
42016010	Kelunan éh tigéh tong kekat kereja' éh si'ik , adang néh omok tigéh kepéh tong kereja' éh ja'au péh . Kenat ke' éh kelunan éh bé' tigéh tong kereja' éh si'ik , adang néh bé' tigéh tong kereja' éh ja'au kepéh .
42016011	Kenat péh hun keh bé' tigéh tong jalan keh pakai kekat livah keh tong tana' iteu' , kineu' jalan keh omok alaa' pengekaya' éh kaya' mu'un .
42016012	Hun keh bé' tigéh tong livah kelunan éh jah , kineu' jalan keh seruh ka'ah omok alaa' éh jin Tuhan kepéh .
42016013	Jah usah bé' omok kivu sohoo' duah kelunan , adang iah leko tong éh keruwah nah ngan murung tong jah nah awah , ngan kivu sohoo' iah éh jah nah , ngan bet sohoo' éh keruwah nah . Bé' ka'ah omok kivu Allah hun pengeja'au kenin keh tong rigit awah , ha' Yésus ngan réh .
42016014	Hun irah éh kivu adet Parisi menéng kekat éh benara' Yésus kenat , pu'un réh peja' éh uban réh magat tong rigit pinaa' .
42016015	Ka' ha' Yésus ngan réh , Neu' kekat kereja' keh , ka'ah keloo' kelunan éh jah seruh keh kelunan éh jian , bang Allah jam kenin keh bé' éh kenat . Kekat éh pu'un gunah kunah kelunan , seleket dek awah éh tong ta'an Allah , ha' Néh .
42016016	Ka' ha' Yésus kepéh , Pu'un kelunan kivu kekat ha' lem Surat Musa ngan kivu ha' lem surat éh senurat irah nabi sahau , pah avéé' tong pengurip Yohanes Batis rai , la'o inah kepéh Rengah Jian éh bara' tong jalan Allah pu'un Pengeja'au , inah kepéh perengah kelunan , ngan mekat mu'un réh pitah jalan ke' réh omok tai lem nihau Tuhan kenat .
42016017	Na' péh kelunan perengah Rengah Jian tong Allah éh Pengeja'au , bé' pu'un jah ha' tebaraa' Musa éh lepah nah pu'un béé . Kenat péh pelapah lumang langit ngan tana' pu'un béé , jin jah sohoo' lem Surat Musa pu'un béé , ha' Néh .
42016018	Ha' Yésus kepéh , séé'-séé' kelunan éh petat jin redo néh ngan alaa' redo éh jah , iah pu'un petuyang , kenat péh kelunan éh alaa' redo éh nebet réh , pu'un éh petuyang , ha' Néh .
42016019	La'ah ka' ha' Yésus kepéh , Pu'un jah kelunan kaya' ngan pinaa' arong pakai néh éh jian mu'un-mu'un , kelunan inah murip jian mu'un ngan kuman nyahan siget-siget dau .
42016020	Pu'un kepéh jah kelunan éh kari mu'un , ngaran néh Laserus . Kelunan inah buteu' ketem lo'ong usah néh , pu'un kelunan mihin éh ngan pokoo' éh déhéé' usit tapé kelunan kaya' .
42016021	Iah keloo' kuman sapét la'an ka'an éh nebet kelunan kaya' nah . Kelunan kari inah keta mu'un-mu'un éh neu' kesakit néh , ngan aseu' tai nyila' buteu' néh .
42016022	La'ah matai kelunan kari nah ngan meliket alaa' éh tai mokoo' déhéé' Abraham tong seruga , sinah éh pu'un mokoo' tong penguman ja'au . La'ah matai kelunan kaya' ri' kepéh , irah nanem éh
42016023	ngan keta mu'un-mu'un éh tong jalan patai . Inah iah na'at kebau , boh éh na'at Abraham juu' mu'un ngan Laserus nah mokoo' déhéé' Abraham nah .
42016024	Boh éh mejui , ka' ha' néh , O tamen ké' Abraham , jian ke' pika akeu' , ko' nyohoo' Laserus nah tuai ke' néh omok tilan buaa' ojoo' néh lem baa' ngan tilan éh tong jela' ké' kepéh ke' néh ngenin jela' ké' , keta mu'un-mu'un ku' lem luten iteu' , ha' néh .
42016025	Bang ka' ha' Abraham ngan néh , O anak ké' , seruh ke' jian-jian , hun ko' murip tong tana' rai pu'un ke' alaa' kuraa'-kuraa' arong éh jian , ngan Laserus iteu' pinaa' arong pengekurang ngan pengeketa néh tong tana' rai , bang hun iteu' bé' iah jam sakit ngan keta kepéh , bang ka'au' kepéh pu'un keta ja'au hun iteu' .
42016026	Inah kepéh ja'au sawang belah tam , kelunan jin siteu' bé' omok tai sinah , irah jin sinah bé' omok tuai ngan améé' siteu' , ha' Abraham ngan néh .
42016027	Ha' kelunan kaya' nah kepéh , O Amam Abraham , hun néh kenat ko' nyohoo' Laserus tai lamin tamen ké'
42016028	tavin lemah usah padéé' ké' lakei' sinah , jian iah tai pané mu'un-mu'un ngan réh dai irah tuai siteu' tong jalan éh keta mu'un iteu' kepéh , ha' néh .
42016029	Ha' Abraham kepéh , Bé' omok kenat , kekat padéé' ko' inah pu'un Surat Musa ngan pu'un surat irah nabi Tuhan sahau ke' réh omok jam jalan éh jian , omok irah menéng éh , ha' néh .
42016030	Bang ha' lakei' kaya' kepéh , O Amam Abraham , bé' réh omok kenat , bang hun néh pu'un jah kelunan éh lepah matai betéé' tai tavin réh kepéh , adang réh omok menéng ha' néh ngan piso jin penyala' réh , ha' néh .
42016031	Bang ha' Abraham ngan néh , Hun réh bé' keloo' menéng ha' Musa ngan ha' irah nabi , na' péh kelunan pu'un betéé' jin patai néh , adang irah bé' keloo' menéng éh , ha' Abraham , ha' Yésus
42017001	La'ah ka' ha' Yésus ngan irah bakéh Néh kepéh , Adang pinaa' arong-arong jalan éh mihin kelunan maneu' penyala' , bang tusah mu'un-mu'un tong kelunan éh mihin réh maneu' penyala' kenat .
42017002	Kelunan éh mihin réh maneu' penyala' nah , pelapah jian réh marau éh tai tana' éh jah , jin néh mokoo' ngan murip belah pohoo' néh ngan mihin kelunan éh lemoo' kenin maneu' penyala' kepéh .
42017003	Mavaa' keh jian-jian . Hun padéé' ko' maneu' penyala' , jian ke' tai meta' éh , hun néh pekoléé' kenin , jian ke' mega' penyala' néh .
42017004	Hun néh maneu' sa'at ngan ko' tujuu' koléé' lem jah dau , siget koléé' néh tuai tavin ke' ngan bara' , Menyat jian akeu' ngan ko' , jian ke' pika éh , ha' Néh .
42017005	Ka' ha' irah lawah Yésus ngan Néh , Ko' pepit pengelan améé' , ha' réh .
42017006	Boh Yésus pané ngan réh kepéh , ka' ha' Néh , Barei' tulin buaa' kayeu' sesawi éh si'ik mu'un bang pelén néh éh pu'un dalem néh inah éh mihin éh omok murip . Kenat péh na' péh éh si'ik awah , hun pengelan keh pu'un mu'un , adang keh omok nyohoo' inan ara inah pavut jin pu'un néh inah ngan mulah éh kepéh tong baa' banget , adang inan ara inah omok kivu sohoo' keh kenat , ha' Néh .
42017007	Ha' Yésus kepéh , Hun néh pu'un jah usah jin belah ka'ah éh pu'un kelunan sohoo' , barang kelunan inah tai kereja' tong térék keh , barang iah tai mihau domba keh péh , hun néh moléé' jin kereja' néh inah , kineu' ha' keh ngan néh . Kineu' , pu'un keh nyohoo' éh kuman tenah .
42017008	Adang keh bé' nyohoo' éh kuman tenah . Pu'un keh nyohoo' éh petenup ka'an ngan keh tenah ngan petubo keh , la'o inah boh éh omok kuman ngan mesep .
42017009	Bé' makat kelunan sohoo' nah pu'un kenajung uban néh kivu ha' sohoo' , adang néh tekep maneu' kekat éh senohoo' réh ngan néh .
42017010	Kenat péh ka'ah , hun keh lepah maneu' éh sohoo' Tuhan ngan keh , jian keh bara' ka' , Améé' kelunan éh sohoo' awah , adang tekep mé' maneu' kekat inah , ha' Yésus nah .
42017011	Hun Yésus lakau tai Yérusalem Iah kivu jalan éh belah tana' Samaria ngan tana' Galilia .
42017012	Tovoo' Néh tai tong jah leboo' sinah , pu'un jah poloo' kelunan éh sakit kapéé' peselalang ngan Néh . Nekedéng réh juu' si'ik jin Yésus
42017013	ngan ngeradau , ha' réh , O Yésus , O Guru , jian ke' pika améé' , ha' réh .
42017014	Hun Yésus na'at irah , pelapah Éh pané ngan réh , ka' ha' Néh , Jian keh tai tavin imam ke' néh omok na'at usah keh , ha' Néh . Lem réh lakau juk tai sohoo' Néh nah , ma'o lah réh jin kesakit réh .
42017015	La'ah jah usah jin belah réh nah , hun néh na'at usah néh lepah ma'o , moléé' éh tavin Yésus kepéh , ke' néh mejing Allah ngan ja'au ha' néh .
42017016	Pelapah éh kuba' déhéé' gem Yésus ke' néh bara' jian kenin ngan néh . La'ah kelunan éh moléé' tavin Yésus nah , bé' éh pohoo' Yahudi , jah kelunan Samaria éh .
42017017	La'ah Yésus pané ngan néh , Jah poloo' usah kelunan éh lepah ma'o jin kesakit néh rit , kemah éh pi'en usah kepéh ?
42017018	Kineu' , jah kelunan inah éh tengéé' pohoo' jin irah pinaa' nah , iah awah éh tuai ke' néh bara' jian kenin ngan Allah kei , ha' Néh .
42017019	La'ah ha' Yésus ngan kelunan inah , Betéé' ke' moléé' . Pengelan ko' lepah peka'o ke' , ha' Néh .
42017020	Pu'un kelunan éh kivu adet Parisi neteng Yésus ka' , Hun mah tatek Allah juk Pengeja'au , ha' réh . Ha' Yésus mipa réh , Tong retek Allah Pengeja'au , pu'un éh kenat , bang bé' éh poléng tong ta'an kelunan .
42017021	Bé' kelunan omok bara' sinah ngan sitai tana' éh retek Allah Pengeja'au , uban bé' éh tong tana' , bang pu'un Éh tenéh , inah Éh dalem kenin keh , ha' Néh .
42017022	Boh Yésus pané ngan irah éh bakéh Néh , ka' ha' Néh , Pu'un jah sioo' kepéh vam , ka'ah juk na'at savéé' Anak Kelunan tong tana' , bang bé' keh omok na'at Éh kenat .
42017023	Adang pu'un kelunan bara' ka' ngan keh , Sitai Tuhan Pengeja'au réh , ha' réh . Ha' réh kepéh , O siteu' éh pu'un , ha' réh . Bang mai keh menéng ngan kivu ha' réh kenat .
42017024	Barei'-okoo' kelat kela'ap tioo poléng tong langit , kenat péh savéé' Anak Kelunan kepéh ,
42017025	bang teka inah pu'un , adang Iah pinaa' arong pengeketa jak ngan nebet irah éh pohoo' Néh éh pu'un lem pengurip Néh iteu' .
42017026	Barei' hun Noh murip tong tana' sahau , pinaa' kelunan telalau awah ngan bé' jam seruh , kenat péh tong dau savéé' Anak Kelunan kepéh .
42017027	Kelunan éh sioo' urip Noh sahau rai , pu'un réh kuman ngan mesep ngan telalau awah , ngan kawin péh , pah avéé' dau Noh masek lem kapen ngan pu'un baa' ja'au ngan irah béé matai menyet neu' baa' inah .
42017028	Inah kepéh tong savéé' néh , pu'un éh barei' hun Lut murip tong tana' sahau rai . Sioo' urip Lut rai , kekat kelunan kuman ngan mesep , ngan melih ngan pebelih ngan maneu' térék ngan suai lamin jian ngan telalau awah tong kekat inah , bé' réh jam seruh ,
42017029	pah avéé' dau Lut musit jin leboo' Sodom . Boh luten pu'un ngan tengah néh tuai jin langit mematai réh béé .
42017030	Kenat péh éh pu'un sioo' savéé' Anak Kelunan tuai kepéh .
42017031	Sioo' dau savéé' Néh inah , kelunan éh mokoo' tong patah , mai éh masek lem lamin néh alaa' livah néh . Kenat péh irah éh mokoo' tong térék , mai éh moléé' tai lamin néh , bang ngebiau tai kelap awah .
42017032	Seruh keh jian-jian tong do Lut sahau rai .
42017033	Kelunan séé'-séé' murip kivu kenin néh tengéé' , bé' éh pu'un urip mu'un , bang kelunan éh bet kekat pengeloo' néh tengéé' ke' néh kivu kenin Tuhan , inah éh pu'un urip mu'un .
42017034	Akeu' bara' ngan keh , tong merem savéé' Néh , pu'un duah lakei' pata pegen , jah usah éh nalaa' Tuhan , jah usah nebet Néh .
42017035	Kenat péh pu'un duah redo muja' parai , jah usah nalaa' Tuhan , jah usah nebet Néh .
42017036	Kenat péh pu'un duah lakei' pata kereja' tong térék , jah usah nalaa' Tuhan , jah usah nebet Néh , ha' Yésus .
42017037	Ka' ha' irah bakéh Yésus neteng éh , O Tuhan , semah irah éh kenat kunah ko' nah néh , ha' réh . Ha' Yésus mipa réh , Semah-semah buaa' nonok , sinah ke' juhit si'ik avéé' belengang péh , barei' inah péh kelunan omok jam tong penyavéé' ké' , ha' Yésus .
42018001	Pu'un Yésus bara' jah ha' tapan ngan réh ke' réh omok jam adang tekep irah mekat sebayang ngan mai putui pengelan . Ka' ha' Néh ,
42018002	Tong jah leboo' pu'un jah kelunan éh pu'un kereja' petuneng kekat rungen kelunan , bang bé' éh medai tong Allah ngan bé' éh pegunah kelunan .
42018003	Ngan tong leboo' inah pu'un jah redo baleu' kepéh éh liwet-liwet tavin éh . Redo inah menyat lakei' inah pika ngan nolong éh . Ha' redo inah , Jian ke' nolong akeu' uban pu'un kelunan éh ngebuyuk akeu' , ha' néh .
42018004	Avéé' lebéé' péh redo inah menyat kenat , bé' lakei' inah keloo' nolong éh . La'o inah kepéh boh lakei' inah seruh , kelem néh , Na' péh akeu' bé' medai tong Allah ngan bé' pegunah kelunan ,
42018005	bang uban redo inah liwet-liwet tuai petusah ku' , tekep ku' nolong éh dai éh ngelayau tuai kepéh ngan ngemutau ku' , kelem néh .
42018006	Ka' ha' Yésus kepéh , Jian keh seruh jian-jian tong ha' lakei' éh sa'at nah , hun néh betéé' kenat uban néh leko irah éh liwet-liwet tavin éh awah ,
42018007	kineu' Tuhan , bé' Tuhan keloo' nolong kelunan éh kivu pengeloo' Néh éh sebayang putung dau ngan putung merem péh . Kineu' , leko Éh nolong réh .
42018008	Akeu' bara' mu'un ngan keh , adang Iah nolong réh ngan rigah mu'un . Kineu' hun Anak Kelunan tuai kepéh , pu'un kelunan éh petem dalem pengelan néh , kineu' , bé' , ha' Yésus ngan réh .
42018009	Pu'un Yésus bara' jah ha' tapan kepéh ngan kelunan éh seruh usah néh tengéé' pu'un jian ngan leko kekat irah éh jah . Ka' ha' Néh ,
42018010	Pu'un duah usah kelunan tai tong Umaa' Allah ke' roh sebayang , jah kelunan éh kivu adet Parisi , jah usah kepéh kelunan éh alaa' sukai .
42018011	Kelunan éh kivu adet Parisi nekedéng tengéé' ngan sebayang , ka' ha' néh , Akeu' bara' jian kenin ngan Ko' Tuhan , uban akeu' iteu' kelunan éh jian , bé' ku' kuman nyahan , bé' ku' ngebuyuk kelunan , bé' ku' nuyang pekua' kelunan éh pinaa' nah . Kenat péh akeu' bara' jian kenin ngan Ko' , uban bé' ku' barei' kelunan éh alaa' sukai inah .
42018012	Siget migu duah koléé' ku' kelaset awah , tong kekat ineu'-ineu' éh nalaa' ké' , pu'un ku' ngelayau mena' tulat poloo' ngan ko' , ha' kelunan éh kivu adet Parisi nah .
42018013	Kelunan éh alaa' sukai bé' éh tai danii' , bé' éh na'at kebau tong seruga , bang néh tepap kebah néh awah . Ka' ha' néh , O Allah , Ko' pika akeu' , akeu' iteu' kelunan éh penyala' awah , ha' sebayang néh .
42018014	Ha' Yésus kepéh , Akeu' bara' ngan ka'ah , hun rawah moléé' la'ah , kelunan éh alaa' sukai nah éh pu'un jian tong ta'an Tuhan , uban Tuhan pika éh ngan bet penyala' néh . Bang séé'-séé' éh ngajung usah néh tengéé' , iah tai ra' kepéh , ngan séé'-séé' éh ngediva' kenin néh , iah éh kenajung kepéh , ha' Yésus .
42018015	La'ah pu'un kelunan mihin anak réh tavin Yésus , murung kenin réh , irah keloo' Yésus mapai ojoo' Néh tong anak réh . Hun irah bakéh Yésus na'at réh mihin anak réh kenat , pu'un irah meta' réh bé' irah keloo' réh mihin éh kenat .
42018016	Bang Yésus tebai kekat irah anak tavin Éh , ka' ha' Néh , Kejeraa' kekat irah anak tuai tavin Akeu' , mai meta' réh , uban Allah éh Pengeja'au kekat kelunan éh pu'un kenin barei' kenin irah anak inah .
42018017	Seruh keh jian-jian , séé'-séé' éh bé' alaa' Allah Pengeja'au néh pekua' barei' irah anak si'ik , kelunan inah bé' omok tai lem nihau néh , ha' Yésus .
42018018	Pu'un jah pengeja'au kelunan Yahudi tai neteng Yésus , ka' ha' néh , O Guru éh jian , ineu' éh tekep ké' maneu' dokoo' ké' omok alaa' urip pelinguh , ha' néh .
42018019	Ka' ha' Yésus ngan néh , Kineu' ko' bara' Akeu' jian , kelunan bé' éh pu'un jian , Allah awah éh jian .
42018020	ka'au' jam kekat sohoo' lem surat Allah , Mai keh petuyang , mai keh mematai kelunan , mai keh nekau , mai keh kenyo bara' kelunan pu'un maneu' sa'at hun néh bé' pu'un maneu' éh kenat , ngan jah kepéh , sepah tinen tamen ko' , ha' Yésus ngan néh .
42018021	Ha' lakei' inah kepéh , Kekat sohoo' néh inah pu'un ku' kivu éh jin hun ké' si'ik , ha' néh .
42018022	Hun Yésus menéng ha' néh pané kenat , boh éh bara' ngan néh kepéh , Jah awah la'ah éh tekep ke' maneu' , jian ke' melih kekat livah éh anah ko' ngan mena' kekat rigit éh nalaa' ko' tong néh ngan kelunan kari , boh ke' pu'un pengekaya' tong seruga , la'o inah jian ke' tuai kivu Akeu' , ha' Yésus ngan néh .
42018023	Hun lakei' inah menéng ha' Yésus kenat , bahat kenin néh kepéh uban néh kaya' mu'un .
42018024	Yésus jam éh bahat kenin kenat , inah Iah pané kepéh ngan néh , ka' ha' Néh , Ma'an mu'un ngan kelunan kaya' tavin Allah ke' néh Pengeja'au néh .
42018025	Hun néh lumang jah usah unta masek lem luvang bena boh kelunan kaya' omok alaa' Allah Pengeja'au néh , ha' Yésus .
42018026	Kelunan éh menéng ha' néh kenat neteng éh kepéh , ka' ha' réh , Hun néh kenat ida' séé' omok alaa' urip , ha' réh .
42018027	Ha' Yésus mipa réh , Éh bé' omok neu' kelunan péh , omok éh neu' Allah , ha' Néh .
42018028	Boh Péterus bara' ka' , Pu'un améé' modoo' lamin mé' ke' mé' kivu ka'au' , ha' néh .
42018029	Ha' Yésus ngan néh , Oo' , mu'un , barei' ha' ko' nah , bang Akeu' bara' ngan keh , séé'-séé' éh pokoo' lamin néh ngan pokoo' redo néh ngan padéé' néh ngan tinen tamen néh ngan anak néh uban néh maneu' kereja' Allah éh Pengeja'au néh ,
42018030	kelunan inah pu'un alaa' éh pelapah pinaa' jin kekat éh pokoo' néh inah lem urip néh hun iteu' , kenat péh iah omok alaa' urip pelinguh kepéh vam , ha' Néh .
42018031	Yésus tebai irah bakéh Néh éh jah poloo' duah usah nah , ke' Néh petengéé' réh jin irah éh pinaa' nah dokoo' Néh pané ngan réh . Ka' ha' Néh , Menéng keh , hun iteu' tam juk tai tong leboo' Yérusalem , hun tam avéé' sitai kekat-kekat éh senurat irah nabi sahau , éh bara' tong kekat éh juk neu' kelunan tong Anak Kelunan , adang néh pu'un kenat sitai dat .
42018032	Adang irah pu'un mena' Éh ngan kelunan éh tengéé' pohoo' jin pohoo' Yahudi . Adang kelunan inah pu'un peja' Éh ngan pekenyaa' Éh ngan nyula' Iah .
42018033	Adang réh mipok Iah ngan mematai Iah , bang tong éh keteleu' dau Tuhan pu'un pebetéé' Iah murip kepéh , ha' Néh ngan réh .
42018034	Irah éh bakéh Néh , bé' réh nesen tong ha' Néh kenat nah , sin tong ha' Néh inah bé' éh lenaa' ngan réh , bé' réh jam kineu'-kineu' tok ha' Néh éh kenat nah .
42018035	Lakau Yésus kepéh avéé' déhéé' leboo' Yerikho . Pu'un jah kelunan peseu' mokoo' déhéé' jalan inah ke' néh menyat belunan ngan kelunan éh masek jalan inah .
42018036	Hun néh menéng ha' kelunan pinaa' masek jalan inah , inah éh neteng réh , ka' ha' néh , Ha' kelunan kineu' itu' , ha' néh .
42018037	Boh réh bara' ngan néh , Yésus kelunan Nasaret rai , Iah éh lapah siteu' , ha' réh .
42018038	Boh kelunan peseu' nah ngeradau , ka' ha' néh , O Yésus Anak Daud , Ko' pika akeu' , ha' néh .
42018039	Boh kelunan éh lakau tenah jin Yésus meta' kelunan peseu' nah ngeradau kenat , nyohoo' éh kelem awah . Bang bé' kelunan peseu' nah kelem , jaa'-jaa' néh éh ngeradau pelapah ja'au ha' . Ka' ha' néh , O Anak Daud , Ko' pika akeu' , ha' néh .
42018040	Boh Yésus nah mokoo' ke' Néh nyohoo' kelunan tai tebai kelunan peseu' nah tavin Éh . Hun kelunan peseu' inah avéé' tong Yésus , Yésus neteng éh ,
42018041	Ineu' pengeloo' ko' Ké' maneu' ngan ko' , ha' Yésus . Ha' lakei' peseu' nah , O Guru , ko' maneu' ku' omok na'at , ha' néh .
42018042	Boh Yésus bara' kepéh ngan néh ka' , Pengelan ko' éh peka'o ke' nah , ha' Néh .
42018043	Tioo omok éh na'at , la'ah pu'un éh kivu Yésus ngan mejing Allah , kenat péh kekat irah éh na'at éh nah péh , irah péh mejing Allah .
42019001	Lakau Yésus lapah tong leboo' Yerikho .
42019002	La'ah tong leboo' inah pu'un jah kelunan ngaran néh Sakheus , lakei' inah éh pengeja'au réh éh alaa' sukai , kaya' mu'un éh .
42019003	La'ah iah pitah jalan ke' néh omok jam séé' éh Yésus nah , bang bé' éh poléng ta'an néh uban kelunan pinaa' uban iah suti' awah .
42019004	Uban néh kenat inah éh nekedeu' saa' tenah réh , pelapah éh mukat tong kayeu' ara ke' néh omok na'at Yésus hun néh lapah sinah .
42019005	Hun Yésus avéé' sinah Iah na'at kebau ngan bara' ka' ngan Sakheus , O Sakheus , tuhun ke' , rigah ke' , adang dau iteu' akeu' juk tai tong lamin ko' , ha' Néh .
42019006	Tioo tuhun Sakheus alaa' Yésus ngan murung kenin .
42019007	La'ah kelunan pinaa' éh na'at éh kenat , leko réh , selem-selem réh pané , ka' ha' réh , Kelunan inah tai mokoo' tong lamin kelunan penyala' , ha' réh .
42019008	La'ah nekedéng Sakheus ke' néh bara' ngan Tuhan , ka' ha' néh , O lakei' ja'au , akeu' juk petulat kekat livah ké' pekua' kekat éh anah ké' , kenat péh éh nena' ké' ngan kelunan kari . Inah kepéh akeu' juk mena' éh pat kekat tulat ngan kelunan éh jalan ké' kenyo ngan alaa' livah néh awah rai , ha' néh .
42019009	La'ah ka' ha' Yésus kepéh , Dau iteu' irah tong lamin iteu' pu'un alaa' urip , la'ah lakei' inah iah péh jah anak jin pohoo' Abraham , éh pohoo' Yahudi .
42019010	Anak Kelunan tuai ke' Néh pitah ngan pepurip kekat kelunan éh tawang , ha' Néh .
42019011	Lem pengelakau Yésus éh tai leboo' Yérusalem nah , hun Néh danii' lah déhéé' Yérusalem , pu'un irah pinaa' seruh hun Yésus avéé' sinah , barang sioo' inah péh Éh omok Pengeja'au réh . Boh Yésus maneu' jah ha' tapan kepéh ngan kekat kelunan éh menéng ha' Néh pané ngan Sakheus lepah nah .
42019012	Ka' ha' Néh , Pu'un jah kelunan ja'au lakau tai tana' juu' dokoo' kelunan éh tong tana' juu' nah omok alaa' éh pengeja'au réh . La'o inah kelunan éh lakau juu' nah moléé' kepéh tong lamin néh dokoo' irah sinah omok alaa' éh pengeja'au réh .
42019013	Bé' jak éh peleka lakau nah , inah iah tebai kekat kelunan sohoo' néh jah poloo' usah réh , ke' néh mena' jah rigit mas pesiget-siget usah réh . Ka' ha' néh ngan réh , Kelebéé' ké' lakau teu' da' , jian keh pakai rigit iteu' maneu' kereja' pekua' kelunan éh pebelih , dokoo' rigit iteu' omok tai vat kepéh , ha' néh ngan réh .
42019014	Irah kelunan éh pohoo' néh leko éh , inah irah nyohoo' kelunan éh jah tai pané ngan néh , ka' ha' réh , Bé' améé' keloo' ka'au' pengeja'au mé' , ha' réh .
42019015	Na' péh irah éh pané kenat bé' keloo' lakei' ja'au inah pengeja'au réh , adang lakei' ja'au inah pu'un pengeja'au réh ngan moléé' kepéh tong lamin néh . Pelapah iah tebai kelunan sohoo' néh tuai tavin éh ke' néh neteng réh ka' , Kineu' pemakai keh pakai rigit mas ké' rai , ha' néh .
42019016	Ha' jah usah , O amam , pu'un akeu' pakai rigit mas ko' irai ngan hun iteu' pu'un éh avéé' jah poloo' rigit mas kekat néh , ha' néh .
42019017	Ha' lakei' ja'au ngan néh , Jian , jian mu'un kereja' ko' kenat , ka'au' jah kelunan sohoo' éh jam seruh . Uban ko' tigéh lem kereja' ko' éh si'ik nah , akeu' juk maneu' ka'au' pengeja'au tong jah poloo' leboo' kepéh , ha' néh .
42019018	Boh jah usah tuai kepéh tavin éh , ka' ha' néh , O amam , pu'un akeu' alaa' jah rigit mas ko' irai ngan hun iteu' pu'un éh avéé' lemah rigit mas kekat néh , ha' néh .
42019019	Ha' lakei' ja'au ngan néh , Jian , ka'au' péh omok pengeja'au lemah leboo' kepéh , ha' néh .
42019020	La'o inah pu'un jah usah tuai tavin éh kepéh , ha' néh , O amam , pu'un akeu' alaa' rigit mas éh na' ko' ngan ké' irai , iteu' éh neu' ké' , kelebéé' ko' lakau rai pu'un ku' modoo' éh jian-jian lem livah ké' siteu' .
42019021	Medai ku' pakai éh uban ké' jam ka'au' jah kelunan éh mahéng kenin . Pu'un ke' alaa' éh bé' anah ko' , ngan pu'un ke' majau anah irah éh jah , ha' néh .
42019022	Ha' lakei' ja'au ngan néh kepéh , Sa'at ka'au' , ka'au' jah kelunan sohoo' bang bé' ke' jam seruh . Neu' ha' ko' kenat nah , akeu' ngukum ka'au' . ka'au' jam akeu' jah kelunan éh mahéng kenin ngan alaa' livah éh bé' anah ké' mu'un ngan majau tong éh nulah irah éh jah ,
42019023	hun ko' jam éh kenat , kineu' ke' bé' modoo' rigit ké' inah ngan kelunan éh jam pakai éh ke' néh omok vat ngan pinaa' kepéh , ha' néh .
42019024	Boh lakei' ja'au nah bara' ngan kelunan éh pu'un nekedéng sinah nah , ka' ha' néh , Jian ke' alaa' rigit mas inah jin kelunan inah ngan mena' éh ngan kelunan éh pu'un jah poloo' rigit mas irai , ha' néh ngan réh .
42019025	Ha' réh ngan néh , O amam , lakei' inah pu'un tenéh jah poloo' rigit irai ngan néh , ha' réh .
42019026	Ha' lakei' ja'au kepéh , Siget kelunan éh pu'un , omok éh alaa' éh kepéh , bang kelunan éh bé' pu'un anah nah , ineu'-ineu' éh pu'un tong iah inah ke' éh juk nalaa' réh jin iah kepéh .
42019027	Inah la'ah tong irah ayau ké' rai éh bé' keloo' Akeu' pu'un pengeja'au réh , jian keh mihin réh tuai ngan mematai réh tong jumen ké' siteu' , ha' néh ngan réh .
42019028	La'o Yésus maneu' ha' tapan tong rigit mas inah , lakau Éh jin tenah réh masek jalan Néh juk tai leboo' Yérusalem nah .
42019029	Avéé' réh déhéé' leboo' Betpage ngan leboo' Betania tong tapak tokong Saitun nah , sinah Yésus nyohoo' duah usah bakéh Néh lakau tenah .
42019030	Ka' ha' Néh ngan roh , Jian kawah tai leboo' inah . Hun koh avéé' sinah da' , pu'un jah anak keledai éh tenelun réh ta'an koh , bé' jak kelunan pu'un pakai éh tai lakau . Jian koh muka telun néh ngan mihin éh tuai siteu' , ha' Néh . Ha' Néh kepéh ,
42019031	Hun néh pu'un kelunan neteng koh , Kineu' koh maneu' éh kenat , jian koh bara' ngan néh ka' , Uban Guru juk alaa' éh , ha' koh .
42019032	Lakau roh avéé' tong leboo' inah , inah rawah pu'un na'at anak keledai pekua' ha' Yésus bara' ngan roh lepah ri' .
42019033	Hun roh muka telun anak keledai nah , pu'un kelunan neteng roh kineu' éh ke' roh maneu' éh kenat .
42019034	Ha' roh mipa éh , Uban Tuhan juk alaa' éh , ha' roh .
42019035	Boh roh alaa' anak keledai nah ke' roh mihin éh tai Yésus . La'ah kelunan pejat pakai réh tong keledai inah ngan nyohoo' Yésus menyun tong néh lakau jalan keledai inah .
42019036	Tovoo' Néh lakau kenat nah , inah kelunan pinaa' nah pejat pakai réh tong tana' jin tenah Tuhan nah .
42019037	Avéé' réh déhéé' Yérusalem boh réh rahoo' keluat tai Yérusalem , boh kekat kelunan pinaa' nah betéé' kenin murung mu'un-mu'un , ngelahap réh mejing Allah . Murung kenin réh uban kekat penganeu' Tuhan nah pu'un éh ta'an réh tenéh .
42019038	Ka' ha' réh , Mejing ngaran Allah , jian mu'un Iah éh tuai dalem ngaran Allah . Petunuk tong seruga ngan peparen Allah , ha' réh .
42019039	La'ah kelunan éh kivu adet Parisi éh pu'un pemung ngan kelunan pinaa' nah bara' ngan Yésus . Ka' ha' réh , O Guru , jian ke' nyohoo' kekat bakéh ko' inah kelem awah , ha' réh .
42019040	Ha' Yésus ngan réh , Akeu' bara' ngan keh , hun kekat irah kelem , adang kekat bateu' pu'un ngelahap , ha' Néh .
42019041	Hun Yésus avéé' lah tong Yérusalem , mangaa' Éh na'at éh .
42019042	Ka' ha' Néh lem ha' kangaa' Néh , Na' péh dalem jah dau iteu' awah ka'ah jam tong iah éh juk mihin keh pawah . Bang bé' keh jam éh .
42019043	Bang bé' lebéé' la'ah la'o iteu' pu'un kelunan tuai maneu' ka'ah mu'un , adang réh pu'un nyeririt kekat leboo' iteu' ngan mapat kekat jalan keh pah avéé' ka'ah bé' omok kelap .
42019044	Adang réh pu'un tuai mematai kekat ka'ah béé . Kekat leboo' iteu' tasa' béé-béé , bé' pu'un jah-jah éh nekedéng keto . Ke' néh pu'un kenat uban keh mahéng kenin ngan bé' nesen Tuhan éh tuai éh juk purip ka'ah , ha' Néh .
42019045	La'o inah Yésus tai tong Umaa' Allah ke' Néh pekelap kelunan éh pebelih lem néh .
42019046	Ka' ha' Néh ngan réh , Pu'un jah ha' lem surat Allah éh bara' , Umaa' Ké' pu'un nateng réh lamin sebayang , kenat ha' lem surat Allah , bang ka'ah maneu' éh barei' lamin jalan okoo' kelunan éh nekau ngan ngebuyuk réh awah , ha' Néh .
42019047	Siget-siget dau Yésus nebaraa' kelunan lem Umaa' Allah inah . Irah pengeja'au imam ngan irah guru éh nebaraa' tong sohoo' lem Surat Musa ngan irah Kemiti Yahudi , irah keloo' mu'un-mu'un mematai Yésus ,
42019048	bang bé' réh omok uban kelunan pinaa' nah ngelayau kivu Yésus uban irah keloo' mu'un menéng ha' Néh .
42020001	Jah koléé' hun Yésus nebaraa' irah lem Umaa' Allah ngan bara' Rengah Jian ngan réh , irah pengeja'au imam , ngan irah guru éh nebaraa' tong sohoo' lem Surat Musa , pemung ngan kuraa' kekat pengeja'au kelunan Yahudi ,
42020002	ke' réh bara' ngan Néh . Ka' ha' réh , Jian ke' bara' ngan améé' tong éh penganeu' Ko' , séé' éh nyohoo' Ke' maneu' kenat , ha' réh .
42020003	Ha' Yésus ngan réh , Jian keh mipa ha' Ké' tenah da' ,
42020004	La'ah Yohanes Batis rai , séé' nyohoo' éh ngebatis kelunan , kineu' , Allah éh , kineu' , sohoo' kelunan awah éh , ha' Néh ngan réh .
42020005	Boh irah pinaa' paneu' belah irah ke' , ka' ha' réh , Kineu' tam omok mipa ha' Néh kenat nah . Hun tam bara' , Allah éh nyohoo' éh , adang Iah pu'un bara' kepéh , Hun néh kenat kineu' keh bé' ngelan tong Yohanes nah , ha' Néh dat .
42020006	Bang hun tam bara' , Kelunan éh nyohoo' éh , adang kekat kelunan pinaa' nah memateu' tam kepéh , uban irah seruh adang Yohanes Batis nah jah nabi Tuhan , ha' réh .
42020007	Kenat péh irah mipa ha' Yésus , ka' ha' réh kepéh , Bé' mé' jam séé' nyohoo' éh , ha' réh .
42020008	Ha' Yésus ngan réh kepéh , Hun Néh kenat bé' Akeu' omok bara' séé' nyohoo' Akeu' maneu' kekat penganeu' Ké' iteu' , ha' Néh .
42020009	La'o inah Yésus bara' jah ha' tapan ngan réh , ka' ha' Néh , Pu'un jah kelunan éh mulah pulah agun , la'o inah iah nyohoo' kelunan éh jah mihau pulah inah . La'o inah lakau éh tai tana' juu' .
42020010	Tovoo' pulah inah bu'an , iah nyohoo' jah kelunan tai tavin irah éh sohoo' néh mihau pulah inah rai ke' néh omok alaa' buaa' néh . Bang sa'at kenin irah éh mihau pulah nah , irah mipok kelunan sohoo' néh nah ngan nyohoo' éh moléé' awah ngan bé' pu'un mena' ineu'-ineu' ngan néh .
42020011	Boh éh nyohoo' jah kelunan éh jah kepéh tai , kenat péh irah sitai maneu' kelunan inah kepéh , irah mipok éh ngan pekenyaa' éh ngan nyohoo' éh moléé' awah , bé' irah pu'un mena' ineu'-ineu' ngan néh .
42020012	Jah koléé' kepéh iah nyohoo' kelunan éh jah kepéh tai , inah éh keteleu' koléé' néh nyohoo' kelunan tai . Tong kelunan éh tai nah , pinaa' suhat néh neu' réh , boh réh bet éh awah .
42020013	Boh kelunan éh pu'un pulah inah bara' ka' , Kineu' lah ku' da' . Akeu' juk nyohoo' anak usah ké' éh penika ké' mu'un iteu' tai , adang irah omok ngerera' tong anak ké' iteu' da' , ha' néh .
42020014	Bang hun irah éh mihau pulah nah na'at éh tuai , boh irah bara' ka' , Inah savéé' anak lakei' ja'au , jian tam mematai éh boh pulah iteu' omok anah tam mu'un , ha' réh .
42020015	Inah irah alaa' éh ke' réh bet éh jin pulah inah ngan mematai éh , ha' Yésus ngan réh . Ka' ha' Yésus kepéh , Hun réh maneu' éh kenat , kineu' kenin lakei' éh pu'un pulah inah tong irah éh mihau pulah nah .
42020016	Adang néh mematai réh uban réh sa'at , ngan tebai kelunan éh jah kepéh mihau pulah inah , ha' Yésus . Hun réh menéng ha' Yésus pané kenat , pu'un réh bara' ka' , mai pu'un éh kenat da' ha' réh .
42020017	Boh Yésus kepuh réh ngan neteng réh , ka' ha' Néh , Ineu' sin tong ha' surat Allah éh bara' ka' ? Bateu' éh nebet tukeng lamin uban réh seruh éh bé' jian , bateu' inah éh jian mu'un ha' nah .
42020018	Siget-siget kelunan éh tekaleu' tong bateu' inah , suhat ja'au éh ngan bekat usah néh , bang hun bateu' inah pelohoo' tong néh , adang néh pepa' banya' , ha' Yésus .
42020019	La'ah irah guru éh nebaraa' tong sohoo' lem Surat Musa ngan irah pengeja'au imam , tioo pelapah réh juk ngamit Yésus uban réh jam ha' tapan Néh tong lakei' éh pu'un pulah agun nah , ha' Néh maneu' irah ke' éh . Bang bé' réh omok ngamit Éh uban réh medai kelunan pinaa' nah .
42020020	Boh irah mena ngan pitah jalan kepéh hun mah lah réh omok maneu' Éh kenat . Pu'un irah mena' rigit ngan kelunan ke' réh nyohoo' réh tai kivu Yésus pekua' kelunan éh ngelan mu'un , bang réh ngelayoo' awah . Boh réh nyohoo' kelunan inah tai tavin Yésus ngan neteng Éh tong kuraa' arong rungen dokoo' réh pitah ha' néh sala' . Irah maneu' Éh kenat hun Néh sala' ha' ke' réh omok pesala' Éh tong peritah .
42020021	Tai lah kelunan éh alaa' rigit nah tavin Yésus , ka' ha' réh , O Guru , améé' jam kekat ha' Ko' ngan kekat ha' tebaraa' Ko' pu'un éh teneng , bé' ka'au' seruh tong penganeu' kelunan awah , bang pu'un ke' bara' mu'un tong kekat ha' Allah ngan kekat pengeloo' Allah ngan kelunan .
42020022	Uban néh kenat jian ke' bara' ngan mé' , kineu' mé' , tekep mé' mena' sukai mé' ngan raja' Rum ? Kineu' da' , bé' makat mé' mena' éh , ha' réh .
42020023	Bang kejam Yésus irah pané kenat uban réh pitah jalan ke' réh pesala' Éh . Boh Éh bara' ka' ngan réh ,
42020024	Tuai jah rigit pirek keh nah Ké' na'at éh , ha' Néh . Hun Néh alaa' rigit inah , inah Iah na'at éh , ka' ha' Néh , Gaben kelunan ineu' éh ka' . Séé' éh ka' ngaran , ha' Néh . Ha' irah mipa éh , Raja' Rum , ha' réh .
42020025	Ha' Yésus ngan réh kepéh , Hun néh kenat kekat éh anah peritah jian keh mena' éh ngan irah ke' . Kekat éh anah Allah , jian ke' mena' éh ngan Allah ke' , ha' Néh ngan réh .
42020026	Na' péh irah pitah jalan juk pesala' Éh tong ta'an kekat kelunan , bé' réh omok pesala' Éh kenat , boh réh mokoo' kelem awah kepéh , béé kenin réh menéng ha' Néh kenat .
42020027	La'ah pu'un kuraa'-kuraa' kelunan éh kivu adet Saduki tai tavin Yésus . Irah Saduki bé' irah ngelan kelunan éh matai omok betéé' murip kepéh . Inah irah bara' ngan Yésus , ka' ha' réh ,
42020028	O Guru , pu'un ha' lem Surat Musa éh bara' ka' , Hun néh pu'un jah lakei' matai do néh murip keto bang rawah bé' pu'un anak , jian padéé' lakei' éh matai nah alaa' redo baleu' inah dokoo' rawah omok pu'un anak da' , dokoo' anak inah seleket anak lakei' éh matai nah . Kenat ha' lem Surat Musa rai de' , ha' réh .
42020029	Ha' réh kepéh , Pu'un tujuu' usah éh pepadéé' , éh tuken jin irah alaa' redo , bé' lebéé' matai lakei' inah ngan bé' pu'un anak .
42020030	Boh padéé' néh éh tadin jin lakei' éh matai nah alaa' langoo' néh baleu' nah kepéh , kenat péh lakei' inah matai kepéh bé' mena rawah pu'un anak .
42020031	Kenat péh avéé' tong teleu' usah irah éh pepadéé' tujuu' usah nah , pah avéé' irah béé éh tujuu' nah matai béé , bé' pu'un anak .
42020032	La'o inah boh redo baleu' inah matai .
42020033	Hun néh kenat tong dau Tuhan pebetéé' ngan purip kelunan vam , séé' jin belah irah tujuu' usah inah éh omok alaa' redo inah kepéh uban kekat irah tujuu' usah nah pu'un réh lepah pemung ngan redo inah , ha' réh .
42020034	Ha' Yésus mipa réh kepéh , ka' ha' Néh , Kelebéé' kelunan pu'un murip tong tana' iteu' pu'un réh alaa' redo ,
42020035	La'ah lakei' ngan redo péh , hun mah Tuhan pebetéé' réh jin patai réh ngan alaa' urip éh pelinguh , bé' réh alaa' lakei' ngan redo kepéh .
42020036	Irah barei'-okoo' meliket , bé' irah omok matai la'ah , irah lepah anak Tuhan ngan lepah betéé' jin pematai réh .
42020037	La'ah Musa rai péh pu'un éh bara' lenaa' mu'un adang kelunan éh matai omok betéé' murip kepéh . Iah bara' éh lenaa' mu'un kenat hun néh bara' lem surat retek ha' éh bara' tong telo kayeu' mahang bang bé' éh potong . Uban tovoo' inah Musa bara' tong Tuhan , Iah éh Allah éh kenelan Abraham ngan Allah éh kenelan Ishak ngan Allah éh kenelan Yakub , ha' Néh .
42020038	Sin ha' inah , réh teleu' inah , mu'un péh réh lepah matai , bang pu'un réh lepah betéé' murip kepéh , Tuhan éh Allah réh . Bé' Tuhan pengeja'au kelunan hun kelunan petem matai awah , ha' Yésus ngan réh .
42020039	Boh irah guru éh nebaraa' tong Surat Musa bara' ka' ngan Yésus , O Guru , jam mu'un ka'au' pané ngan seruh , ha' réh .
42020040	Bang bé' pu'un séé'-séé' éh makang neteng éh tong ineu'-ineu' kepéh .
42020041	La'ah ka' ha' Yésus ngan réh , Kineu' kelunan omok bara' Kristus tuai jin pohoo' Daud , kineu' réh omok bara' éh kenat ?
42020042	Uban dalem surat Masmur Daud pu'un bara' ka' , Tuhan pu'un bara' ngan Tuhan ké' , Ka' ha' néh , Jian ke' menyun saa' na'au' ké' siteu' ,
42020043	avéé' ké' maneu' kekat ayau Ko' inah barei' lun gem Ko' awah , ha' Néh .
42020044	Hun néh kenat , hun Daud mateng Éh Tuhan , kineu' okoo' kelunan éh pejajii' Allah nah omok tuai jin pohoo' Daud nah , ha' Yésus ngan réh .
42020045	Tovoo' kekat kelunan pinaa' nah menéng ha' Yésus , inah Yésus bara' ngan irah éh bakéh Néh . Ka' ha' Néh ,
42020046	Mavaa' keh jian-jian dai keh lavo' neu' irah guru éh nebaraa' tong Surat Musa . Bau kenin réh keloo' réh lakau pakai kerayung éh kebit , dokoo' kelunan omok na'at ngan sepah réh . Hun réh tai jalan pebelih keloo' mu'un réh menéng ha' kelunan ngajung réh . Kenat péh réh tong lamin sebayang , keloo' réh menyun retek poléng ta'an kelunan pinaa' , kenat péh hun réh tai tong penguman ja'au .
42020047	Pu'un réh ngebuyuk irah redo baleu' ngan alaa' livah réh awah , la'o inah kenat péh réh ngelayoo' awah maneu' jian neu' réh kebit ha' sebayang . Ukum irah inah pelapah bahat jin ukum irah éh jah , ha' Yésus nah .
42021001	La'ah ngejuwak Yésus ngan na'at kelunan kaya' mena' pengena' néh ngan Allah tong umaa' Allah ,
42021002	boh Éh na'at jah redo baleu' éh kari mu'un . Redo baleu' nah pu'un éh mena' duah tasap sin ,
42021003	boh Yésus bara' ka' , Redo baleu' inah mena' éh pelapah ja'au mu'un jin kekat éh nena' irah pinaa' nah .
42021004	Uban kelunan kaya' nah irah éh mena' jin utaa' néh awah , bang redo baleu' inah iah kari mu'un , iah éh mena' kekat anah nah béé , ha' Yésus .
42021005	La'ah pu'un jelua' kelunan bara' tong kekat kejian Umaa' Allah , Jian mu'un layan umaa' inah , ha' réh . Kekat bateu' péh éh palaa' réh suai lamin inah , jian éh , ha' réh , ngan pu'un réh bara' kepéh tong kekat pengena' kelunan inah ngan Allah . Umaa' Allah inah ngan pengena' réh inah , jian mu'un-mu'un éh , seneruh réh . La'ah ha' Yésus ngan réh ,
42021006	Tong kekat éh ta'an keh inah , pu'un jah dau kepéh temurei' bé' pu'un jah bateu' petevan kenat la'ah , adang kekat bateu' nah guram awah , ha' Néh .
42021007	Boh irah neteng éh kepéh , ka' ha' réh , Kineu' kelebéé' la'ah ke' néh kenat da' ? Kineu' éh telana' néh hun néh lepah danii' da' , ha' réh .
42021008	Ka' ha' Yésus kepéh , Jian keh seruh jian-jian dai kelunan petawang keh , uban pinaa' kelunan éh pu'un tuai dalem ngaran Ké' éh bara' ka' , Akeu' néh Tuhan , ngan ka' ha' réh kepéh , Jaka' néh lepah avéé' , ha' réh . Bang hun réh pu'un pané kenat , mai keh kivu réh .
42021009	La'ah hun keh menéng rengah kelunan pekayau , ngan rengah kelunan pesakat ngan maneu' irah éh pohoo' nah ke' , jian keh nesen , adang kekat éh inah avéé' tenah , bang bé' jak éh inah éh ga' néh , ha' Néh .
42021010	Ha' Néh kepéh , Adang jah arong kelunan juk betéé' tai ngayau jah arong kelunan kepéh , ngan irah éh pu'un lem nihau jah peritah , juk tai pekayau ngan irah éh lem nihau peritah éh jah kepéh .
42021011	La'ah tovoo' inah pu'un tegen tana' éh ja'au mu'un , ngan pu'un la'au' éh ja'au mu'un kepéh , ngan pinaa' arong kesakit éh ja'au , ngan pinaa' arong éh pu'un ngedai kenin kelunan , kenat péh tong langit péh pinaa' arong-arong éh tejeu' ta'an réh éh omok telana' ngan réh , ha' Néh .
42021012	Ka' ha' Yésus kepéh , Teka kekat inah juk avéé' , adang pu'un kelunan ngamit ngan peketa keh , adang réh mihin keh besara' lem lamin sebayang ngan irah mena' keh lem lamin tutup , adang réh mihin keh tai besara' tong jumen raja' ngan irah pengeja'au , irah maneu' keh kenat uban pengelan keh tong Akeu' .
42021013	Bang hun réh maneu' keh kenat , inah jalan keh omok bara' Rengah Jian ngan réh .
42021014	Mai keh medai ngan seruh , hun néh pu'un kenat kineu' jalan ké' omok mipa kekat ha' réh da' .
42021015	Uban tovoo' réh ngamit keh da' , adang Ké' pu'un mena' pengejam Ké' ngan keh ke' néh nolong keh pané , pah avéé' irah éh maneu' keh nah , bé' omok ngelawan ngan bé' omok bet ha' keh kepéh da' , ha' Néh .
42021016	Ha' Néh kepéh , La'ah avéé' tinen tamen keh ngan padéé' keh ngan panak keh ngan bakéh keh , pu'un réh mena' keh ngan irah . Adang pu'un jelua' keh penatai réh .
42021017	Adang kekat kelunan pu'un leko mu'un-mu'un tong keh . Irah pu'un maneu' keh kenat uban pengelan keh tong Akeu' ,
42021018	bang na' péh kenat , bé' sapét jah ihat bok keh péh pega' .
42021019	Jian keh ngereken kenin keh , boh keh omok alaa' urip pelinguh , ha' Néh .
42021020	Ka' ha' Yésus kepéh , Hun keh na'at ayau tuai nyeririt leboo' Yérusalem , boh keh jam adang réh juk ngebéé Yérusalem .
42021021	Hun néh pu'un kenat kelunan éh pu'un tong tana' Yudea , jian réh kelap tai tokong , kelunan éh pu'un tong leboo' inah mu'un , jian réh kelap jin sinah , kelunan éh pu'un tong tana' déhéé' Yérusalem , mai réh tai tong leboo' Yérusalem kepéh .
42021022	Uban sioo' inah , inah sioo Tuhan ngukum réh , dokoo' néh pesukup ha' lem surat Tuhan .
42021023	Hun kekat penusah inah pu'un avéé' , pika mu'un irah redo éh nemaléé' , ngan irah éh pu'un anak si'ik . Ja'au mu'un penusah tong tana' iteu' . Rek Tuhan adang éh teneng tong leboo' Yérusalem nah .
42021024	Jelua' kelunan inah penatai réh palaa' po'é , jelua' kepéh narau réh tai tana' éh juu' mu'un . Kelunan éh tengéé' pohoo' jin Yahudi , pu'un irah lakau semah-semah péh tong leboo' Yérusalem kenat , avéé' lebéé' mu'un , pah avéé' pengega' tana' , ha' Néh .
42021025	Ka' ha' Yésus kepéh , Tai pengega' tana' pu'un kuraa'-kuraa' telana' éh tong maten dau ngan tong laséh , kenat péh tong kenyuhai , kenat péh éh tong tana' , pah avéé' kuraa'-kuraa' arong kelunan besau kenin ngan medai mu'un-mu'un menéng barei' ha' savéé' baa' éh pejek atong .
42021026	Pu'un kelunan pelapah tayen medai uban réh seruh tong kekat éh juk avéé' tong tana' , uban maten dau ngan laséh ngan kenyuhai ngan kekat inah béé , pu'un piso jin retek néh bu'un .
42021027	La'o inah Anak Kelunan pu'un avéé' lah lem jah avun ngan kekat penyukat ngan pengejian Néh kepéh .
42021028	Hun kekat penusah inah pu'un , jian keh nekedéng ngan nerepan uban savéé' Tuhan danii' mu'un , ha' Yésus .
42021029	Boh Yésus bara' jah ha' tapan ngan réh , ka' ha' Néh , Seruh keh tong ha' tapan tong inan ara ngan kekat arong inan buaa' éh jah kepéh .
42021030	Hun keh na'at éh ngelerong adang keh nesen bé' lebéé' la'ah da' , adang néh bu'an .
42021031	Barei' inah péh hun keh na'at kekat penusah inah , nesen keh jaka' Allah juk tuai Pengeja'au , danii' mu'un lah éh , ha' Néh .
42021032	Ka' ha' Yésus kepéh , Seruh keh jian-jian , kekat éh benara' ké' iteu' , adang néh pu'un kenat sioo' urip kelunan Yahudi éh murip hun iteu' .
42021033	Langit ngan tana' juk salai béé , bang kekat ha' tebaraa' ké' , adang néh pu'un petem kenat mu'un , ha' Yésus nah .
42021034	Ka' ha' Yésus kepéh , Seruh keh jian-jian , mai keh telalau kuman nyahan mesep pah avéé' keh mavuk , ngan mai keh taleu neu' penusah éh pu'un tong tana' , dai Tuhan beleka' avéé' lem keh bé' nerepan éh .
42021035	Uban dau savéé' Tuhan pu'un éh pekua' ka'an éh teneng tong viheu' .
42021036	Seruh keh jian-jian ngan ngelayau sebayang , dokoo' keh omok gahang ngan omok ngeretep , dokoo' keh omok nekedéng tong jumen Anak Kelunan hun Néh tuai kepéh , ha' Yésus ngan réh .
42021037	Sioo' inah péh Yésus nebaraa' réh lem Umaa' Allah ngan siget merem pu'un éh tai tokong Saitun .
42021038	Siget ngivun ngioo' éh dau peka' , inah kelunan pinaa' tai Umaa' Allah ke' réh omok menéng ha' Néh .
42022001	La'ah lepah danii' tong Dau Ja'au Roti éh bé' pu'un tawan pekevat , éh nateng Paska .
42022002	Tovoo' inah irah pengeja'au imam ngan irah guru éh nebaraa' tong Surat Musa , pitah jalan juk mematai Yésus , kelebéé' kelunan pinaa' nah bé' jam éh jak uban medai réh tong kelunan pinaa' nah .
42022003	Boh Sitan tai masek lem kenin Yudas Iskariot . Yudas nah jah usah jin bakéh Yésus éh jah poloo' duah usah nah .
42022004	Tai Yudas tavin irah pengeja'au imam ngan pengeja'au irah seradu éh mavaa' Umaa' Allah , ke' néh pakat ngan réh tong jalan néh omok mena' Yésus ngan réh .
42022005	Jian kenin réh menéng ha' néh kenat , ngan irah jajii' hun Yudas mena' Yésus ngan réh kenat , omok réh mena' rigit ngan néh .
42022006	Yudas péh pu'un pekua' kenin néh ngan réh , iah pitah jalan hun mah-mah péh éh omok mena' Yésus ngan réh , kelebéé' kelunan pinaa' nah bé' jam éh .
42022007	Avéé' tong Dau Ja'au Roti éh bé' pu'un tawan pekevat , inah éh tong dau réh mematai domba , ka'an éh kinan réh tovoo' réh maneu' Dau Ja'au Paska .
42022008	La'ah ka' ha' Yésus ngan Péterus rawah Yohanes , Jian kawah tai petenup ka'an kinan tam tong Dau Ja'au Paska , ha' Néh .
42022009	Ka' ha' rawah ngan Néh , Semah mo petenup éh da' , ha' roh .
42022010	Ha' Néh ngan roh kepéh , Menéng koh , hun koh tai tong leboo' pu'un jah lakei' sinah nyelalang koh , lakei' inah da' pu'un éh nyu'un jah tajau jalan baa' . Jian koh kivu éh taket tong lamin
42022011	ngan bara' ngan kelunan éh pu'un lamin inah , Ha' Guru neteng , Semah lamin éh jalan ké' omok kuman ka'an éh penatai tam sioo' tam maneu' Dau Ja'au Paska , éh dokoo' Ké' omok pemung kuman éh ngan irah bakéh Ké' , kenat ha' keh ngan néh .
42022012	Boh lakei' ja'au inah bara' jah lamin ngan koh , lamin inah lamin ja'au ngan petevan , ngan kekat éh juk penakai koh petenup Dau Ja'au inah , pu'un éh tong lamin inah . Sinah koh tai petenup éh , ha' Yésus ngan roh .
42022013	Boh roh tai , pu'un rawah na'at pekua' mu'un barei' éh benara' Yésus ngan roh ri' , boh roh petenup Dau Ja'au inah sinah .
42022014	Tovoo' réh juk kuman tong Dau Ja'au Paska , Yésus menyun pemung ngan irah lawah Néh .
42022015	Ka' ha' Néh ngan réh , Jin sahau rai Akeu' gahang kenin juk na'at dau iteu' pu'un , jalan Ké' omok kuman penguman paska iteu' ngan keteleu' teka Ké' keta ngan matai .
42022016	Uban Akeu' bara' ngan keh , bé' Akeu' kuman penguman paska iteu' la'o iteu' kepéh , pah avéé' réh jam sin néh mu'un hun Allah pu'un pengeja'au .
42022017	La'o inah boh Yésus alaa' sawan baa' ngan bara' jian kenin ngan Allah . Ka' ha' Néh ngan réh , Jian keteleu' alaa' baa' iteu' ngan petulat éh belah ka'ah ke' ,
42022018	uban Akeu' bara' ngan keh , jian la'o iteu' bé' Akeu' mesep baa' agun kepéh pah savéé' jaka' Allah Pengeja'au , ha' Néh .
42022019	La'o inah Iah alaa' roti ngan bara' jian kenin ngan Allah ngan Iah memutui éh ke' Néh mena' éh ngan réh , ka' ha' Néh , Iteu' néh seleket usah Ké' éh nena' Ké' ngeliwah ka'ah , jian keh kuman éh jalan keh petesen kenin keh tong Akeu' , ha' Néh .
42022020	Kenat péh la'o réh kuman , inah Iah mena' baa' ngan réh , Ka' ha' néh ngan réh , Baa' iteu' , inah éh seleket dahaa' Ké' éh juk nena' Ké' ngeliwah ka'ah , éh dahaa' Ké' éh maneu' jajii' maréng neu' Tuhan ngan kekat kelunan .
42022021	Jian keh menéng ha' Ké' , kelunan éh juk memalo Akeu' pu'un éh mokoo' ngan Ké' siteu' .
42022022	Adang Anak Kelunan matai pekua' barei' pengeloo' Tuhan , bang tusah mu'un-mu'un ngan kelunan éh memalo Ku' nah , ha' Néh ngan réh .
42022023	Boh irah pané belah irah ke' seruh , séé' éh juk memalo éh kenat .
42022024	La'ah irah bakéh Yésus paneu' seruh séé' éh omok ja'au ngaran jin belah réh .
42022025	Ka' ha' Yésus ngan réh , Kekat raja' tong tana' pu'un penyukat néh bau kelunan éh lem nihau néh , ngan kekat pengeja'au peritah pu'un pesebila ngan kelunan pinaa' ngan balang lem kenin réh .
42022026	Bang bé' éh kenat tong ka'ah iteu' . Bang kelunan éh ja'au urip jin belah ka'ah , jian éh seruh usah néh barei'-okoo' éh si'ik , ngan iah éh pengeja'au keh , jian éh pekua' barei' kelunan sohoo' awah .
42022027	Séé' éh kelunan ja'au , kineu' , iah éh menyun kuman . Kineu' , kelunan sohoo' éh petubo éh . Kelunan éh menyun kuman nah , adang iah éh ja'au . Bang Akeu' iteu' pu'un Ku' belah ka'ah pekua' barei' kelunan sohoo' awah .
42022028	Pu'un ka'ah pemung ngan Ké' dalem kekat penusah Ké' rai , bé' keh bet Akeu' ,
42022029	ngan hun iteu' barei' Tamen ké' mena' penyukat ngan Ké' jalan Ké' omok pengeja'au kekat kelunan , kenat péh Akeu' mena' penyukat Ké' ngan keh kepéh .
42022030	Adang ka'ah pu'un kuman pemung ngan Ké' tovoo' Ké' tuai Pengeja'au ngan mihau kekat kelunan béé , inah kepéh ka'ah omok alaa' penyukat dokoo' keh omok petuneng jah poloo' duah betah pohoo' Israel , ha' Néh .
42022031	Ka' ha' Yésus kepéh , O Simon , menéng ke' jian-jian , Sitan juk tupat kenin keteleu' béé ke' néh juk mega' keh jin pengelan keh , kua' barei' ipaa' ngan upih parai éh palit hun réh napan éh . Kenat péh Sitan juk mega' pengelan keh .
42022032	Na' péh éh tupat keteleu' kenat , Akeu' pu'un bara' keh lem sebayang Ké' Simon , jalan pengelan ko' pu'un reken , ha' Néh . Tovoo' ko' pekoléé' kenin , tekep ke' ngereken irah padéé' ko' .
42022033	Ka' ha' Péterus kepéh , O Tuhan , hun ké' pemung ngan Ko' Tuhan , na' péh réh na' ku' lem lamin tutup , ngan na' péh réh mematai ku' mu'un , keloo' akeu' kenat hun néh ketem ka'au' , ha' néh .
42022034	Ka' ha' Yésus kepéh , O Péterus , bé' éh kenat , lem dau iteu' bé' jak iap sakui ngelangéé' , neu' kenin ko' medai , pu'un ke' ngaken teleu' koléé' bara' , Bé' akeu' jam Iah , ha' Yésus ngan néh .
42022035	La'ah Yésus neteng irah éh bakéh Néh , ha' Néh , Kineu' keteleu' , hun Ké' nyohoo' keh lakau sahau rai hun Ké' meta' keh mihin gaweng ngan rigit ngan kasut ngan bék keh rai kineu' , pu'un ineu'-ineu' éh bé' sukup ngan keh , ha' Néh . Ha' irah bakéh Néh , Bé' , hun irai kekat néh béé pu'un éh sukup , ha' réh .
42022036	Ka' ha' Néh kepéh , Bang hun iteu' tengéé' mu'un éh jin sahau rai , séé'-séé' éh pu'un rigit ngan pu'un gaweng , jian éh mihin éh . Hun kerayung néh pu'un , jian éh melih éh dokoo' néh omok melih po'é palaa' rigit tong kerayung inah .
42022037	Hun iteu' Akeu' bara' kenat ngan ka'ah uban kekat ha' lem surat Allah éh bara' , Pu'un irah maneu' éh pekua' irah éh pu'un penyala' mu'un , kekat ha' inah pu'un éh teneng tong Akeu' mu'un . Uban kekat éh lepah senurat réh tong Akeu' , adang néh pu'un avéé' tong Akeu' pekua' éh senurat réh kenat , ha' Yésus ngan réh .
42022038	Ha' irah bakéh Néh kepéh , O Tuhan , pu'un po'é duah siteu' ne' , ha' réh . Ha' Yésus kepéh , Ma'o lah , ha' Néh .
42022039	La'o inah Yésus musit jin lamin éh jalan Néh kuman Dau Ja'au nah , ke' Néh tai tokong Saitun barei' kemalai Néh , ngan irah bakéh Néh pu'un kivu Éh .
42022040	Hun réh avéé' sitai Iah bara' ka' ngan réh , Jian keh mekat sebayang dai keh teneng tong tenupat Sitan , ha' Néh ngan réh .
42022041	Boh éh piso jin irah kejuu' jah neput nah kejuu' , boh éh ngejekuu' lep Néh ngan sebayang .
42022042	Ka' ha' sebayang Néh , O Tamen , hun néh lem pengeloo' Ko' mai ke' buhaa' pengeketa iteu' teneng tong Akeu' bang jian éh kivu pengeloo' Ko' awah , ha' sebayang Néh .
42022043	Boh jah meliket tuai jin seruga ke' néh ngegahang usah Yésus .
42022044	Jaa'-jaa' néh Yésus sebayang dalem kebesau Néh éh ja'au mu'un , pah avéé' usah Néh ripoo' neu' sana Néh ngan sana Néh tétéé' tong tana' barei' tétéé' dahaa' rai .
42022045	La'o Néh sebayang kenat , Iah moléé' tai irah bakéh Néh kepéh . Iah na'at irah pegen awah uban réh mutau .
42022046	Boh Éh pané ngan réh , ka' ha' Néh , Kineu' keh pegen kenat . To'ot keh ngan sebayang dai keh teneng tong tenupat Sitan , ha' Néh .
42022047	Lem Yésus to pané ngan irah éh bakéh Néh , inah savéé' kekat kelunan pinaa' éh juk ngamit Éh . La'ah Yudas , éh jah usah jin belah irah bakéh Néh éh jah poloo' duah usah nah , iah éh mihin kelunan pinaa' nah tavin Yésus . Tuai éh juk marek Yésus .
42022048	Boh Yésus pané ngan Néh , ka' ha' Néh , O Yudas , ka'au' juk marek Anak Kelunan kenat , seleket ko' bara' , padéé' , éh mu'un néh dokoo' ko' memalo Akeu' awah , ha' Néh .
42022049	Hun irah bakéh Yésus na'at kelunan pinaa' nah juk ngamit Iah , boh réh pané , ka' ha' réh , Tuhan kejeraa' mé' meta réh palaa' po'é mé' teu' , ha' réh .
42022050	Pu'un jah usah ngan Yésus sinah , éh tioo menat po'é néh ke' néh mesap kelingen saa' na'au' jah kelunan éh ripen Imam éh pengeja'au kekat imam .
42022051	Boh Yésus bara' ka' ngan Néh , Mai ke' maneu' kenat , ha' Néh . Boh Yésus ngamit suhat kelingen lakei' inah ke' Néh peka'o éh .
42022052	Boh Yésus pané ngan irah pengeja'au imam , ngan irah seradu éh mavaa' Umaa' Allah , ngan irah pengeja'au kelunan Yahudi éh pu'un tai sinah ke' réh ngamit Yésus nah . Ka' ha' néh ngan réh , Kineu' ka'ah tuai siteu' ketem po'é ngan pipok barei' juk ngamit jah kelunan éh pu'un maneu' sa'at mu'un .
42022053	Siget dau pu'un Akeu' ngan keh tong Umaa' Allah , bang bé' keh tuai sinah ngamit Akeu' . Bang hun iteu' Allah kejeraa' keh maneu' Akeu' , uban sioo' kesa'at jin merem , pu'un penyukat .
42022054	La'ah irah ngamit Yésus ngan mihin Éh tai lamin Imam éh pengeja'au kekat imam . Pu'un Péterus kivu Éh bang bé' éh makang tai tepih tong Yésus .
42022055	Pu'un jah luten éh kenahang réh tong lamin , sinah Péterus tai mokoo' ngan irah éh ngereu' sinah .
42022056	Pu'un jah redo lemanai , redo inah kelunan sohoo' , iah na'at Péterus menyun déhéé' luten , inah iah kepuh Péterus , boh éh bara' ka' , Iteu' jah kelunan éh pu'un ngan lakei' inah rai de' , ha' néh .
42022057	Boh Péterus ngaken , ka' ha' néh , bé' akeu' jam iah , ha' néh .
42022058	Bé' makat lebéé' la'o inah , boh jah lakei' kepéh na'at éh . Ha' lakei' inah ngan néh , ka'au' iteu' néh jah jin irah inah rai de' , ha' néh . Boh Péterus mipa éh , ka' ha' néh , bé' éh akeu' dat , ha' néh .
42022059	La'o inah kepéh , tipet mesak jah na'o kelebéé' , pu'un jah lakei' éh jah kepéh bara' tong Péterus . Ha' lakei' inah , Adang lakei' inah pebakéh mu'un ngan kelunan inah rai de' , uban iah péh kelunan jin Galilia , ha' néh .
42022060	Ha' Péterus , Bé' akeu' jam éh kunah ko' inah , bé' mu'un akeu' jam kelunan inah , ha' néh . Tovoo' Péterus pané kenat pu'un iap ngelangéé' .
42022061	Boh Tuhan pupah kepuh Péterus , tioo tesen Péterus tong ha' Tuhan hun Néh bara' ka' ngan néh ri' , Bé' jak iap sakui ngelangéé' adang pu'un ka'au' ngaken akeu' teleu' koléé' , ha' ri' .
42022062	Boh Péterus musit ngan mangaa' mu'un-mu'un besau kenin .
42022063	Kekat kelunan éh ngamit Yésus nah pu'un réh peja' Éh , ban ngan mipok Éh ngan maneu' Éh mu'un-mu'un .
42022064	Boh irah ngejeret maten Néh , ngan mala' maneu' Éh . Ka' ha' réh neteng Éh , séé' éh mipok ke' ri , ko' bara' ngaran néh , ha' réh .
42022065	Ngan pinaa' arong ha' réh maneu' Éh ngan pekenyaa' Éh .
42022066	Hun dau rema kekat irah pengeja'au kelunan Yahudi ngan irah pengeja'au imam , ngan irah guru éh nebaraa' tong Surat Musa , pu'un réh petipun . Boh réh mihin Yésus tong jumen Komiti sebayang Yahudi .
42022067	Ka' ha' réh ngan Néh , Jian ke' bara' ngan améé' , kineu' ke' , ka'au' Kristus éh pejajii' Allah , ha' réh . Ka' ha' Yésus mipa réh , Na' péh Akeu' bara' ngan keh , bé' keh ngelan ha' ké' .
42022068	Na' péh Ku' neteng keh tong ineu'-ineu' péh , bé' keh keloo' mipa ha' ké' .
42022069	Jin la'o iteu' Anak Kelunan pu'un mokoo' saa' na'au' Allah éh matek bau , ha' Néh .
42022070	Ka' ha' réh ngan Néh kepéh , Hun néh kenat kineu' ke' , ka'au' éh Anak Tuhan Allah ? Ha' réh . Ha' Yésus ngan réh , Kenat éh ha' ka'ah bara' Akeu' , ha' Néh .
42022071	Boh réh bara' ka' kepéh , Hun iteu' bé' makat uleu' juk pitah kelunan éh jah éh omok bara' tong Iah , uban uleu' tengéé' lepah menéng atek ha' usah néh mu'un bara' iah Anak Allah , ha' réh .
42023001	La'o inah kekat kelunan pinaa' nah mihin Yésus tai tavin Pilatus
42023002	ke' réh maneu' Éh ngan pesala' Éh tong jumen Pilatus nah . Ka' ha' réh ngan Pilatus , Pu'un améé' ngamit kelunan iteu' uban Néh petawang pohoo' améé' . Uban pu'un Éh bara' , Mai réh mena' sukai ngan raja' Rum . Uban Iah Éh pengeja'au kunah Néh , ngan ha' Néh kepéh , Iah éh Kristus Raja' améé' , kunah Néh ri' de' , ha' réh ngan Pilatus .
42023003	Boh Pilatus neteng Yésus nah kepéh , Ka' ha' néh , Kineu' ke' , ka'au' néh Raja' kelunan Yahudi kei , ha' néh . Ka' ha' Yésus mipa éh kepéh , Barei' ha' ko' inah néh éh , ha' néh .
42023004	Boh Pilatus bara' ngan irah pengeja'au imam ngan irah kelunan pinaa' nah kepéh , ka' ha' néh ngan réh , Bé' akeu' jam ineu'-ineu' penyala' Néh éh ke' Néh tekep kenukum , ha' Pilatus .
42023005	Jaa'-jaa' néh réh bara' kepéh , ka' ha' réh , Neu' ha' tebaraa' Néh , inah Iah pebetéé' kenin kelunan pinaa' ke' réh pekayau belah irah ke' . Pu'un Éh pebetéé' kenin kelunan tong tana' Galilia pah avéé' tutuh tana' Yudea , ngan hun iteu' kepéh inah Iah tuai siteu' , ha' réh ngan Pilatus .
42023006	Hun Pilatus menéng ha' réh bara' éh kenat , boh éh neteng réh , Ka' ha' néh , Kineu' kelunan iteu' , pu'un éh jin tana' Galilia , ha' néh .
42023007	Hun néh jam Yésus nah jin tana' Galilia , iah nyohoo' kelunan mihin éh tavin Herodis , uban tana' Galilia nah pu'un éh lem nihau Herodis ngan pu'un Herodis nah tong Yérusalem sioo' inah .
42023008	Murung kenin Herodis na'at Yésus tavin éh , uban lebéé' tenéh iah juk na'at Éh , uban pinaa' ha' éh lepah nenéng néh tong Néh . Lepah lebéé' tenéh éh juk temeu' ngan Néh uban néh keloo' na'at Yésus maneu' jah telana' ja'au éh tejeu' ta'an néh .
42023009	Kenat péh pinaa' arong rungen éh teneteng Herodis ngan Yésus , bang bé' Yésus mipa ineu'-ineu' éh teneteng lakei' inah .
42023010	Boh irah pengeja'au imam ngan irah guru éh nebaraa' tong Surat Musa nekedéng maneu' Éh mu'un-mu'un ke' réh pesala' Éh .
42023011	La'ah Herodis pemung ngan irah seradu peja' Yésus ngan pekenyaa' Éh . Pu'un réh pekerayung Éh palaa' jah kerayung éh jian mu'un , ke' réh mala' Éh ngan nyohoo' Éh moléé' kepéh tai Pilatus .
42023012	La'ah Pilatus rawah Herodis nah , bé' rawah jam pekua' kenin bu'un , bang tong dau inah , inah éh bu'un roh pebakéh .
42023013	Boh Pilatus tebai kekat pengeja'au imam ngan kekat pengoloo' ngan kekat pohoo' Yahudi petipun .
42023014	Boh Pilatus bara' ngan réh , ka' ha' néh , Pu'un ka'ah mihin kelunan iteu' tavin akeu' , ha' keh Iah pu'un petawang kekat kelunan , ha' keh . Akeu' lepah petuneng Éh mu'un-mu'un tong jumen keh béé , bang bé' jah-jah sala' Néh éh kejam ké' éh barei' ha' keh bara' sala' Néh inah .
42023015	Kenat péh Herodis , bé' Herodis jam sala' kelunan iteu' , inah iah nyohoo' Éh moléé' tavin akeu' kepéh . Bé' mu'un pu'un penyala' Néh éh ke' Néh tekep réh ngukum Éh matai .
42023016	Uban néh kenat jian akeu' nyohoo' réh mipok Éh awah la'o inah ngelepu Éh , ha' Pilatus .
42023017	Pilatus pané kenat uban néh seruh juk maneu' éh pekua' éh kemalai néh . Uban siget ta'un tovoo' irah Yahudi maneu' Dau Ja'au Paska , malai Pilatus ngelepu jah kelunan jin lamin tutup .
42023018	Pelapah kelunan pinaa' nah pané ngan ja'au ha' , ka' ha' réh , Mematai awah Éh , Barabas nah ko' ngelepu ngan améé' , ha' réh .
42023019	Barabas nah pu'un éh lem lamin tutup neu' néh pebetéé' kenin kelunan pinaa' ke' réh pekayau belah irah ke' , inah kepéh , uban usah néh tengéé' pu'un mematai kelunan lepah .
42023020	Kenin Pilatus juk ngelepu Yésus nah awah , inah iah pané ngan kelunan pinaa' nah jah koléé' kepéh ,
42023021	bang jaa'-jaa' néh réh bika' kepéh , ka' ha' réh , Ke' ko' mematai Éh tong salib , ke' ko' mematai Éh tong salib , ha' réh .
42023022	Boh Pilatus neteng réh kepéh , inah keteleu' koléé' néh neteng réh , ka' ha' néh , Ineu' éh kesa'at Néh , ineu' éh neu' Néh . Bé' akeu' jam kesa'at ineu' éh neu' Néh ke' Néh tekep ukum matai , jian ku' nyohoo' kelunan mipok Éh ngan ngelepu Éh awah , ha' néh .
42023023	Bang jaa'-jaa' néh réh bika' kepéh , ja'au ha' réh , nyohoo' Pilatus mematai Éh tong kayeu' salib . Tai ga' néh uban réh bika'-bika' nah , Pilatus pu'un kivu sohoo' réh .
42023024	Inah Pilatus ngukum Éh matai pekua' éh pengeloo' réh nah .
42023025	Pu'un Pilatus ngelepu kelunan éh kevéléé' réh , kelunan inah pu'un lem lamin tutup neu' néh pebetéé' kenin kelunan pinaa' ngan neu' néh mematai kelunan . Kelunan inah éh kelepu Pilatus nah , Yésus nah kenukum néh nena' néh Éh ngan réh ke' réh maneu' Éh kivu pengeloo' réh awah .
42023026	La'ah irah alaa' Yésus ke' réh mihin Éh tai retek réh mematai Éh . Lem réh lakau inah , inah irah selalang ngan jah kelunan jin tana' Kirene , ngaran néh Simon . Kelunan inah tuai jin dayah juk tai Yérusalem , inah irah ngamit éh ke' réh nyohoo' éh nyu'un salib nyeliko Yésus nah .
42023027	Pu'un kelunan pinaa' kivu Yésus nah . Belah kelunan pinaa' nah pu'un kuraa'-kuraa' redo éh mangaa' ngan nirau mu'un-mu'un pika Yésus .
42023028	Boh Yésus pupah na'at réh , ka' ha' Néh ngan réh , O redo jin leboo' Yérusalem , mai keh mangaa' pika Akeu' , bang mangaa' keh pika usah ka'ah ke' , ngan pika anak ka'ah ke' .
42023029	Uban tovoo' penusah avéé' , pinaa' kelunan juk bara' ka' ha' , kekat redo éh nyalun éh bé' pu'un anak ngan éh bé' pétéé' anak , inah éh jian , ha' réh .
42023030	Sioo' inah kepéh pu'un kelunan nyohoo' berusu' pelohoo' tong réh ke' réh matai , kenat péh irah nyohoo' tokong melim réh .
42023031	Bang hun réh maneu' kekat kesa'at iteu' tong kayeu' éh mata keto , kineu' éh juk neu' réh kepéh tong kayeu' éh lepah mesak , ha' Néh .
42023032	Boh réh alaa' duah usah kelunan éh maneu' sa'at ke' réh mematai roh pemung ngan Yésus .
42023033	Hun réh avéé' tong tana' éh retek ngaran néh , Tulang Ulun , boh réh memaku' Yésus tong salib , kenat péh rawah éh maneu' sa'at nah , jah usah saa' na'au' , jah usah kepéh saa' kabéng Néh .
42023034	La'ah Yésus sebayang ngan Tamen Néh , ka' ha' Néh , O Tamen , jian Ke' pika irah uban bé' irah nesen tong penganeu' réh kenat , ha' Néh . Boh irah nyunga' bateu' dokoo' réh petulat pakai Yésus nah .
42023035	Kelunan pinaa' nah nekedéng sinah na'at kekat penganeu' réh , kenat péh irah na'at penganeu' irah pengoloo' Yahudi éh peja' Yésus nah . Ka' ha' réh peja' Éh , Iah pu'un purip irah éh jah lepah rai , hun Néh mu'un iah éh Kristus éh kevéléé' Tuhan , jian Éh purip usah Néh tengéé' , ha' irah ja'au peja' Éh .
42023036	Kenat péh kekat irah seradu peja' Yésus , tai réh danii' tong Néh ke' réh juk mena' baa' agun ngan Néh .
42023037	Ka' ha' réh ngan Néh , Hun néh mu'un ka'au' éh Raja' kelunan Yahudi , jian ke' purip usah Ko' tengéé' , ha' réh .
42023038	Boh réh nyurat jah surat bau Néh , ka' ha' réh tong surat inah , Iteu' éh Raja' kelunan Yahudi , ha' tong surat inah .
42023039	La'ah sa'at ha' jah usah rawah éh senalib pemung ngan Yésus nah maneu' Yésus , ka' ha' néh , hun néh ka'au' éh Kristus éh senohoo' Allah ko' purip usah ko' tengéé' ngan amo péh ha' néh .
42023040	Boh lakei' éh jah nah kepéh meta' éh pané kenat . Ka' ha' néh , Eii , kineu' ke' , bé' ke' medai tong Allah ke' ko' pané kenat . Tuah iteu' pekua' kenukum réh matai .
42023041	Bé' irah sala' maneu' toh kenat , uban neu' kesa'at toh . Bang tong lakei' inah bé' pu'un kesa'at ineu'-ineu' neu' Néh , ha' néh .
42023042	Boh éh bara' ngan Yésus kepéh , ka' ha' néh , O Yésus , hun ko' Raja' , mai ke' bet akeu' , ha' néh .
42023043	Ha' Yésus ngan néh kepéh , Akeu' bara' ngan ko' , dau iteu' péh adang ka'au' omok pemung ngan Ké' tong seruga , ha' Yésus ngan néh .
42023044	Ngioo' barei' dau pejek , pelapah merem barei' lepok merem rai pah tipo tana' , bé' pu'un ada maten dau avéé' dau kuba' .
42023045	Livah éh neu' réh tapé tong Umaa' Allah pejéé' kua' ke ja'au .
42023046	Boh Yésus pané ngan ja'au ha' . Ka' ha' Néh , O Tamen , Jian Ke' alaa' laset Ké' , ha' Néh . La'o inah béé laset Néh .
42023047	Hun pengeja'au seradu na'at éh kenat , boh éh mejing Allah , ka' ha' néh , Adang kelunan iteu' kelunan éh jian mu'un , ha' néh mejing Allah .
42023048	Kelunan pinaa' éh pu'un sinah hun réh na'at kekat inah , boh réh moléé' ngan tepap kebah réh uban réh besau kenin .
42023049	Kekat irah éh malai ngan Yésus , avéé' irah redo éh pu'un kivu éh jin tana' Galilia nah , nekedéng juu' si'ik na'at kekat éh pu'un nah .
42023050	La'ah pu'un jah kelunan jin Arimatia éh leboo' Yahudi , ngaran kelunan inah Yusup . Kelunan inah kelunan éh jian ngan teneng éh lem kekat penganeu' néh kebit kenin néh mena jaka' Allah Pengeja'au . Yusup nah jah usah jin belah irah pengeja'au Komiti sebayang Yahudi , bang bé' éh pekua' kenin ngan irah éh maneu' ngan mematai Yésus nah .
42023051	
42023052	Tai éh tavin Pilatus ke' néh menyat éh kejeraa' éh alaa' patai Yésus nah .
42023053	Boh Yusup nah alaa' patai inah ke' néh petuhun éh jin kayeu' salib ngan ke' néh mutup éh lem livah éh kapan ke' néh modoo' éh lem luvang tanem bateu' . Luvang tanem bateu' inah maréng éh bé' jak réh sakui modoo' patai kelunan tong néh .
42023054	La'ah tovoo' Yusup nah maneu' inah , inah éh dau lemah , éh dau teka Dau Posot réh .
42023055	La'ah irah redo éh kivu Yésus jin Galilia nah , pu'un réh kivu Yusup ngan na'at tanem bateu' inah ngan na'at kineu' pengodoo' néh patai Yésus nah lem tanem inah .
42023056	Boh irah redo nah moléé' kepéh ke' réh petenup apo buaa' éh jian ba'oo' ngan nyak éh jian ba'oo' ke' réh juk maneu' éh tong patai Yésus nah . Avéé' tong Dau Posot nah mokoo' awah réh pekua' sohoo' lem Surat Musa .
42024001	Tong dau migu bé' jak éh sakui rema , inah kekat irah redo tai tanem inah , mihin apo tulin éh jian ba'oo' éh lepah petenup réh nah .
42024002	Hun réh avéé' tong néh , boh réh na'at bateu' éh palaa' réh matep ubaa' luvang tanem nah lepah keluvit réh tenéh .
42024003	Boh réh masek lem tanem inah bang patai Yésus nah bé' pu'un éh sinah ta'an réh kepéh .
42024004	Nekedéng réh sinah ngan bé' réh jam seruh éh kenat , boh réh ulak na'at duah usah nekedéng déhéé' réh éh pu'un pakai mening mu'un .
42024005	Medai mu'un irah redo inah , tioo kuba' réh tong tana' menéng ha' rawah inah bara' ngan réh ka' , Uban ineu' ka'ah pitah kelunan éh murip belah irah matai ,
42024006	bé' Éh pu'un siteu' lah , Iah lepah betéé' tenéh . Jian keh seruh ha' Néh ngan keh hun Néh tong tana' Galilia rai ,
42024007	ka' ha' Néh rai de' , Anak Kelunan nena' réh lem kamit kelunan éh sa'at dokoo' réh mematai Éh tong kayeu' salib , ngan tong keteleu' dau adang Iah betéé' ngan murip kepéh , ha' Néh ngan keh lepah rai de' , ha' roh ngan réh .
42024008	Boh irah redo inah petesen kepéh tong ha' Yésus kenat ngan réh lepah nah .
42024009	Moléé' réh ngan bara' kekat rengah inah ngan irah bakéh Yésus éh jah poloo' jah usah nah , ngan bara' éh ngan irah éh jah péh éh pemung ngan réh sinah .
42024010	Ngaran jelua' irah redo inah , Meriam Magdalena jah , Yohana jah , Meriam tinen Yakub jah , pu'un kepéh irah redo éh jah éh pemung ngan réh teleu' . Kekat irah redo inah pu'un bara' kekat rengah inah ngan irah lawah Tuhan .
42024011	Bang irah lawah seruh kekat éh benara' irah redo inah ha' réh palui awah , bé' irah ngelan éh .
42024012	Boh Péterus betéé' ke' néh nekedeu' tai tanem inah kepéh . Iah numau na'at lem néh , bang bé' pu'un ineu'-ineu' éh barei' kelunan ta'an néh sinah , bang livah éh palaa' réh mutup patai Yésus nah awah éh pu'un ta'an néh . Moléé' éh ngan seruh-seruh tong kekat inah nah , bé' éh jam éh .
42024013	Tong dau inah ke' éh pu'un duah usah bakéh Yésus éh pemung ngan réh éh pepané iri' , rawah inah lakau tai leboo' Émaus , Émaus nah memutui dau lakau jin Yérusalem kejuu' néh .
42024014	Rawah inah pepané belah rawah ke' , seruh ha' éh benara' irah redo nah .
42024015	Sioo' rawah pepané kenat , inah usah Yésus mu'un tai tepih tong roh ngan lakau pemung ngan roh .
42024016	Pu'un rawah na'at éh bang bé' rawah jam éh .
42024017	Ka' ha' Yésus ngan roh , Ineu' éh nané koh nah , ha' Néh . Boh rawah inah nekedéng ngan poléng mu'un rawah besau kenin .
42024018	Pu'un jah usah jin belah roh ngaran néh Kelopas , iah neteng Yésus ka' , Jin semah ke' ke' ko' bé' jam kekat penusah éh lepah pu'un tong Yérusalem iteu' dalem duah-teleu' dau iteu' ri' , ha' néh ngan Yésus .
42024019	Boh Yésus neteng éh , ka' ha' Néh , Penusah ineu' éh , ha' Néh . Ha' rawah mipa éh , Kekat réh maneu' Yésus éh jin Nasaret . Kelunan éh neu' réh inah , nabi Tuhan . Kekat ha' tebaraa' ngan kekat penganeu' Néh pu'un éh ngan penyukat , kenat éh tong ta'an Allah , kenat péh éh tong ta'an kekat kelunan pinaa' péh .
42024020	Bang irah pengeja'au imam ngan kekat pengoloo' uleu' , pu'un réh ngukum Éh matai , irah mematai Éh tong kayeu' salib .
42024021	La'ah éh kenelan améé' , kelunan inah éh omok ngelepu pohoo' améé' Yahudi , ngan hun iteu' , iteu' néh keteleu' dau réh lepah mematai Éh nah .
42024022	Kenat péh dau iteu' pu'un irah redo jin belah améé' éh lepah ngebéé kenin mé' . Uban dau peka ngivun ni'ei' ri' , pu'un irah redo tai tanem jalan réh modoo' patai Yésus nah ,
42024023	bang patai inah bé' éh pu'un . Boh irah moléé' tavin améé' ngan bara' ka' , Améé' pu'un na'at meliket , ha' réh . meliket inah bara' ngan réh Yésus lepah murip .
42024024	La'o inah kepéh pu'un irah jelua' jin belah mé' tai na'at éh kepéh , irah na'at éh mu'un pekua' ha' irah redo bara' éh bu'un ri' , bang patai Yésus nah bé' pu'un . Kenat ha' rawah ngan Yésus .
42024025	La'ah ka' ha' Yésus ngan roh , Mujah ka'ah uban keh bé' ngelan kekat éh benara' irah nabi Tuhan ngan kelunan sahau rai .
42024026	Kineu' éh seneruh ka'ah , bé' éh tekep Kristus jam keta ngan alaa' pengejian Néh kepéh , ha' Yésus .
42024027	Boh Yésus nebaraa' roh tong kekat ha' lem surat Allah éh bara' tong usah Néh , éh bu'un Néh bara' éh jin ha' lem Surat Musa , pah avéé' tong kekat surat irah nabi Tuhan .
42024028	Hun réh teleu' lepah avéé' tong Émaus , leboo' éh juk tenavin rawah inah , boh rawah na'at Yésus juk lakau pelapah jin sinah .
42024029	Boh rawah nyohoo' Éh mokoo' , ka' ha' roh , Mokoo' siteu' tam , mai Ke' lakau , tahup lah dau nah ne' , ha' roh ngan Néh . Boh Éh mokoo' ngan roh .
42024030	Tovoo' réh kuman Yésus alaa' ka'an ngan sebayang , boh Éh memutui ka'an inah ke' Néh tioo mena' éh ngan roh .
42024031	Hun inah boh rawah tioo nesen éh Yésus iri' mu'un , bang nyun réh inah ke' éh ulak ieng ke' kepéh . Éh .
42024032	Boh rawah pata pané-pané , ka' ha' roh , Oi , murung kenin tuah , rema kenin toh menéng kekat ha' éh benara' Néh tong surat Allah kelebéé' tam lakau iri' de' , ha' roh .
42024033	Tioo lakau rawah kepéh tai leboo' Yérusalem tavin irah bakéh Yésus éh jah poloo' jah usah nah pemung ngan kelunan éh jah sinah .
42024034	Boh irah pinaa' nah bara' ngan roh , ka' ha' réh , Adang Yésus lepah betéé' murip , pu'un Simon na'at Éh tenéh , ha' réh .
42024035	Boh rawah bara' éh tong rawah hun roh lakau tai Émaus nah , ngan bara' kepéh tong jalan rawah nesen éh Yésus mu'un sioo' Yésus nah memutui ka'an nah .
42024036	To rawah bara' tong ta'an réh tong Yésus , inah ulak Yésus nekedéng belah réh , ka' ha' Yésus nah ngan réh , Pawah kenin keh , ha' Néh .
42024037	Medai mu'un-mu'un réh uban réh seruh éh jah beru'en .
42024038	Boh Yésus bara' ngan réh ka' , Kineu' keh medai ngan mujah kenin .
42024039	Jian keh na'at ojoo' ngan gem Ké' , boh keh jam éh Akeu' mu'un , jian keh ngamit usah Ké' boh keh jam Ku' , uban beru'en bé' éh pu'un sin ngan tulang barei' tulang ngan usah ké' iteu' , ha' néh ngan réh .
42024040	Boh Yésus bara' ojoo' Néh ngan gem Néh ngan réh .
42024041	Irah barei'-okoo' nyupin éh uban réh murung mu'un-mu'un ngan béé kenin réh . Boh Yésus neteng réh , ka' ha' Néh , Kineu' , pu'un ka'an kinan keh siteu' , ha' Néh .
42024042	Boh réh alaa' jah utui seluang ke' réh mena' éh ngan Néh .
42024043	Iah alaa' éh ke' Néh kuman éh tong ta'an kekat réh béé .
42024044	Boh Éh bara' ka' ngan réh , Kekat éh lepah pu'un hun iteu' , inah éh lepah benara' Ké' ngan keh hun Ké' to mokoo' ngan keh rai . Kekat éh senurat réh tong Akeu' éh pu'un lem Surat Musa , kenat péh éh pu'un lem surat irah nabi , kenat péh éh lem surat Masmur , adang kekat ha' éh senurat réh inah , pu'un éh kenat mu'un , ha' Néh .
42024045	Boh Éh mena' pengejam Néh lem kenin réh ke' réh omok jam ha' lem surat Allah ,
42024046	ka' ha' Néh ngan réh , Pu'un ha' lem surat Allah éh bara' , Adang Kristus sioo' keta ngan matai , ngan tong keteleu' dau adang Néh betéé' murip kepéh .
42024047	Inah kepéh , dalem ngaran Néh rengah éh bara' tong jalan tekep kelunan piso jin penyala' réh dokoo' mega' penyala' réh , tekep éh benara' réh ngan kekat arong kelunan , éh bu'un néh tong Yérusalem .
42024048	La'ah ka'ah éh omok bara' tong kekat inah .
42024049	La'ah Akeu' juk nyohoo' iah éh pejajii' Tamen ké' rai tuai ngan keh . Jian keh mokoo' mena Éh tong Yérusalem avéé' penyukat jin Allah pu'un tong keh , ha' Néh ngan réh
42024050	Boh Yésus mihin réh musit jin leboo' inah tai Betania . Boh Éh metéé' ojoo' Néh bau réh ke' Néh sebayang réh ,
42024051	lem Néh maneu' kenat tong réh , pu'un Éh tioo nalaa' Tuhan tai seruga .
42024052	Pu'un réh seva' Éh . Moléé' réh tai Yérusalem kepéh ngan murung mu'un-mu'un kenin réh .
42024053	Siget-siget dau tai réh tong Umaa' Allah ke' réh mejing Allah .
43001001	Bu'un-bu'un sahau hun tana' iteu' bé' jak pesuai , Ateng ha' pu'un éh tenéh . Ateng ha' inah pemung ngan Allah ngan Ateng Ha' inah pekua' ngan Allah .
43001002	Jin bu'un-bu'un Ateng ha' inah pu'un éh pemung ngan Allah .
43001003	Allah suai kekat arong ineu'-ineu' neu' Ateng ha' inah . Bé' pu'un ineu'-ineu' éh pesuai tengéé' éh bé'senuai Néh .
43001004	Ateng ha' inah Iah éh nebu'un urip , ngan neu' urip Néh , inah jalan kelunan pu'un rema .
43001005	Rema inah pu'un éh peséng tong merem , ngan merem bé' éh omok memata' rema inah .
43001006	Pu'un jah kelunan tuai sohoo' Allah , ngaran néh Yohanes .
43001007	Iah tuai ke' néh bara' tong rema inah ngan kelunan , dokoo' réh omok jam éh ngan ngelan tong rema inah .
43001008	La'ah bé' éh Yohanes nah éh rema inah , bang pu'un Yohanes tuai ke' néh bara' tong rema inah awah .
43001009	Rema inah , inah éh rema mu'un , pu'un éh tuai tong tana' iteu' ke' Néh perema kepéh tong kekat-kekat kelunan .
43001010	La'ah Ateng ha' inah pu'un éh tong tana' iteu' rai , Allah suai kekat tana' iteu' neu' Néh , bang kelunan tong tana' iteu' bé' réh ngelan tong Néh .
43001011	Iah tai tana' Néh , bang irah éh pohoo' Néh tengéé' bé' réh keloo' alaa' Éh ,
43001012	bang ngan irah éh pu'un alaa' Éh ngan éh ngelan tong Néh , Iah mena' penyukat Néh ngan réh ke' réh omok anak Allah .
43001013	Bé' réh omok anak Allah neu' ineu'-ineu' éh neu' kelunan tong tana' , bé' réh omok anak Allah barei' jah anak neu' tamen néh tong tana' iteu' . Allah éh maneu' réh anak Néh .
43001014	La'ah Ateng ha' inah paléu kelunan , tuai éh mokoo' belah lu' iteu' , ngan améé' pu'un na'at pengaren Néh , pengaren Néh inah pu'un éh kenat uban Néh Anak éh jah awah jin Tamen Néh , ngan ja'au mu'un penika Allah , kenat péh kekat ha' Néh pu'un éh teneng mu'un .
43001015	La'ah pu'un Yohanes nah bara' tong Néh , ka' ha' néh , Iteu' néh Iah éh benara' ké' ngan keh rai ke' . Ha' kéh rai ne' , ha' ké' rai , jin la'o akeu' , Iah éh pelapah ja'au ngaran jin akeu' , uban Iah pu'un hun ké' bé' jak pu'un , ha' Yohanes nah .
43001016	Uban Néh pika uleu' pu'un éh maneu' jian ngan uleu' , Iah lepah pika uleu' tenéh , ngan Iah pepit kepéh kekat pengejian Néh ngan uleu' .
43001017	Kekat sohoo' lem Surat Musa pu'un éh tuai jin Musa , bang penika Néh ngan pengeteneng Néh , inah éh tuai jin Yésus Kristus .
43001018	Bé' pu'un séé'-séé' éh na'at Allah , bang Anak Néh éh jah de' ke' awah Iah Éh pu'un na'at Allah , ngan Iah pu'un pekua' ngan Allah , mokoo' Éh pemung ngan Tamen Néh , naneu' Néh uleu' jam Allah .
43001019	La'ah irah Yahudi éh tong leboo' Yérusalem nyohoo' kuraa' usah imam ngan irah Lewi péh , tai neteng Yohanes , séé' éh .
43001020	Iah makang mipa ha' réh ngan tioo bara' ngan réh ka' , Bé' éh akeu' éh Kristus , ha' néh .
43001021	Ka' ha' réh neteng éh kepéh , Né' kenat éh , séé' ke' , kineu' Elia ke' néh , ha' réh . Bé' , ha' Yohanes . Ha' irah kepéh , Kineu' ke' , barang ka'au' péh Nabi , ha' réh . Bé' , ha' néh .
43001022	Ha' réh kepéh , Né' kenat éh séé' ke' lah , jian ke' bara' ke' mu'un ngan mé' , ke' mé' omok bara' ke' ngan irah éh nyohoo' mé' tuai ri' , ha' réh . Séé' ke' kunah ko' , ha' réh .
43001023	Ka' ha' Yohanes mipa réh , Akeu' néh éh benara' nabi Yesaya lem surat néh rai , ha' Yesaya nah , Jah kelunan mejui tong ahang tana' , ka' ha' néh , pepejek jalan ngan Tuhan , ha' néh .
43001024	Irah kelunan éh neteng éh nah , sohoo' kelunan éh kivu adet Parisi ,
43001025	ka' ha' réh neteng Yohanes , Hun ko' bé' Kristus , ngan bé' Elia , ngan bé' Nabi éh pejajii' Allah , kineu' ke' omok ngebatis kelunan nah , ha' réh .
43001026	Ha' Yohanes mipa réh , Akeu' mebatis kelunan lem baa' awah , bang belah ka'ah siteu' pu'un jah kelunan bé' ka'ah jam Éh .
43001027	Pu'un Éh tuai jin la'o ké' bang bé' ku' tekep muka talei' kasut Néh , ha' néh .
43001028	Kekat inah pu'un éh tong tana' Betania saa' dipa baa' Yordan tong jalan Yohanes ngebatis kelunan nah .
43001029	Barei'sagam pu'un Yohanes na'at Yésus tuai tavin éh , boh éh bara' ka' Na'at keh , Anak Domba Allah éh bet penyala' kekat kelunan tong tana' .
43001030	Inah éh benara' ké' ngan keh rai de' Pu'un jah kelunan éh tuai jin la'o akeu' éh pelapah ja'au ngaran jin akeu' , uban Néh pu'un hun ké' bé' jak pu'un , kenat ha' ké' ngan keh rai de' .
43001031	Éh bu'un néh bé' akeu' jam Éh séé' kelunan inah , bang akeu' tuai ngebatis kelunan lem baa' dokoo' ké' pepoléng Éh ngan kekat kelunan Yahudi , ha' Yohanes nah .
43001032	Ha' Yohanes kepéh , Pu'un akeu' na'at Sahéé' tuai jin seruga , layan Néh barei' juhit punai , Sahéé' Nah pu'un mokoo' tong Yésus .
43001033	Tovoo' inah péh bé' ku' jam Éh séé' kelunan inah , bang Allah éh nyohoo' ku' tuai ngebatis kelunan lem baa' , pu'un Éh bara' ka' ngan ké' , Tong séé' Sahéé' Ni'ai tai mokoo' , jian ke' nesen Kelunan inah Éh omok mebatis kelunan neu' Sahéé' Ni'ai , ha' Allah ngan ké' rai de' .
43001034	Pu'un ku' na'at éh kenat , inah akeu' bara' ngan keh kepéh la' , adang iteu' Anak Allah mu'un , ha' Yohanes .
43001035	La'ah jah dau la'o inah kepéh , Yohanes pu'un sinah pemung ngan duah usah bakéh néh .
43001036	Boh éh na'at Yésus lakau sinah , ka' ha' néh , Na'at keh Anak Domba Allah , ha' néh .
43001037	Hun rawah bakéh néh menéng ha' néh kenat , tioo tai roh kivu Yésus .
43001038	Pupah Yésus na'at rawah éh kivu Éh nah , boh Éh neteng roh , ka' ha' Néh , Ineu' éh penitah koh kei , ha' Néh . Ha' roh , O Rabi , Semah ke' mokoo' ? Sin tong ngaran rabi , inah éh guru .
43001039	Ka' ha' Yésus ngan roh , Jian koh tuai na'at jalan ké' mokoo' , ha' Néh . Boh roh tai na'at jalan Néh mokoo' nah , mokoo' roh ngan Néh dau inah , ngioo' ketatek dau pété bala .
43001040	Jah usah jin belah roh éh menéng ha' Yohanes nah ngan éh kivu Yésus , inah éh Anderias éh padéé' Simon Péterus .
43001041	Anderias tioo tai pitah padéé' néh Simon ke' néh bara' ngan néh ka' , Améé' lepah temeu' ngan Kristus , ha' néh . Sin tong ngaran Kristus , inah éh , Iah éh pejajii' Tuhan dokoo' Néh Pengeja'au kelunan .
43001042	Boh Anderias mihin Simon tai tavin Yésus . Yésus na'at Simon , boh Éh bara' ka' ngan néh , Ngaran ko' hun iteu' Simon anak Yohanes , bang ngaran ko' maréng kepéh , Képas , ha' Néh . Képas nah pekua' ngan Péterus ngan sin néh tokong bateu'
43001043	Tong jah dau éh jah kepéh , lakau Yésus tai tana' Galilia , lem pengelakau Néh nah , inah Éh temeu' ngan Pilipus . Ka' ha' Néh ngan Pilipus , Jian ke' kivu Akeu' , ha' Néh .
43001044	Pilipus nah , jin leboo' Betsaida , pemung leboo' ngan Anderias rawah Péterus .
43001045	Boh Pilipus tai pitah Natanael ke' néh bara' ka' ngan néh , Améé' lepah temeu' ngan Iah éh benara' Musa lem surat néh sahau , ngan éh benara' irah éh nabi . Kelunan éh nebaraa' réh inah , Yésus éh , Éh anak Yusup éh jin leboo' Nasaret , ha' Pilipus .
43001046	Ka' ha' Natanael , Pu'un koléé' éh jian omok musit jin leboo' Nasaret nah kunah ko' , ha' néh . Ka' ha' Pilipus mipa éh , Tuai ke' na'at Éh , ha' néh .
43001047	Hun Yésus na'at Natanael tai tavin Éh , ka' ha' Néh , Inah jah kelunan Yahudi éh pohoo' Yahudi mu'un , bé' éh pu'un lavo' tong ineu'-ineu' péh , ha' Néh .
43001048	Ka' ha' Natanael neteng Éh kepéh , Kineu' ke' jam akeu' , ha' néh . Ha' Yésus mipa éh , Akeu' pu'un na'at ke' hun ko' mokoo' ra' kayeu' ara rai bé' jak Pilipus pu'un tebai ke' , ha' Néh .
43001049	Ha' Natanael kepéh , O Guru , adang ka'au' Anak Allah , Ka'au éh Raja' pohoo' Yahudi , ha' néh .
43001050	Ka' ha' Yésus kepéh , Pu'un ke' ngelan uban Ké' bara' ngan ko' tong Ké' na'at ke' ra' kayeu' ara rai ? Adang ko' omok na'at penganeu' Ké' éh pelapah ja'au jin inah kepéh , ha' Néh .
43001051	Boh Yésus bara' ngan kekat irah , ka' ha' Néh , Akeu' bara' mu'un ngan keh , adang keh pu'un na'at langit pukap ngan meliket Allah mukat ngan tuhun tong Anak Kelunan , ha' Néh .
43002001	La'ah duah dau la'o inah kepéh , pu'un irah maneu' ka'an ja'au tong leboo' Kana tong tana' Galilia uban kelunan sinah pu'un kawin . Tinen Yésus pu'un sinah ,
43002002	ngan pu'un réh tebai Yésus ngan tebai irah bakéh Néh tai kuman ja'au inah .
43002003	Hun baa' agun réh béé , boh tinen Yésus bara' ngan Yésus ka' , Béé lah baa' agun réh ne' , ha' néh .
43002004	Ha' Yésus , O redo , kineu' kenin ko' . Bé' jak avéé' tong jaka' Ké' , ha' Néh .
43002005	Ka' ha' tinen Néh ngan kelunan sohoo' , Ineu'-ineu' éh sohoo' Néh ngan keh , jian keh maneu' éh , ha' néh .
43002006	Tong sebayang irah Yahudi pu'un kuraa'-kuraa' adet tong ngeni'ai , kenat péh pu'un nem tajau éh nodoo' réh sinah . Siget-siget tajau inah pu'un duah teleu' poloo' koléé' réh ngeluang baa' tong néh .
43002007	Ka' ha' Yésus ngan irah kelunan sohoo' , Jian keh ngeluang baa' lem kekat tajau nah , ha' Néh . Boh irah mena' baa' lem tajau inah avéé' néh penoo' mutaa' .
43002008	Boh Yésus pané kepéh ngan réh , ka' ha' Néh , Jian keh tebung éh hun iteu' ngan mena' éh ngan lakei' pengeja'au réh nah , ha' Néh . Pelapah réh tai mena' éh .
43002009	Hun pengeja'au nah mesep baa' inah lepah paléu malui baa' agun , bé' éh jam jin semah réh alaa' éh kenat , bang irah éh tebung éh nah awah éh jam éh , boh pengeja'au nah tebai lakei' éh kawin nah .
43002010	Ka' ha' pengeja'au nah ngan néh , Malai réh mena' baa' agun éh méé tenah , hun réh lepah beso , boh réh mena' baa' agun éh mabah awah kepéh . Bang ka'au' pu'un modoo' baa' agun éh méé ngan mena' éh hun iteu' kepéh , ha' néh .
43002011	Inah éh kereja' Yésus tenah éh neu' Néh tong leboo' Kana tong tana' Galilia , sinah Éh pepoléng pengaren Néh , ngan irah bakéh Néh ngelan tong Néh .
43002012	La'o inah kepéh lakau Yésus ngan tinen Néh ngan padéé' Néh ngan irah bakéh Néh ke' réh tai leboo' Kapernaum . Sinah réh mokoo' duah teleu' dau kelebéé' .
43002013	La'o inah lakau Yésus tai leboo' Yérusalem uban danii' irah Yahudi maneu' penguman pemung tong Dau Ja'au Paska .
43002014	Tai Éh tong umaa' Allah , boh Éh na'at kuraa'-kuraa' kelunan éh melih sapé' ngan melih domba ngan juhit éh barei' punai sinah , kenat péh pu'un kelunan éh ngeliwah rigit irah éh tai dau ja'au inah , pu'un réh menyun sinah maneu' kenat .
43002015	Yésus alaa' talei' ke' Néh memerah ngan pekelap kekat ka'an olong réh jin umaa' Allah ngan muit mija kelunan éh ngeliwah rigit nah ngan Iah murat kekat rigit réh .
43002016	Ka' ha' Néh ngan irah éh melih juhit éh barei' juhit punai nah , Keh alaa' kekat juhit keh nah jin siteu' mai keh maneu' lamin Tamen Ké' iteu' lamin jalan kelunan pebelih awah , ha' Néh .
43002017	Boh irah bakéh Néh nesen tong ha' lem surat Allah éh bara' , kegahang kenin Ké' seruh tong lamin Ko' Tuhan , akam Ké' pejeléé' barei' tekok luten ! ha' lem surat Allah .
43002018	Tovoo' Yésus pekelap réh nah , irah Yahudi neteng Éh , ka' ha' réh , Ko' maneu' jah telana' éh ja'au dokoo' mé' omok jam ka'au' pu'un penyukat omok pekelap réh kenat , ha' réh .
43002019	Ka' ha' Yésus mipa réh , Nasa' umaa' Allah iteu' , boh Akeu' maneu' éh dalem teleu' dau awah kepéh , ha' Néh .
43002020	Ka' ha' irah Yahudi kepéh , Pat poloo' nem ta'un kelebéé' kelunan kereja' maneu' umaa' Allah iteu' , omok Ka'au' maneu' éh kepéh dalem teleu' dau awah , ha' réh .
43002021	Bang umaa' Allah éh benara' Yésus nah , inah éh usah Néh .
43002022	Hun Yésus lepah betéé' murip jin patai Néh , boh irah bakéh Néh nesen tong ha' Néh inah , ngan pu'un réh ngelan tong ha' lem surat Allah ngan kekat éh benara' Yésus nah .
43002023	Hun Yésus pu'un tong Dau Ja'au Paska tong leboo' Yérusalem nah , pinaa' kelunan ngelan tong Néh uban réh na'at kekat éh naneu' Néh .
43002024	Bang bé' Yésus omok jah awah kenin ngan réh .
43002025	Bé' tusah kelunan tai bara' barék kelunan éh jah ngan Néh , uban Iah tengéé' jam kekat éh dalem kenin kelunan béé .
43003001	La'ah pu'un jah kelunan ngaran néh Nikodemus , éh pengeja'au irah Yahudi , lakei' inah kivu adet Parisi .
43003002	Sioo' jah merem tai éh tavin Yésus ngan bara' ngan Néh , O Guru , kejam mé' Ka'au jah guru éh senohoo' Allah , uban bé' pu'un jah usah péh éh omok maneu' kekat telana' éh ja'au barei' éh neu' Ko' nah hun Allah bé' pu'un ngan néh , ha' néh .
43003003	Ka' ha' Yésus mipa éh , Akeu' bara' mu'un ngan ko' , hun kelunan bé' murip maréng kepéh , bé' Allah omok Pengeja'au néh ngan mihau éh , ha' Néh .
43003004	Ka' ha' Nikodemus ngan Néh kepéh , Kineu' , omok kelunan éh lepah ja'au usah paléu anak bala kepéh da' ? Kineu' , omok éh masek lem boré tinen néh ngan pelohoo' maréng kepéh , ha' néh .
43003005	Ka' ha' Yésus mipa éh , Akeu' bara' mu'un ngan ko' , séé'-séé' éh bé' murip maréng kepéh neu' baa' ngan neu' Sahéé' , bé' éh omok tai lem nihau Allah .
43003006	Kekat anak pu'un urip néh jin tinen néh , bang Sahéé' Ni'ai Iah awah éh omok mena' urip maréng lem kenin kelunan .
43003007	Mai ke' béé kenin menéng ha' Ké' éh bara' , Tekep keh alaa' urip maréng kepéh ,
43003008	pu'un kepu palit kemah-kemah ketai alit néh , uleu' menéng ha' leveng néh awah , bang bé' uleu' jam jin semah savéé' néh ngan kemah éh tai kepéh . Kenat péh tong siget usah éh murip maréng kepéh neu' Sahéé' , ha' Yésus ngan néh .
43003009	Ka' ha' Nikodemus ngan Néh kepéh , Oo' kei ? kineu' ida' , ha' néh .
43003010	La'ah ka' ha' Yésus mipa éh , Kineu' , ka'au' néh éh guru ja'au tong irah Yahudi , bang bé' ke' jam iteu' kei ?
43003011	Akeu' bara' mu'un ngan ko' , pu'un mé' bara' tong éh kejam mé' , ngan bara' tong éh ta'an mé' , bang bé' ka'ah keloo' ngelan éh benara' mé' .
43003012	Hun keh bé' ngelan ha' Ké' bara' tong éh pu'un tong tana' iteu' , kineu' keh omok ngelan hun Ké' bara' tong éh pu'un tong seruga ?
43003013	Bé' pu'un jah usah éh lepah mukat tai seruga bang Anak Kelunan éh pu'un tuai jin seruga , ha' Néh .
43003014	Ka' ha' Yésus kepéh , Barei' Musa metéé' torok temagaa' tong kayeu' hun néh pu'un tong tana' pegawa sahau rai , kenat péh tekep Anak Kelunan netéé' réh kepéh ,
43003015	dokoo' séé'-séé' péh éh ngelan tong Anak Kelunan , omok éh alaa' urip pelinguh .
43003016	Uban ja'au penika Allah ngan kekat kelunan tong tana' iteu' , inah Iah mena' Anak Néh éh jah de' ke' inah , dokoo' séé'-séé' éh ngelan tong Anak Néh , bé' éh matai bang néh omok alaa' urip pelinguh .
43003017	Uban bé' Allah nyohoo' Anak Néh tuai tong tana' iteu' ke' Néh ngukum kelunan tong tana' iteu' , bang Iah nyohoo' Éh tuai ke' Néh purip kelunan tong tana' iteu' .
43003018	Séé'-séé' éh ngelan tong Anak iteu' , bé' iah teneng ukum , bang kelunan éh bé' ngelan , kenukum Néh tenéh réh , uban réh bé' ngelan tong Anak Allah éh jah de' ke' inah .
43003019	Jalan keh jam éh kenat , inah éh , uban rema lepah tuai tong tana' iteu' , bang kelunan pelapah keloo' murip tong merem jin réh keloo' murip tong rema uban kekat penganeu' réh sa'at awah éh .
43003020	Kekat kelunan éh maneu' sa'at leko éh tong rema , ngan bé' éh keloo' tai tong rema , dai kekat penyuai néh poléng .
43003021	Bang séé'-séé' éh kivu pengeloo' Allah , keloo' réh tai tong rema , dokoo' rema inah omok pepoléng kekat penyuai néh pu'un éh pekua' pengeloo' Allah , ha' Yésus ngan réh .
43003022	La'o inah lakau Yésus ngan irah bakéh Néh tai tana' Yudea . Mokoo' Éh sinah pemung ngan réh ke' Néh ngebatis kelunan .
43003023	Tovoo' inah Yohanes pu'un mebatis kelunan tong baa' Ainon déhéé' Salim , uban ja'au baa' sitai . Pinaa' kelunan tavin éh ke' néh mebatis réh .
43003024	Tovoo' inah bé' jak Yohanes kenamit réh lem lamin tutup .
43003025	La'ah jelua irah bakéh Yésus paneu' ngan jah kelunan Yahudi tong adet réh peti'ai .
43003026	Boh réh tavin Yohanes ke' réh bara' ka' ngan néh , O guru , kelunan éh pu'un pemung ngan ko' hun ko' mokoo' saa' dipa baa' Yordan éh benara' ko' ngan mé' rai , pu'un Éh ngebatis réh hun iteu' , pinaa' kelunan tavin Éh , ha' réh .
43003027	Ka' ha' Yohanes mipa réh , Bé' pu'un jah usah péh éh omok alaa' ineu'-ineu' hun Allah bé' mena' éh ngan néh .
43003028	Ka'ah péh lepah menéng ha' ké' bara' ka' , Bé' éh akeu' éh Kristus bang akeu' saa' tenah jin Iah .
43003029	Tong kelunan kawin , lakei' éh alaa' redo , inah éh kelunan éh kawin , ngan bakéh néh murung kenin réh menéng ha' lakei' kawin inah , ngan murung kenin ké' hun iteu' .
43003030	Adang tekep Yésus éh ja'au ngan akeu' éh si'ik awah , ha' néh .
43003031	La'ah ka' ha' Yohanes kepéh , Iah éh tuai jin seruga Iah pelapah ja'au jin kekat kelunan . La'ah iah éh tuai jin tana' iteu' , pohoo' néh jin tana' iteu' awah , ngan pu'un éh tosok tong kekat éh pu'un tong tana' iteu' awah . Iah éh tuai jin seruga , pu'un Éh bau kekat ineu'-ineu' péh ,
43003032	ngan pu'un Éh bara' tong kekat Éh ta'an Néh ngan éh nenéng Néh , bang bé' pu'un kelunan alaa' ha' éh benara' Néh nah .
43003033	Bang hun kelunan pu'un alaa' ha' tebaraa' Néh , iah pepoléng adang Allah pu'un teneng .
43003034	Kelunan éh tuai sohoo' Allah pu'un éh bara' kekat ha' Allah , uban Allah pepenoo' kenin néh neu' Sahéé' Ni'ai .
43003035	La'ah Tamen Néh murung Anak Néh ngan pu'un Éh mena' kekat ineu'-ineu' lem nihau Anak Néh .
43003036	Séé'-séé' éh ngelan tong Anak Néh inah , iah pu'un urip pelinguh , bang séé'-séé' éh bé' ngelan tong Anak Néh inah , bé' éh omok alaa' urip , bang rek Allah ngan ukum neu' Allah teneng tong néh , ha' Yohanes .
43004001	La'ah irah Yahudi éh kivu adet Parisi jam irah éh kivu Yésus ngan éh benatis Néh , pinaa' mu'un réh jin irah éh kivu Yohanes ngan éh benatis Yohanes nah .
43004002	Éh mu'un bé' éh Yésus éh ngebatis réh bang irah éh bakéh Yésus éh ngebatis irah inah .
43004003	Hun Yésus menéng ha' irah Parisi pesakat kenat , peleka Éh kepéh jin tana' Yudea ke' Néh moléé' tai tana' Galilia .
43004004	La'ah lem pengelakau Yésus tai sinah adang Yésus ngelepah leboo' Samaria .
43004005	La'ah avéé' Éh tong jah leboo' tong tana' Samaria , ngaran leboo' inah Sikhar , éh déhéé' tana' éh nena' Yakub ngan anak néh Yusup sahau .
43004006	Tong leboo' inah pu'un jah apan baa' éh nekot Yakub sahau . Uban Yésus mutau lakau , menyun Éh tong dirin apan baa' inah , ngioo' éh tatek dau pejek .
43004007	La'ah inah savéé' jah redo Samaria juk alaa' baa' . Yésus menyat baa' ngan néh , ka' ha' Néh , Na' baa' Ké' mesep éh , ha' Néh .
43004008	Irah bakéh Yésus pu'un tai leboo' juk melih penguman .
43004009	Ka' ha' redo Samaria nah ngan Néh , Ka'au kelunan Yahudi , kineu' Ke' menyat baa' jin akeu' redo Samaria , ha' néh . Iah pané kenat ha' , uban kelunan Yahudi bé' keloo' pakai ineu'-ineu' éh penakai kelunan Samaria .
43004010	Ka' ha' Yésus mipa éh , Hun ko' jam tong pengena' Allah , ngan jam tong Akeu' éh menyat baa' ngan ko' nah , adang ko' pu'un menyat jin Iah , boh Iah pu'un mena' baa' éh purip ngan ko' , ha' Néh .
43004011	Ka' ha' redo inah ngan Néh kepéh , O lakei' ja'au , ieng ke' palaa' Ko' makit baa' , ngan apan baa' inah dilem éh . Jin semah Ke' alaa' baa' éh purip , éh kunah Ko' nah .
43004012	Kineu' , Ka'au éh pelapah ja'au penyukat jin tepun mé' Yakub rai . Iah éh maneu' apan baa' iteu' ngan améé' , la'ah usah néh tengéé' mesep baa' jin baa' iteu' , kenat péh anak néh ngan kekat ka'an olong néh , ha' néh .
43004013	Ka' ha' Yésus ngan néh kepéh , séé'-séé' éh mesep baa' inah , jam éh mapeu' batok kepéh ,
43004014	bang séé'-séé' éh mesep baa' éh nena' Ké' , bé' éh omok mapeu' batok kepéh la' . Uban baa' éh nena' Ké' ngan néh pu'un éh lem néh , barei'-okoo' usit baa' éh bé' jam metei' , éh omok mena' urip éh pelinguh ngan néh , ha' Néh .
43004015	Ka' ha' redo inah kepéh , O lakei' ja'au , jian ke' mena' baa' éh kunah Ko' inah ngan ké' , dai ku' mapeu' batok kepéh , ngan dai ku' tusah tuai alaa' baa' jin siteu' kepéh , ha' néh .
43004016	Ka' ha' Yésus ngan néh , moléé' ke' , ko' tebai lakei' ko' tuai , ha' Néh .
43004017	Ka' ha' redo inah mipa Éh , Bé' pu'un lakei' ké' ne' , ha' néh . La'ah ha' Yésus ngan néh , Teneng ha' ko' pané kenat éh bara' ke' bé' pu'un lakei' ,
43004018	uban lemah usah lakei' éh lepah pemung ngan ko' tenéh , la'ah iah éh mokoo' ngan ko' hun iteu' nah , bé' éh lakei' ko' mu'un , kenat ha' ko' nah pu'un teneng , ha' Néh .
43004019	La'ah ka' ha' redo inah kepéh , O lakei' ja'au , kejam ké' Ka'au éh jah nabi .
43004020	Tepun mé' sahau pu'un réh seva' Allah tong tokong iteu' , bang ha' ka'ah Yahudi , tong Yérusalem inah éh retek éh tekep kelunan seva' Allah , ha' redo inah ngan Yésus .
43004021	Ka' ha' Yésus kepéh , O redo , jian ke' ngelan ha' Ké' iteu' , pu'un jah jaka' temurei' hun kekat kelunan éh sebayang seva' Tamen Ké' , omok éh kenat semah-semah péh , bé' éh tong tokong iteu' awah , ngan bé' éh tong Yérusalem nah awah .
43004022	Pu'un ka'ah Samaria sebayang , bang bé' keh jam éh mu'un séé' éh kenelan keh . Améé' Yahudi sebayang ngan kejam mé' séé' éh kenelan mé' uban jalan kelunan alaa' urip Tuhan , pu'un éh jin pohoo' Yahudi .
43004023	Pu'un jaka' temurei' , éh mu'un néh jaka' inah lepah avéé' tenéh , hun kekat kelunan éh sebayang mu'un , pu'un réh sebayang seva' Tamen Ké' neu' Sahéé' Ni'ai lem kekat éh teneng . Adang Tamen Ké' keloo' kelunan sebayang seva' éh kenat .
43004024	Allah Iah éh Sahéé' , la'ah kelunan éh juk seva' Éh , tekep éh seva' Éh lem' sahéé' ngan lem kekat éh teneng , ha' Néh .
43004025	La'ah ka' ha' redo inah kepéh , Kejam ké' Kristus juk tuai , inah éh , Iah éh kevéléé' Allah ke' Néh Pengeja'au kelunan , ngan hun Néh tuai omok Éh bara' kekat ineu'-ineu' ngan mé' , ha' néh .
43004026	La'ah ka' ha' Yésus ngan néh , Akeu' iteu' néh éh kunah ko' nah ne' , Akeu' éh pané ngan ko' iteu' , ha' Néh .
43004027	Lem Yésus to pané ngan redo inah , inah irah bakéh Néh moléé' jin leboo' , la'ah béé kenin réh uban Néh pané ngan redo inah . Bang bé' pu'un jah-jah usah péh neteng Éh , Ineu' penitah ko' , ngan bé' réh neteng Yésus , kineu' Ko' pané ngan redo inah .
43004028	La'ah redo inah modoo' tajau néh ke' néh moléé' pané ngan kekat irah tong lamin néh ,
43004029	Ka' ha' néh , Tuai tam , tuai na'at jah lakei' éh bara' kekat penganeu' ké' rai ngan ké' kepéh . Kineu' énéh , Kristus énéh , ha' néh .
43004030	Pelapah irah tai na'at Yésus .
43004031	Kelebéé' redo inah tai lamin nah , irah bakéh Yésus nyohoo' Éh kuman , ka' ha' réh , Guru , kuman Ke' , ha' réh .
43004032	Bang ka' ha' Néh ngan réh , Pu'un penguman Ké' éh bé' kejam ka'ah , ha' Néh .
43004033	Neu' ha' Néh kenat , irah bakéh Néh peteteng belah irah ke' , ka' ha' réh , séé' éh mena' ka'an ngan Néh , ha' réh .
43004034	La'ah ka' ha' Yésus ngan réh , Penguman éh kunah Ké' nah , inah éh hun Ké' kivu pengeloo' Iah éh nyohoo' Akeu' tuai , ngan hun Ké' ngelapuh kekat kereja' éh sohoo' Néh ngan Ké' , ha' Néh .
43004035	La'ah ka' ha' Yésus kepéh , Pu'un keh bara' , Pat laséh la'ah boh sioo' réh majau . Bang iteu' ha' Ké' ngan keh , pekang maten keh , na'at kekat térék , uban hun iteu' kekat parai lepah mesak omok keh majau éh .
43004036	La'ah kelunan éh majau térék nah pu'un gaji néh hun iteu' , la'ah tenipun néh parai tong urip éh pelinguh , dokoo' kelunan éh mulah ngan kelunan éh majau pata murung kenin .
43004037	Kenat péh ha' réh teneng éh bara' ka' , Jah usah éh mulah ngan jah usah kepéh éh majau éh , ha' réh .
43004038	Pu'un Akeu' nyohoo' keh tai majau tong térék éh bé' nulah keh . Kelunan éh jah lepah mulah tong néh , ka'ah éh alaa' parai neu' kereja' réh , ha' Néh .
43004039	La'ah pinaa' kelunan Samaria éh tong leboo' inah ngelan tong Yésus naneu' ha' redo inah bara' ka' ngan réh , Iah bara' kekat penganeu' ké' ngan ké' .
43004040	La'ah tovoo' kelunan Samaria tai tavin Yésus , irah nyohoo' Éh mokoo' ngan réh . La'ah mokoo' Éh ngan réh duah dau kelebéé' .
43004041	La'ah pinaa' kelunan kepéh ngelan uban réh menéng ha' tebaraa' Yésus mu'un .
43004042	La'ah ka' ha' réh ngan redo inah , Hun iteu' améé' ngelan bé' éh neu' ha' ko' awah , uban améé' péh pu'un menéng matek ha' Yésus mu'un . La'ah kejam mé' Iah Néh éh Kristus éh juk purip kekat kelunan tong tana' iteu' , ha' réh .
43004043	La'ah duah dau Yésus mokoo' tong leboo' Samaria , la'o inah lakau éh kepéh tai tana' Galilia .
43004044	Uban ka' ha' Yésus lepah nah , irah éh nabi Tuhan , bé' éh kenajung réh tong tana' néh tengéé' , ha' Néh .
43004045	Hun Yésus avéé' tong tana' Galilia , irah alaa' éh ngan jian kenin , uban irah pu'un tong leboo' Yérusalem tovoo' Dau Ja'au Paska , ngan ta'an réh tenéh kekat penganeu' Yésus hun Néh pu'un sinah .
43004046	La'o inah lakau Yésus kepéh moléé' tong leboo' Kana éh tong tana' Galilia , inah éh leboo' jalan Yésus maneu' baa' malui baa' agun rai . Pu'un jah lakei' sinah éh kereja' ngan peritah , anak néh lakei' éh tong leboo' Kapernaum pu'un éh sakit .
43004047	Hun néh jam Yésus tuai jin tana' Yudea avéé' tong tana' Galilia , tai éh tavin Yésus menyat éh tai Kapernaum peka'o anak néh , uban si'ik awah la'ah anak néh bé' matai .
43004048	Ka' ha' Yésus ngan néh , Hun keh bé' na'at telana' éh ja'au ngan ngebéé kenin kelunan , bé' keh ngelan , ha' néh .
43004049	Ha' lakei' éh pu'un anak sakit nah mipa Éh , ka' ha' néh , O lakei' ja'au , tuai Ke' uban anak ké' juk matai , ha' néh .
43004050	Ha' Yésus ngan néh , moléé' ke' , bé' anak ko' matai , murip éh , ha' Néh . Iah ngelan ha' Yésus bara' ngan néh kenat , boh éh moléé' .
43004051	Lakau éh avéé' belu'an jalan , bé' jak éh avéé' tong lamin néh , inah éh temeu' ngan kelunan sohoo' jin lamin néh éh bara' ka' , Anak ko' éh sakit rai , murip éh , ha' réh .
43004052	Boh éh neteng réh ka' , Kineu' ke ja'au dau hun néh ma'o jin kesakit néh , Ka' ha' réh ngan néh , Dau poké kuba' malem rai , tovoo' inah kedarem néh pega' , ha' réh .
43004053	Pelapah tamen néh jam anak néh pu'un ma'o jin kesakit néh tovoo' Yésus bara' ngan néh rai , Anak ko' murip . La'ah iah péh ngelan , kenat péh kekat irah tong lamin néh .
43004054	Inah éh telana' éh keruwah neu' Yésus éh ngebéé kenin kelunan la'o Néh piso jin Yudea tai Galilia rai .
43005001	La'o inah irah Yahudi maneu' jah dau ja'au tong adet sebayang réh ngan pu'un Yésus lakau tai Yérusalem kepéh .
43005002	La'ah tong Yérusalem déhéé' jah usit tapé éh ngaran néh Tapé Domba , pu'un jah baa' éh neu' kelunan , ngaran baa' inah dalem ha' irah Yahudi , Betsaida . Déhéé' baa' inah pu'un lemah lamin .
43005003	Tong lamin inah pinaa' kelunan sakit , irah éh peseu' , irah éh paket , ngan irah éh matai keluhat péh . Kekat réh béé mena baa' inah beri'ek ,
43005004	uban hun meliket tuhun tong baa' inah , boh baa' inah beri'ek . Kenat péh séé'-séé' éh tenah tuhun tong baa' inah la'o baa' nah beri'ek , pelapah éh ma'o jin kesakit néh .
43005005	Pu'un jah kelunan sinah éh pu'un sakit teleu' poloo' ayah ta'un tenéh .
43005006	Hun Yésus na'at éh pegen kenat ngan kejam Néh éh pu'un sakit lebéé' tenéh , inah Yésus pané ngan néh , ka' ha' Néh , Keloo' ke' ma'o jin kesakit ko' nah , ha' Néh .
43005007	Ka' ha' lakei' éh sakit nah mipa éh , O lakei' ja'au bé' pu'un séé'-séé' éh omok mihin akeu' tai baa' inah tovoo' baa' nah beri'ek . Teka ké' juk tai , irah éh tenah tai , ha' néh .
43005008	La'ah ka' ha' Yésus ngan néh , Betéé' ke' , ko' alaa' mak ko' , lakau ke' , ha' Néh . Tioo ma'o éh jin kesakit néh , laa' néh mak néh , lakau éh .
43005009	Tovoo' inah ke' kelunan inah ma'o . Iah alaa' mak néh tioo lakau . Sioo' Yésus peka'o kelunan sakit nah , inah éh Dau Posot irah Yahudi .
43005010	kenat péh irah Yahudi pané ngan lakei' inah , ka' ha' réh , Uban ineu' ke' nyu'un mak ko' kenat tovoo' dau iteu' uban dau iteu' Dau Posot , bé' tekep ke' maneu' kenat tong dau iteu' , ha' réh .
43005011	Ka' ha' lakei' inah mipa réh , Lakei' ja'au éh peka'o ku' ri' , Iah nyohoo' ku' alaa' mak ké' ngan nyohoo' ku' lakau , ha' néh .
43005012	Ka' ha' irah Yahudi kepéh , séé' éh lakei' inah éh nyohoo' ke' kenat , ha' réh .
43005013	Bang lakei' inah bé' éh jam séé' éh peka'o éh nah , uban Yésus lepah piso jin sinah uban kelunan pinaa' nah .
43005014	La'o inah Yésus petemeu' ngan lakei' inah kepéh tong umaa' Allah , ka' ha' Yésus ngan néh , Hun iteu' ka'au' lepah ma'o jin kesakit ko' , seruh ke' jian-jian , mai ke' maneu' penyala' la'ah dai pu'un penusah éh pelapah ja'au teneng tong ka'au' kepéh , ha' Néh .
43005015	La'o inah lakei' inah tai bara' ngan irah Yahudi tong Yésus éh peka'o éh .
43005016	Naneu' ha' lakei' inah kenat , inah irah merek ngan Yésus , uban Néh pu'un peka'o kelunan tong Dau Posot péh .
43005017	Boh Yésus pané kepéh ngan réh , ka' ha' Néh , Tamen Ké' bé' éh posot jin kekat penganeu' Néh , kenat péh Akeu' , ha' Néh .
43005018	Naneu' ha' Néh kenat , merek mu'un-mu'un réh ngan irah juk mematai Éh mu'un , bé' makat uban Néh ngelapah tong Dau Posot réh awah , bang neu' ha' Néh bara' Allah éh Tamen Néh , inah Iah bara' Iah péh pekua' ngan Allah .
43005019	La'ah ka' ha' Yésus mipa réh , Akeu' bara' mu'un ngan keh , Akeu' éh Anak Allah , bé' Ku' maneu' ineu'-ineu' kivu kenin Ké' tengéé' , bang kekat éh neu' Tamen Ké' éh ta'an Ké' , inah awah ke' éh neu' Ké' . Kekat penganeu' Tamen Ké' , inah ke' éh neu' Ké' éh Anak Néh kepéh .
43005020	Uban Tamen Ké' murung Akeu' éh Anak Néh , kenat péh Iah pekelenaa' kekat éh neu' Néh ngan Ké' . La'ah Iah juk pekelenaa' kereja' éh pelapah ja'au jin kekat iteu' ngan Ké' , boh keh béé kenin .
43005021	Barei' Tamen Ké' purip kekat kelunan éh matai , kenat péh Akeu' éh Anak Néh omok purip séé'-séé' éh keneloo' Ké' .
43005022	Tamen Ké' bé' éh ngukum séé'-séé' péh . Pu'un éh mena' penyukat Néh ngan Ké' éh Anak Néh , ke' ké' omok ngukum réh .
43005023	Pu'un Éh maneu' kenat dokoo' kekat kelunan omok ngajung Akeu' éh Anak Néh , pekua' irah ngajung Tamen Ké' . séé'-séé' éh bé' ngajung Akeu' éh Anak Néh , bé' éh ngajung Tamen Ké' éh nyohoo' Akeu' tuai , ha' Néh .
43005024	Akeu' bara' mu'un ngan keh , séé'-séé' éh mihau ha' Ké' ngan éh ngelan tong Iah éh nyohoo' Akeu' tuai , iah pu'un urip éh pelinguh , ngan bé' éh teneng ukum uban néh lepah musit jin jalan éh mihin éh matai tai tong jalan éh mihin éh murip .
43005025	Akeu' bara' mu'un ngan keh , pu'un jah sioo' temurei' , éh mu'un néh pu'un éh lepah avéé' tenéh , inah éh , jaka' kekat kelunan éh matai omok réh menéng ha' Anak Allah , ngan kekat irah éh menéng ha' Néh nah , murip réh kepéh .
43005026	Barei' Tamen Ké' pu'un purip kekat ineu'-ineu' péh , kenat péh Iah mena' penyukat Néh ngan Anak Néh , dokoo' Néh omok purip ineu'-ineu' kepéh .
43005027	Pu'un Éh mena' penyukat Néh ngan Anak Néh dokoo' Néh omok ngukum réh , uban Anak Néh inah , Iah péh Anak Kelunan .
43005028	Mai keh béé kenin tong ha' Ké' iteu' , uban temurei' kepéh adang kekat kelunan éh lepah matai omok menéng ha' Ké' ,
43005029	boh réh pu'un musit jin tanem . Kekat kelunan éh pu'un maneu' jian , pu'un réh betéé' murip , ngan kekat irah éh lepah maneu' sa'at , pu'un réh betéé' ke' réh teneng ukum , ha' Yésus ngan réh .
43005030	Ka' ha' Yésus kepéh , Bé' Akeu' omok maneu' ineu'-ineu' kivu kenin Ké' tengéé' , hun Ké' ngukum kelunan , inah Akeu' ngukum réh pekua' éh sohoo' Allah ngan Ké' . Kenat éh ukum neu' Ké' inah pu'un teneng , uban bé' Ku' kivu kenin Ké' tengéé' , bang Akeu' kivu kekat sohoo' Iah éh nyohoo' Akeu' tuai .
43005031	Hun néh Akeu' awah bara' tong usah Ké' , bé' tekep keh ngelan ha' Ké' kenat , uban jah Akeu' awah éh bara' éh kenat .
43005032	Bang pu'un jah usah kepéh éh bara' tong Akeu' ngan Akeu' jam kekat éh benara' Néh inah adang néh pu'un teneng mu'un .
43005033	Pu'un keh nyohoo' kelunan tai tavin Yohanes rai , iah péh bara' kekat ha' Ké' inah pu'un teneng .
43005034	Na' péh Ku' bara' kenat tong Yohanes , bé' Ku' ngelan ha' kelunan awah éh bara' Akeu' pu'un pekua' ngan Allah , bang Akeu' bara' kenat tong Yohanes dokoo' keh omok alaa' urip .
43005035	Yohanes nah , iah barei' jah lapung éh mahang ngan peséng jian , ngan kelebéé' néh pu'un kenat , ka'ah péh murung mokoo' tong nawa néh .
43005036	Bang inah kepéh kekat penganeu' Ké' éh neu' Ké' kivu sohoo' Tamen Ké' , kekat inah péh nojoo' Akeu' pu'un jin Allah mu'un . Uban kekat penganeu' Ké' pekelenaa' adang Tamen Ké' Iah éh nyohoo' Ku' tuai , penganeu' Ké' inah pelapah lenaa' éh jin éh benara' Yohanes tong Akeu' .
43005037	La'ah Tamen Ké' éh nyohoo' Akeu' tuai , Iah péh bara' Akeu' éh Anak Néh . Jah-jah koléé' péh bé' keh pu'un menéng ha' Néh , ngan jah-jah koléé' péh , bé' éh poléng ta'an keh ,
43005038	ngan kekat ha' Néh bé' éh pu'un petem lem keh uban bé' keh keloo' ngelan tong Akeu' éh sohoo' Néh tuai .
43005039	Pu'un keh pekalai tong surat Allah , uban keh seruh neu' kekat ha' tebaraa' inah , adang keh omok alaa' urip pelinguh . Kekat ha' lem surat Allah pu'un éh bara' tong Akeu' ,
43005040	na' péh kenat , bé' keh keloo' tavin Akeu' dokoo' keh omok alaa' urip , ha' Néh .
43005041	Ha' Yésus kepéh , Bé' Akeu' keloo' kenajung kelunan awah .
43005042	Bang Akeu' jam adang ka'ah keloo' kenajung kelunan awah , ngan bé' keh murung Allah .
43005043	Pu'un Ku' tuai kivu sohoo' Tamen Ké' , bang bé' keh keloo' alaa' Ku' . Kelunan éh jah éh pu'un tuai kivu kenin néh tengéé' , pu'un keh alaa' réh .
43005044	Ka'ah keloo' kenajung kelunan awah , bé' keh keloo' kenajung Allah . Hun néh kenat , kineu' jalan keh omok ngelan tong Akeu' , adang keh bé' omok .
43005045	Mai keh seruh Akeu' juk pesala' keh ngan Tamen Ké' , pu'un jah usah éh pesala' keh , inah éh Musa , éh kenelan keh omok purip keh .
43005046	Bang hun keh pu'un ngelan tong ha' Musa mu'un , adang keh pu'un ngelan tong Akeu' kepéh , uban Musa nah lepah nyurat bara' tong Akeu' .
43005047	Bang hun keh bé' ngelan tong kekat ha' éh senurat Musa nah , kineu' jalan keh omok ngelan tong ha' Ké' kepéh , ha' Yésus nah .
43006001	La'o Yésus pané kenat , tai éh papit baa' Banget Galilia , éh nateng jelua' kelunan baa' Banget Tiberias .
43006002	Pinaa' kelunan kivu Éh uban réh lepah na'at telana' éh naneu' Néh tong Néh peka'o kelunan sakit .
43006003	Lakau Yésus tai jah tokong mokoo' Éh ngan irah éh bakéh Néh .
43006004	La'ah lepah danii' jaka' irah juk maneu' Dau Ja'au Paska .
43006005	Ngejuwak Yésus na'at kelunan pinaa' nah tuai tavin Éh , boh Éh pané ngan Pilipus . Ka' ha' Néh , Semah tam melih ka'an ngan kelunan pinaa' iteu' , ha' Néh .
43006006	Yésus pané kenat ke' Néh silam Pilipus , éh mu'un néh kejam Yésus éh juk neu' Néh .
43006007	Boh Pilipus mipa Éh , ka' ha' néh , Na' péh lu' melih penguman ngan réh duah ato rigit pirek , si'ik awah éh tong réh , bé' réh omok beso neu' néh , ha' néh .
43006008	Boh jah bakéh Yésus éh ngaran néh Anderias , éh padéé' Simon Péterus , pané ngan Yésus , ka' ha' néh ,
43006009	Pu'un jah anak siteu' éh pu'un lemah roti ngan duah seluang , bang bé' éh sukup tong kelunan pinaa' iteu' , ha' néh .
43006010	Ka' ha' Yésus ngan irah bakéh Néh , Jian keteleu' nyohoo' réh menyun , ha' Néh . Pu'un ureu' pinaa' ngan jian sinah , sinah réh menyun , ngioo' pengekekat réh lemah ibu irah lakei' awah .
43006011	Yésus alaa' roti inah ngan sebayang bara' jian kenin ngan Allah , la'o inah Iah petulat éh ngan irah éh menyun nah , kenat péh tong seluang inah , irah béé kuman éh avéé' réh beso .
43006012	La'o réh kuman , boh Yésus pané ngan irah bakéh Néh , ka' ha' Néh , Tipun kekat la'an ka'an inah , mai keh bet éh awah , ha' Néh .
43006013	Boh réh alaa' kekat la'an ka'an inah , jah poloo' duah gaweng penoo' neu' la'an ka'an kinan réh nah .
43006014	Tovoo' irah na'at telana' naneu' Yésus ja'au mu'un kenat , boh réh bara' ka' , Adang kelunan iteu' Iah éh Nabi éh pejajii' Tuhan tuai tong tana' , ha' réh .
43006015	Uban Yésus jam irah juk alaa' Éh ke' réh maneu' Éh raja' réh , lakau Éh kepéh tai jah tokong ke' Néh mokoo' tengéé' sitai .
43006016	Tovoo' dau tahup la'o Yésus pakan kelunan pinaa' nah , irah bakéh Néh tuhun jin tokong nah ke' réh tai baa' banget .
43006017	Boh réh jalan alut papit baa' banget inah ke' réh tai leboo' Kapernaum . Hun dau lepah merem bang Yésus to ke' bé' jak tai ngan réh .
43006018	Boh pu'un kepu gahang ngan lipak ja'au
43006019	ngan inah kepéh irah lepah memesai avéé' tong belu'an baa' , juu' si'ik jin dirin baa' ri' . Boh réh na'at Yésus lakau bau baa' inah tai tavin alut réh . Medai réh na'at éh lakau bau baa' nah .
43006020	Ka' ha' Yésus ngan réh , Mai keh medai , Akeu' itut , ha' Néh .
43006021	Jian kenin réh , irah tioo alaa' Éh lem alut réh , tioo avéé' réh tong leboo' Kapernaum éh jalan réh juk tai nah .
43006022	Barei' dau sagam kelunan pinaa' nah to pu'un apé iteu' baa' banget nah , boh réh na'at jah alut awah éh to sinah . Kejam réh Yésus bé' pu'un kivu bakéh Néh , bé' Éh tai lem alut réh , bang papit tengéé' réh .
43006023	Pu'un alut kepéh sinah éh déhéé' tana' jalan kelunan pinaa' nah kuman hun Yésus sebayang bara' jian kenin ngan Allah rai , bang alut inah anah kelunan éh jah , éh tuai jin leboo' Tiberias .
43006024	Hun irah pinaa' nah jam Yésus bé' pu'un sinah , ngan irah bakéh Néh bé' pu'un sinah , boh réh alaa' alut éh pu'un sinah tai leboo' Kapernaum ke' réh pitah Yésus sitai .
43006025	Hun réh avéé' saa' dipa baa' inah , sinah réh temeu' ngan Yésus , ka' ha' réh ngan Néh , O Guru , hun mah Ke' avéé' , ha' réh .
43006026	Ha' Yésus ngan réh , Akeu' pané ngan keh , bé' keh tuai pitah Akeu' uban keh na'at kekat telana' éh naneu' Ké' éh ja'au nah rai , bang pu'un keh tuai uban keh kuman ka'an éh nena' Ké' ngan keh pah avéé' keh beso rai awah éh .
43006027	Mai keh kereja' pitah ka'an éh omok bangah awah , bang jian keh kereja' pitah ka'an éh omok pelinguh . Omok Anak Kelunan mena' ka'an inah ngan keh , uban Allah éh Tamen Ké' , pu'un Éh mena' penyukat Néh ngan Ké' , ke' Ké' omok mena' ka'an inah ngan keh , ha' Néh .
43006028	Boh réh neteng Yésus kepéh ka' , Ineu' éh tekep ke' mé' maneu' dokoo' mé' maneu' pengeloo' Allah , ha' réh .
43006029	Ka' ha' Yésus ngan réh , Inah éh pengeloo' Allah , jian keh ngelan tong Iah éh tuai sohoo' Allah , ha' Néh .
43006030	Ka' ha' réh kepéh , Ineu' éh juk neu' Ko' ja'au dokoo' Ko' pekelenaa' ngan mé' Ka'au pu'un tuai jin Allah mu'un , ke' mé' omok ngelan tong Ke' . Maneu' ineu' Ke' da' ?
43006031	Tepun mé' kuman mana hun réh pu'un tong tana' pegawa sahau , pekua' ha' lem surat Allah éh bara' éh , Pu'un Allah mena' ka'an jin seruga ngan réh , ha' surat Allah nah .
43006032	Ha' Yésus ngan réh kepéh , Akeu' bara' mu'un ngan keh , ka'an éh nena' Musa ngan keh rai , bé' éh jin seruga , bang Tamen Ké' omok mena' atek ka'an mu'un jin seruga ngan keh .
43006033	Éh atek ka'an mu'un éh juk nena' Allah ngan keh , inah éh , Iah éh pu'un tuai jin seruga ke' Néh purip kekat kelunan tong tana' , ha' Néh .
43006034	Ka' ha' réh kepéh , O Guru , jian Ke' ngelayau mena' ka'an inah ngan améé' , ha' réh .
43006035	Ka' ha' Yésus ngan réh kepéh , Akeu' iteu' ka'an éh purip kelunan , séé'-séé' éh tuai tavin Akeu' , bé' éh jam la'au' kepéh , ngan séé'-séé' éh ngelan tong Akeu' , bé' éh jam mapeu' batok kepéh , ha' Néh .
43006036	Ka' ha' Yésus kepéh , Akeu' bara' ngan keh rai , Pu'un keh lepah na'at Akeu' bang bé' keh ngelan tong Akeu' .
43006037	Siget kelunan éh nena' Tamen Ké' ngan Ké' , adang néh pu'un tuai tavin Akeu' , ngan séé'-séé' éh tuai tavin Akeu' , bé' Akeu' bet éh .
43006038	Bé' Akeu' tuai jin seruga dokoo' Ké' kivu kenin Ké' tengéé' , bang Akeu' tuai dokoo' Ké' kivu sohoo' Iah éh nyohoo' Akeu' tuai rai .
43006039	Inah éh pengeloo' Iah éh nyohoo' Akeu' tuai rai , dokoo' kekat irah éh nena' Néh ngan Ké' , mai pu'un jah usah péh tawang awah , bang tekep Akeu' pebetéé' réh ngan purip kekat réh béé sioo' ga' dau vam .
43006040	Uban iteu' éh pengeloo' Tamen Ké' , kekat kelunan éh seruh mu'un tong Akeu' éh Anak Néh ngan éh ngelan tong Akeu' , tekep éh alaa' urip pelinguh , ngan avéé' tong ga' dau vam , inah Akeu' pebetéé' réh ngan purip réh kepéh , ha' Yésus ngan réh .
43006041	La'ah irah Yahudi selem-selem pané maneu' Yésus neu' ha' Néh bara' ka' , Akeu' iteu' ka'an éh tuai jin seruga .
43006042	Ha' réh kepéh , Kelunan iteu' Yésus ngaran Néh éh anak Yusup rai . Malai lu' ngan tinen tamen Néh , kineu' Iah bara' Iah tuai jin seruga , ha' réh .
43006043	Ka' ha' Yésus ngan réh kepéh , Kineu' ka'ah selem-selem pané kenat ,
43006044	bé' pu'un séé'-séé' omok tuai tavin Akeu' hun Tamen Ké' éh nyohoo' Akeu' tuai rai bé' ngusii' kenin néh , ngan Akeu' omok pebetéé' ngan purip éh sioo' ga' dau vam .
43006045	Irah nabi pu'un réh nyurat bara' , Kekat kelunan adang Allah juk nebaraa' réh . Siget kelunan éh menéng ha' Tamen Ké' ngan éh nesen tong tebaraa' Néh , pu'un éh tuai tavin Akeu' .
43006046	Mai keh seruh neu' ha' Ké' kenat pu'un kelunan éh jah lepah na'at Tamen Ké' , bé' éh pu'un kenat . Iah éh tuai jin Allah , Iah awah éh pu'un na'at Tamen Ké' , ha' Yésus nah .
43006047	Ka' ha' Yésus kepéh , Akeu' bara' mu'un ngan keh , kelunan éh ngelan , inah éh pu'un urip pelinguh .
43006048	Akeu' iteu' ka'an éh purip kelunan .
43006049	Tepun keh kuman mana tong tana' pegawa sahau , bang matai réh .
43006050	Ka'an éh tuai jin seruga , tengéé' mu'un éh , séé'-séé' éh kuman éh bé' éh omok matai .
43006051	Akeu' iteu' ka'an éh purip kelunan , éh tuai jin seruga , séé'-séé' éh kuman ka'an iteu' omok éh murip pelinguh . La'ah ka'an éh juk nena' Ké' ngan néh , inah éh usah Ké' , éh juk nena' Ké' dokoo' Ké' purip kekat kelunan pah tipo tana' , ha' Yésus ngan réh .
43006052	Pesakat irah Yahudi neu' ha' Yésus pané kenat . Ka' ha' réh , Kineu' éh omok mena' usah Néh ngan lu' kelu' kon éh da' , ha' réh .
43006053	Ka' ha' Yésus kepéh , Akeu' bara' mu'un ngan keh , hun keh bé' kuman usah Ké' , ngan mesep dahaa' Ké' , bé' keh pu'un urip mu'un dalem keh .
43006054	Séé'-séé' éh kuman usah Ké' ngan mesep dahaa' Ké' , iah pu'un urip pelinguh . La'ah Akeu' pebetéé' ngan purip éh kepéh sioo' ga' dau vam .
43006055	Uban usah Ké' iteu' , inah éh atek ka'an mu'un , ngan dahaa' Ké' iteu' , atek baa' éh nesep mu'un .
43006056	Séé'-séé' éh pu'un kuman usah Ké' ngan éh mesep dahaa' Ké' , Akeu' pu'un petem dalem néh ngan iah péh pu'un petem dalem Akeu' .
43006057	Tamen Ké' éh pu'un urip , Iah éh nyohoo' Akeu' tuai , ngan naneu' Tamen Ké' nah , inah Akeu' murip . Kenat péh séé'-séé' éh kuman usah Ké' , omok éh murip neu' Ké' kepéh .
43006058	Kenat péh iteu' éh atek ka'an mu'un éh tuai jin seruga , bé' éh barei' ka'an éh kinan tepun keh sahau rai , la'ah matai réh . Kelunan éh kuman ka'an iteu' omok éh murip pelinguh , ha' Yésus nah .
43006059	Kenat ha' Yésus pané ngan réh tovoo' Néh nebaraa' réh tong lamin sebayang irah Yahudi tong leboo' Kapernaum rai .
43006060	Pinaa' kelunan jin belah irah éh kivu Éh , hun réh menéng ha' Yésus pané kenat , boh réh bara' ka' , Leko lah mé' menéng ha' Néh pané kenat ne' , séé' keloo' menéng ha' Néh kepéh , ha' réh .
43006061	Bé' pu'un séé'-séé' bara' ha' réh kenat ngan Yésus , Iah tengéé' ke' jam irah pinaa' nah pu'un selem-selem pané kenat , boh Éh bara' ka' ngan réh , Kineu' keh , tawang keh tong ha' Ké' kenat ?
43006062	Hun néh kenat kineu' hun keh na'at Ku' moléé' tong jalan Ké' bu'un .
43006063	Sahéé' Ni'ai awah omok purip kelunan , usah kelunan bé' éh omok kenat , kekat ha' éh benara' Ké' ngan keh , inah éh jin Sahéé' Ni'ai ngan omok Éh purip kelunan .
43006064	Bang na' péh kenat , pu'un jelua' keh bé' ngelan , ha' Néh . Uban jin bu'un Yésus tuai , kejam Néh irah éh bé' keloo' ngelan , ngan kejam Néh séé' éh juk memalo Éh .
43006065	Ka' ha' Yésus kepéh , Kenat ha' Ké' ngan keh ri' , Jah-jah usah péh bé' éh omok tuai tavin Akeu' hun Tamen Ké' bé' ngusii' kenin néh , ha' Néh .
43006066	Neu' ha' Yésus pané kenat , pinaa' kelunan moléé' murin jin pengelan réh . Bé' réh kivu Éh kepéh .
43006067	Boh Yésus pané ngan irah bakéh Néh éh jah poloo' duah usah nah , ka' ha' néh , Kineu' keteleu' bakéh Ké' iteu' , avéé' keteleu' moléé' murin kivu irah pinaa' nah , ha' néh .
43006068	Ka' ha' Simon Péterus mipa Éh , O Tuhan , séé' ke' mé' omok tavin la'ah da' , Ka'au awah Éh pu'un ha' tebaraa' éh omok purip kelunan ke' réh omok murip pelinguh .
43006069	Ngan améé' jam ngan améé' ngelan , adang Ka'au Anak Allah , ha' Péterus .
43006070	Ka' ha' Yésus ngan réh kepéh , Pu'un Akeu' ngevéléé' jah poloo' duah usah iteu' , bang pu'un jah usah jin belah ka'ah éh pu'un lem kamit Sitan , ha' Néh .
43006071	Inah Éh bara' tong Yudas anak Simon Iskariot , na' péh Yudas nah jah bakéh Néh mu'un , pu'un éh memalo Yésus .
43007001	La'o inah lakau Yésus tong tana' Galilia , bé' éh keloo' lakau tong tana' Yudea kepéh uban kelunan Yahudi pitah jalan ke' réh juk mematai Éh .
43007002	La'ah lepah danii' tong jaka' irah Yahudi juk maneu' dau ja'au inah , éh ngaran néh , dau ja'au lamin sapau ujung kayeu' , ke' réh mena' pengena' réh ngan Tuhan la'o ajau .
43007003	Kenat péh irah padéé' Yésus bara' ngan Néh , ka' ha' réh , Jian Ke' piso jin siteu' tai tong tana' Yudea , mai Ke' mokoo' siteu' , jian Ke' tai sinah dokoo' bakéh Ko' omok na'at telana' éh naneu' Ko' inah ,
43007004	Hun kelunan keloo' réh ngajung éh , bé' éh melim kekat penganeu' néh . Uban Ko' maneu' kuraa'-kuraa' telana' éh tejeu' , jian Ke' tai pepoléng éh ngan kekat kelunan béé , ha' réh .
43007005	Avéé' padéé' usah Néh bé' ngelan Éh .
43007006	Ka' ha' Yésus ngan réh , Bé' sukup jaka' Ké' jak , bang jaka' keh ngelayau éh pu'un .
43007007	Kelunan tong tana' iteu' bé' réh leko keh , bang irah leko Akeu' uban Ké' bara' tong penganeu' réh éh sa'at .
43007008	Jian keh tai dau ja'au inah , bé' Akeu' keloo' tai uban jaka' Ké' bé' jak éh sukup , ha' Néh .
43007009	La'o Yésus pané ngan réh kenat , mokoo' Éh keto tong tana' Galilia .
43007010	La'o padéé' Yésus nah tai tong dau ja'au inah , boh Yésus tai kepéh . Bang bé' Iah kivu jalan éh kenivu irah pinaa' nah , bang Iah selim-selim awah .
43007011	Kelunan Yahudi pitah Éh tong dau ja'au inah , Ka' ha' réh , Mah iri' , ha' réh .
43007012	Kelunan pinaa' pané selem-selem tong Yésus , ka' ha' jelua' réh , Kelunan inah jian éh , ha' réh . Ka' ha' jelua' kepéh , Bé' , kelunan petawang awah ine' , ha' réh .
43007013	Selem-selem réh pané uban réh medai kelunan Yahudi .
43007014	Avéé' belu'an réh maneu' dau ja'au inah , tai Yésus tong umaa' Allah ke' Néh nebaraa' réh .
43007015	Béé kenin irah Yahudi , ka' ha' réh , Jin semah kelunan iteu' omok jam tong kekat tebaraa' inah Néh bé' pu'un tai sekulah , ha' réh .
43007016	Ka' ha' Yésus ngan réh , Kekat ha' tebaraa' Ké' iteu' , bé' éh ha' tebaraa' Ké' tengéé' , bang inah éh jin Allah éh nyohoo' Akeu' tuai .
43007017	Séé'-séé' éh keloo' maneu' kekat pengeloo' Allah , omok éh jam kekat ha' tebaraa' Ké' inah pu'un éh jin Allah , bé' Ku' bara' éh kivu kenin Ké' tengéé' awah .
43007018	Kelunan éh pu'un pané kivu kenin néh tengéé' , iah maneu' kenat dokoo' kelunan omok ngajung éh . Bang kelunan éh keloo' réh ngajung Iah éh nyohoo' Éh tuai , pu'un éh pané mu'un , bé' éh kenyo ngan ngelavo' réh .
43007019	Pu'un Musa mena' kekat sohoo' Tuhan ngan keh , bang bé' keh kivu éh . Uban ineu' keh pitah jalan juk mematai Akeu' , ha' Néh .
43007020	Ka' ha' irah pinaa' nah , Ka'au pu'un nasek balei' , séé' éh juk mematai Ke' kunah ko' nah , ha' réh .
43007021	Ka' ha' Yésus ngan réh kepéh , Jah koléé' awah Ku' maneu' telana' éh ja'au tong Dau Posot , pu'un keh béé kenin .
43007022	Uban Musa nyohoo' keh maneu' adet sunat , na' péh éh Dau Posot , pu'un keh pesunat anak keh . Éh mu'un néh bé' éh Musa éh bu'un maneu' adet inah , bang tepun keh Abraham éh bu'un néh .
43007023	Hun keh omok pesunat anak keh tong Dau Posot dai keh ngelapah tong sohoo' lem Surat Musa nah , kineu' keh merek ngan Ké' hun Ké' peka'o kelunan mu'un tong Dau Posot .
43007024	Mai keh seruh tong éh poléng ta'an keh awah , bang jian keh seruh jian-jian ngan pepata éh mu'un , ha' Yésus .
43007025	Pu'un jelua' kelunan tong leboo' Yérusalem éh bara' ka' , Kineu' kelunan inah bé' énéh éh penitah irah ja'au ke' réh juk mematai éh rai .
43007026	Bang na'at tam , bé' Éh melim usah Néh , sinah Éh nebaraa' kelunan tong ta'an réh béé ngan bé' pu'un séé' tai maneu' Éh . Kineu' irah ja'au , kejam réh mu'un kelunan inah Iah Éh Kristus .
43007027	Bang bé' Éh Kristus , uban hun Kristus tuai , bé' pu'un séé'-séé' éh omok jam jin semah savéé' Néh , bang uleu' béé jam jin semah kelunan iteu' pu'un tuai , ha' réh .
43007028	La'ah tovoo' Yésus nebaraa' réh tong umaa' Allah , Iah pané ngan réh ngan ja'au ha' , ka' ha' Néh , Ka'ah seruh keh jam Akeu' , ngan jam savéé' Ké' , bang bé' Akeu' tuai kivu kenin Ké' tengéé' , Iah éh nyohoo' Akeu' tuai pu'un Éh teneng . Bé' keh jam Éh ,
43007029	Bang Akeu' jam Éh uban Ké' pu'un tuai jin Iah , ngan Iah nyohoo' Akeu' tuai , ha' Néh .
43007030	Irah tioo juk ngamit Éh bang bé' réh omok ngamit Éh uban bé' jak éh sukup jaka' .
43007031	Jin belah irah kelunan pinaa' nah pu'un kuraa' kekat réh éh ngelan tong Néh . Ka' ha' réh , Tovoo' Kristus tuai , kineu' Éh , omok Éh maneu' telana' éh pelapah ja'au jin éh neu' kelunan iteu' , ha' réh .
43007032	Uban kekat irah Parisi ngan kekat pengeja'au imam tong sebayang Yahudi nyohoo' kuraa'-kuraa' irah éh mavaa' umaa' Allah , ngamit Yésus .
43007033	Ka' ha' Yésus , Bé' Ku' lebéé' lah mokoo' ngan keh siteu' dat , la'o inah Akeu' juk moléé' tai Iah éh nyohoo' Akeu' tuai rai .
43007034	Adang ka'ah pu'un pitah Akeu' , bang bé' keh omok alaa' Akeu' kepéh , uban tong jalan Ké' juk tai nah , bé' keh omok tai sinah , ha' Néh .
43007035	Boh irah Yahudi pané belah irah ke' , ka' ha' réh , Semah Éh juk tai nah ke' uleu' bé' omok tai temeu' ngan Néh . Kineu' Éh juk tai ngan irah Yahudi éh mokoo' tong tana' éh jah , ke' réh mokoo' belah kelunan éh tengéé' pohoo' ngan nebaraa' réh .
43007036	Ineu' sin tong ha' Néh ka' , Ka'ah juk pitah Akeu' bang bé' keh omok alaa' Akeu' kepéh . Ineu' sin tong ha' néh éh bara' , Bé' ka'ah omok tai tong jalan Ké' juk tai nah . Kineu' ha' Néh kenat , ineu' sin néh , ha' réh .
43007037	Avéé' tong ga' dau tong dau ja'au inah , éh dau éh pelapah ja'au mu'un , tong dau inah , Yésus nekedéng ngan pané ngan ja'au ha' , séé'-séé' éh mapeu' batok , jian éh tuai tavin Akeu' ngan mesep .
43007038	Séé'-séé' éh ngelan tong Akeu' , iah pu'un barei' jah anak baa' éh bé' omok metei' , pu'un baa' éh purip musit jin kenin néh pekua' ha' lem surat Allah éh pu'un bara' éh , ha' Néh .
43007039	Pu'un Yésus pané kenat tong Sahéé' Ni'ai éh juk nena' Néh ngan kekat kelunan éh ngelan tong Iah . Tovoo' Néh pané kenat , Sahéé' Ni'ai bé' jak éh pu'un tuai uban Yésus to bé' jak moléé' tai Tamen Néh ngan kenajung tong seruga .
43007040	Jelua' kelunan jin irah pinaa' nah éh menéng ha' Yésus pané kenat , pu'un réh bara' ka' , Adang kelunan iteu' Iah éh Nabi éh pejajii' Tuhan rai , ha' réh .
43007041	Ha' jelua' kepéh , Bé' éh kenat , adang Néh Kristus , ha' réh . Ha' jelua' kepéh , Bé' éh kenat , uban hun Kristus tuai , bé' Éh tuai jin Galilia .
43007042	Uban ha' lem surat Allah bara' , Kristus pu'un éh jin puku' Daud ngan lohoo' Néh tong leboo' Bétléhém , éh leboo' Daud sahau , ha' réh .
43007043	Petengéé' kenin réh .
43007044	Jelua' kelunan nah juk ngamit Yésus bang bé' pu'un séé'-séé' éh tai ngamit Éh kenat .
43007045	La'ah moléé' kepéh irah seradu nah tai tavin irah pengeja'au imam ngan irah Parisi neteng réh , Semah iri' ? Kineu' éh ke' keteleu' bé' mihin Éh tuai , ha' réh .
43007046	Ka' ha' irah seradu mipa réh , Jin-jin sahau péh bé' pu'un kelunan éh jam pané barei' kelunan inah , ha' réh .
43007047	Ka' ha' irah Parisi kepéh , kineu' keh lavo' neu' Néh kenat .
43007048	Kineu' , pu'un jah usah jin belah pengeja'au lu' ngan jah kelunan Parisi éh ngelan tong Iah kejam keh ?
43007049	Kelunan pinaa' nah bé' réh jam kekat ha' lem Surat Musa , kenat péh irah teneng tong ukum Tuhan , ha' irah Parisi .
43007050	Jin belah irah éh pané kenat , pu'un Nikodemus . Nikodemus pané ngan réh ,
43007051	Ukum tebaraa' lu' bé' éh kejeraa' lu' pesala' ngan ngukum kelunan hun lu' to bé' jak menéng kekat ha' néh ngan jam tong kekat penganeu' néh , ha' néh .
43007052	Ha' réh mipa éh , kineu' ka'au' , kelunan jin Galilia pekua' barei' Iah , jian ke' pekalai tong ha' tebaraa' Allah , boh ke' omok jam bé' pu'un jah Nabi Tuhan tuai jin Galilia , ha' réh .
43008001	La'o inah moléé' kekat réh béé , Yésus tai tengéé' tong tokong Saitun .
43008002	Dau dileu' tai Yésus masek kepéh tong umaa' Allah , pinaa' kelunan tavin Éh , mokoo' Éh ke' Néh nebaraa' réh .
43008003	La'ah kelunan Parisi ngan irah guru éh nebaraa' tong sohoo' lem Surat Musa , mihin jah redo éh petuyang ke' réh nyohoo' éh nekedéng belah réh béé .
43008004	La'ah ha' irah ngan Yésus , Guru , améé' alaa' redo iteu' lem néh petuyang .
43008005	Hun néh pu'un kelunan petuyang kenat , ha' Musa lem surat néh , nyohoo' mé' memateu' éh . Bang kineu' ha' Ko' kepéh .
43008006	Pu'un réh neteng Yésus kenat , uban réh keloo' pesala' Éh awah , bang bé' éh ke' réh neteng éh uban réh juk jam éh mu'un . Bang Yésus madaa' ke' Néh nyurat palaa' buaa' ojoo' Néh tong tana' .
43008007	Uban irah to neteng-neteng Éh , nekedéng Éh pejek kepéh ngan pané ngan réh , ha' Néh séé' belah ka'ah éh bé' pu'un penyala' , jian éh ngaléng bateu' tong redo iteu' tenah , ha' Néh .
43008008	Boh Éh madaa' nyurat tong tana' kepéh .
43008009	Hun irah menéng ha' Néh kenat , musit réh béé pejah-jah usah , éh tenah musit jin irah , iah éh ja'au urip jin kekat réh pah avéé' tong kekat réh béé . Yésus awah éh pu'un sinah keto , ngan redo inah éh pu'un nekedéng sinah .
43008010	Yésus nekedéng pejek kepéh ke' Néh pané ngan redo inah , ka' ha' Néh . Kemah kekat kelunan éh juk ngukum ke' ri' ? ha' Néh .
43008011	Ha' redo inah , Guru bé' pu'un ha néh . Ha' Yésus ngan néh kepéh , Jian , Akeu' péh bé' Akeu' ngukum Ka'au . Tai ke' ngan mai ke' maneu' penyala' kepéh ha' Néh .
43008012	Ka' ha' Yésus ngan réh kepéh , Akeu' iteu' rema tana' iteu' , séé'-séé' éh kivu Akeu' bé' éh lakau dalem merem , adang néh pu'un rema jin Akeu' éh purip réh , ha' Néh .
43008013	Ka' ha' irah Parisi mipa Éh , inah Ke' bara' tong usah Ko' tengéé' , bé' améé' ngelan tong ha' Ko' kenat , ha' réh .
43008014	Ka' ha' Yésus mipa réh , Oo' , na' péh Akeu' bara' tong usah Ké' tengéé' , adang kekat ha' Ké' inah pu'un teneng , uban Akeu' jam jin semah Ku' tuai rai ngan semah Ku' juk tai kepéh . Bé' ka'ah jam jin semah Ku' tuai ngan bé' keh jam semah Ku' juk tai kepéh .
43008015	Tong kekat jalan éh keh petuneng kelunan , pu'un keh maneu' kenat kivu éh seneruh kelunan awah , Bé' Akeu' pu'un petuneng séé'-séé' péh .
43008016	Bang hun Ké' pu'un bara' réh sala' , bé' éh ha' Ké' awah , adang pu'un éh kenat mu'un . Adang kekat ha' Ké' teneng lem kekat éh benara' Ké' sala' nah , uban bé' éh Akeu' tengéé' éh bara' éh kenat , uban Tamen Ké' éh nyohoo' Akeu' tuai , Iah pu'un pemung ngan Ké' , ha' Néh .
43008017	Ka' ha' Néh kepéh , Pu'un ha' lem Surat Musa éh bara' ka' , Hun pu'un duah usah éh bara' tong ineu'-ineu' éh ta'an roh , hun ha' roh pu'un pekua' , boh éh poléng ha' roh pu'un teneng mu'un .
43008018	Akeu' bara' tong usah Ké' tengéé' , ngan Tamen Ké' Éh nyohoo' Akeu' tuai , Iah péh bara' tong Akeu' , ha' Néh .
43008019	Ka' ha' réh neteng Éh Semah Tamen Ko' , ha' réh . Ha' Yésus ngan réh kepéh , Bé' keh jam Akeu' ngan bé' keh jam Tamen Ké' . Hun keh jam Akeu' adang keh omok jam Tamen Ké' kepéh , ha' Néh .
43008020	Kenat ha' Yésus ngan réh tovoo' Néh nebaraa' réh tong umaa' Allah danii' déhéé' jalan réh modoo' rigit Tuhan . Bang bé' pu'un séé'-séé' éh tai ngamit Éh uban bé' jak sukup jaka' Néh .
43008021	Ka' ha' Yésus ngan réh kepéh , Pu'un Ku' juk piso jin siteu' da' , boh keh pu'un pitah Akeu' kepéh , bang ka'ah matai lem penyala' keh awah . Bé' keh omok tai tong jalan Ké' éh juk tai nah , ha' Néh .
43008022	Ka' ha' irah Yahudi , Kineu' Éh , pu'un Éh juk mematai usah Néh tengéé' uban ka' ha' Néh bara' , Bé' keh omok tai tong jalan Ké' juk tai nah , ha' irah Yahudi nah .
43008023	Ka' ha' Yésus mipa réh , Ka'ah pu'un jin tana' iteu' awah , bang Akeu' pu'un jin bau . Ka'ah pu'un kivu kenin kelunan tong tana' awah , bé' Akeu' kivu kenin kelunan tong tana' .
43008024	Kenat péh Akeu' bara' ngan keh ri' , adang ka'ah matai lem penyala' keh awah , ngan hun keh bé' ngelan Akeu' pu'un jin Allah , adang keh matai lem penyala' keh awah , ha' Néh .
43008025	Ka' ha' réh kepéh , séé' ke' Néh , ha' réh . Ha' Yésus mipa réh , Pekua' éh benara' Ké' jin bu'un rai .
43008026	Pinaa' ha' kepéh éh juk benara' Ké' ngan keh , ngan pinaa' jalan keh kepéh éh juk benara' Ké' keh sala' . Bang Iah éh nyohoo' Ku' tuai rai , pu'un Éh teneng , ngan kekat ha' éh nenéng Ké' jin Iah , inah ke' éh benara' Ké' ngan kekat kelunan pah tipo tana' , ha' Néh .
43008027	Bang bé' réh jam inah Iah bara' tong Tamen Néh .
43008028	Boh Yésus bara' ngan réh kepéh , ka' ha' Néh , La'o keh metéé' Anak Kelunan tong salib , boh keh pu'un jam adang Akeu' pu'un tuai jin Allah , boh keh pu'un jam bé' Akeu' maneu' ineu'-ineu' kivu kenin Ké' tengéé' , bang pu'un Ku' bara' kekat-kekat éh benara' Tamen Ké' ngan Ké' .
43008029	La'ah Iah éh nyohoo' Ku' tuai , pu'un Éh pemung ngan Ké' , ngan bé' Éh bet Ku' , uban Ké' ngelayau maneu' kekat pengeloo' Néh , ha' Yésus ngan réh .
43008030	Pinaa' kelunan éh menéng ha' Yésus bara' tong kekat inah ngelan tong Néh .
43008031	La'ah ka' ha' Yésus ngan irah kelunan Yahudi éh ngelan tong Néh , Hun keh mihau ha' Ké' boh keh omok bakéh Ké' mu'un .
43008032	La'ah ka'ah omok jam kekat éh benara' Ké' tong Allah pu'un éh teneng , ngan neu' pengeteneng inah , omok keh pelepu , ha' Néh .
43008033	Ka' ha' réh mipa Éh kepéh , Améé' éh pohoo' jin Abraham ngan bé' améé' keripen kelunan séé'-séé' péh . Kineu' Ko' bara' améé' omok pelepu , bé' améé' jam ha' Ko' kenat , ha' réh .
43008034	Ka' ha' Yésus ngan réh , Akeu' bara' mu'un ngan keh , séé'-séé' éh maneu' penyala' , iah éh keripen penyala' .
43008035	Kelunan éh ripen bé' éh pu'un tong lamin pelinguh , hun réh juk bet éh omok réh bet éh awah , bang anak usah réh inah éh pu'un tong lamin réh pelinguh .
43008036	Hun néh Anak Allah éh ngelepu keh , boh keh pelepu mu'un .
43008037	Akeu' jam ka'ah pohoo' Abraham , na' péh kenat pu'un keh pitah jalan juk mematai Akeu' uban bé' keh keloo' alaa' ha' tebaraa' Ké' lem kenin keh mu'un .
43008038	Pu'un Akeu' bara' tong kekat éh benara' Tamen Ké' ngan Ké' , bang ka'ah péh maneu' kekat éh sohoo' tamen keh ngan keh , ha' Yésus ngan réh .
43008039	Ka' ha' réh mipa Éh kepéh Abraham iah éh tamen mé' , ha' réh . Ka' ha' Yésus kepéh , Hun keh anak Abraham mu'un , adang keh pu'un maneu' pekua' éh naneu' Abraham .
43008040	Pu'un Akeu' bara' tong kekat éh teneng éh kejam Ké' jin Allah , na' péh kenat , pu'un keh pitah jalan juk mematai Akeu' . Abraham bé' éh maneu' kenat .
43008041	Adang ka'ah pu'un maneu' pekua' barei' éh neu' tamen keh , ha' Néh . Ka' ha' réh , Bé' améé' jin pohoo' kelunan éh bavah , jah awah tamen mé' , inah éh Allah , ha' réh .
43008042	Ka' ha' Yésus kepéh , Hun néh mu'un Allah éh Tamen keh , adang keh pu'un murung Akeu' , uban Akeu' pu'un tuai jin Allah , kenat éh ke' Akeu' pu'un siteu' . Bé' Akeu' tuai kivu kenin Ké' tengéé' , bang Iah Éh nyohoo' Akeu' tuai .
43008043	Uban ineu' keh bé' omok jam tong ha' éh benara' Ké' nah ? Éh ke' néh kenat uban keh leko menéng ha' Ké' .
43008044	Ka'ah anak tamen keh Sitan , ngan pu'un keh kivu kekat pengeloo' tamen keh . Jin bu'un-bu'un sahau péh Sitan mematai kelunan , bé' éh keloo' alaa' saa' éh teneng , uban bé' pu'un ineu'-ineu' éh teneng lem néh . Hun néh pané , pu'un éh pané kenyo awah , pohoo' néh kenyo , ngelayau éh kenyo kenat , ngan inah éh tamen kekat kelunan éh kenyo .
43008045	Bé' Akeu' pané kenyo , kenat péh keh bé' keloo' ngelan tong Akeu' .
43008046	Séé' jin belah keh éh omok nojoo' penyala' Ké' . Pu'un Akeu' bara' tong kekat éh teneng , uban ineu' keh bé' ngelan tong Akeu' .
43008047	Kelunan éh pu'un tuai jin Allah keloo' éh menéng kekat ha' Allah , bang bé' keh jin Allah , kenat éh keh leko ngan bé' keloo' menéng ha' Néh , ha' Yésus .
43008048	Ka' ha' irah Yahudi ngan Yésus kepéh , teneng mu'un ha' améé' bara' ke' kelunan Samaria rai , pu'un Ke' nasek balei' , ha' réh .
43008049	Ka' ha' Yésus kepéh , Bé' Akeu' nasek balei' , Akeu' seva' Tamen Ké' bang bé' ka'ah seva' Akeu' .
43008050	Bé' Akeu' keloo' kenajung kelunan . Tamen Ké' Iah Éh ngajung Akeu' ngan pu'un Éh ngukum kelunan éh bé' ngajung Akeu' .
43008051	Akeu' bara' mu'un ngan keh , séé'-séé' éh mihau ha' tebaraa' Ké' , bé' éh omok matai , ha' Néh .
43008052	Ka' ha' irah Yahudi kepéh , Nah , hun iteu' kejam mé' mu'un , Ka'au nasek balei' . Abraham ngan irah Nabi Tuhan , pu'un réh lepah matai , bang ha' Ko' nah , séé'-séé' éh mihau ha' tebaraa' Ké' bé' éh omok matai .
43008053	Tepun mé' Abraham pu'un éh matai tenéh , kineu' Ke' , Ka'au éh ja'au ngaran jin Abraham seneruh Ko' . Kekat irah nabi Tuhan matai béé réh , kineu' ke' kunah Ko' , ha' réh .
43008054	Ka' ha' Yésus kepéh , Hun Ké' ngajung usah Ké' tengéé' , bé' pu'un gunah néh kenat , bang Tamen Ké' Iah pu'un ngajung Akeu' , Tamen Ké' éh benara' keh , Allah éh kenelan keh .
43008055	Bé' ka'ah jam Éh , bang Akeu' jam Éh . Hun Ké' bara' Ku' bé' jam Éh , adang Akeu' kenyo awah , pekua' barei' ka'ah nah . Adang Akeu' jam Éh ngan pu'un Ku' kivu kekat sohoo' Néh .
43008056	Tepun keh Abraham murung kenin néh na'at savéé' Ké' , pu'un éh na'at éh ngan jian kenin , ha' Néh .
43008057	Ha' irah Yahudi ngan Néh kepéh , Bé' urip Ko' avéé' lemah poloo' ta'un , kineu' Ke' jam Abraham , ha' réh .
43008058	Ka' ha' Yésus kepéh , Akeu' bara' mu'un ngan keh , Hun Abraham bé' jak pu'un péh , Akeu' pu'un tenéh , ha' Néh .
43008059	Boh réh alaa' bateu' ke' réh juk memateu Éh bang Yésus kelim ngan musit jin umaa' Allah .
43009001	Lakau Yésus kepéh , inah Éh na'at jah kelunan éh peseu' jin bu'un lohoo' néh .
43009002	La'ah irah bakéh Yésus neteng Éh , ka' ha' réh , O Guru , séé' pu'un maneu' penyala' ke' néh pu'un peseu' kenat , usah néh tengéé' , kineu' , tinen tamen néh , ha' réh neteng Yésus .
43009003	Ka' ha' Yésus kepéh , Bé' éh peseu' kenat uban néh pu'un maneu' penyala' , kenat péh bé' tinen tamen néh . Pu'un éh peseu' kenat dokoo' pepoléng penyukat Allah tong Néh peka'o éh .
43009004	Kelebéé' dau rema jian lu' maneu' kekat sohoo' Iah éh nyohoo' Akeu' tuai , uban hun dau lepah merem , bé' pu'un séé'-séé' éh omok kereja' kepéh .
43009005	Kelebéé' Akeu' pu'un tong tana' iteu' , Akeu' éh rema tana' iteu' , ha' Néh .
43009006	La'o Yésus pané kenat , nyula' Éh tong tana' ngan iah ngeromék tana' ngan jula' Néh , boh Éh mosoo' éh tong maten kelunan éh peseu' nah .
43009007	Ka' ha' Néh ngan néh , Jian ke' tai ngera'up tong baa' Silo'am , ha' Néh . Sin tong ngaran Silo'am , sohoo' . Tai kelunan éh peseu' nah , avéé' tong baa' pu'un éh ngera'up , tioo moléé' éh ngan pu'un ta'an néh .
43009008	Irah éh jin leboo' néh ngan irah éh na'at éh mokoo' menyat pika jin kelunan lepah nah , hun réh na'at éh lepah ma'o , boh réh bara' ka' , Kineu' kelunan iteu' , bé' énéh iah éh mokoo' ngan menyat pika jin uleu' rai , ha' réh .
43009009	Ha' jelua' kepéh , bé' énéh iah de' , layan néh pekua' iah ha' réh . Boh kelunan inah bara' ka' , Akeu' néh ine' ha' néh .
43009010	Ka' ha' réh neteng éh , Kineu' ke' ko' omok na'at hun iteu' , ha' réh .
43009011	Ka' ha' lakei' inah kepéh , Jah kelunan éh ngaran Néh Yésus , inah éh ngeromék tana' ngan mosoo' éh tong maten ké' , boh éh nyohoo' ku' tai ngera'up tong baa' Silo'am . Pu'un ku' tai ngera'up kenat , tioo pu'un ta'an ké' , ha' néh .
43009012	Ka' ha' réh neteng éh kepéh , Mah iri' , ha' réh . Bé' akeu' jam , ha' néh .
43009013	La'o inah irah mihin kelunan éh uban peseu' nah tai kelunan Parisi .
43009014	Tovoo' Yésus ngeromék tana' ngan peka'o maten kelunan peseu' nah , inah éh tong Dau Posot .
43009015	La'ah irah Parisi neteng kelunan inah tong jalan néh omok na'at . Ka' ha' néh ngan réh , Pu'un jah kelunan mosoo' tana' tong maten ké' ngan nyohoo' ku' ngera'up , inah bu'un ké' omok na'at , ha' néh .
43009016	Ka' ha' jelua' irah Parisi , Kelunan éh maneu' kenat bé' éh pu'un jin Allah uban néh ngelapah tong Dau Posot , ha' réh . Ka' ha' jelua' kepéh , Hun néh kelunan penyala' , kineu' jalan néh omok peka'o kelunan peseu' , ha' réh . Petengéé' kenin réh .
43009017	Boh irah Parisi neteng kelunan inah jah koléé' kepéh , ka' ha' réh , Pu'un ke' bara' kelunan inah pu'un peka'o maten ko' rai , hun néh kenat séé' énéh kunah ko' , ha' réh . Ka' ha' néh mipa réh , Akeu' seruh Iah Nabi , ha' néh .
43009018	Bang bé' irah Yahudi ngelan iah pu'un peseu' jin lohoo' néh ngan hun inah kepéh pu'un ta'an néh . Uban kenat irah tebai tinen tamen néh ke' réh neteng rawah kepéh .
43009019	Ka' ha' réh neteng rawah , Kineu' kelunan iteu' , anak koh rai éh . Kineu' éh , pu'un éh peseu' jin lohoo' néh rai . Hun néh pu'un peseu' jin lohoo' néh , kineu' jalan néh omok na'at kepéh hun iteu' , ha' réh .
43009020	Ka' ha' tinen tamen néh , Oo' , adang néh anak mo , ngan pu'un éh peseu' jin lohoo' néh rai ,
43009021	bang bé' mo jam kineu' jalan néh omok na'at kepéh hun iteu' nah ngan inah kepéh , bé' mo jam séé' pu'un peka'o éh kenat . Jian keh neteng éh , lepah ja'au urip néh , omok éh bara' éh , ha' roh .
43009022	Rawah pané kenat uban roh medai kelunan Yahudi . Uban irah Yahudi lepah bara' hun pu'un kelunan bara' Yésus nah , Iah Éh Kristus . Bé' irah buhaa' éh tai tong lamin sebayang .
43009023	Neu' ha' réh pané kenat nah , inah tinen tamen néh pu'un bara' , Iah lepah ja'au , jian neteng iah awah .
43009024	Jah koléé' kepéh irah Parisi tebai kelunan inah ngan neteng éh kepéh , ka' ha' réh , Jian ke' mejing Allah ngan bara' mu'un , mai ke' kenyo , adang kelunan éh benara' ko' inah kelunan penyala' , ha' réh .
43009025	Ka' ha' néh mipa réh , Barang éh kelunan penyala' péh bé' akeu' jam éh , jah awah éh kejam ké' , éh bu'un akeu' pu'un peseu' ngan hun iteu' pu'un ta'an ké' kepéh , ha' néh .
43009026	Ka' ha' réh neteng éh kepéh , Ineu' neu' Néh tong ke' , kineu' jalan Néh peka'o maten ko' , ha' réh Ka' ha' néh ngan réh kepéh ,
43009027	Pu'un akeu' lepah bara' ngan keh , bang bé' ka'ah keloo' menéng ha' ké' rai . Uban ineu' keh nyohoo' akeu' bara' éh kepéh , ketem ka'ah péh keloo' bakéh Néh , ha' néh .
43009028	Boh réh menoo' éh , ka' ha' réh , paloi ke' , ka'au' éh bakéh Néh bang améé' kivu ngan pekalai jin Musa .
43009029	Améé' jam Allah pu'un ngan Musa , bang tong kelunan inah , séé' jam jin semah Éh tuai , ha' réh .
43009030	Ka' ha' lakei' inah kepéh , Béé kenin ké' , uban ka'ah bé' jam jin semah Éh tuai , bang inah iah pu'un peka'o maten ké' .
43009031	Bé' Allah pu'un menéng ha' kelunan penyala' , uleu' jam éh kenat , bang adang Allah pu'un menéng ha' kelunan éh seva' Éh ngan éh kivu kekat sohoo' Néh .
43009032	Jin bu'un tana' iteu' , bé' lu' menéng ha' réh bara' kelunan pu'un peka'o maten kelunan éh peseu' jin lohoo' néh .
43009033	Adang kelunan iteu' pu'un jin Allah , hun néh bé' kenat , bé' éh omok maneu' ineu'-ineu' , ha' néh ngan réh .
43009034	Ka' ha' réh mipa éh , Ka'au kelunan penyala' awah , kineu' ke' seruh ke' omok nebaraa' améé' , ha' réh . Boh réh meta' éh masek tong lamin sebayang .
43009035	La'ah kejam Yésus irah pu'un bet kelunan inah jin lamin sebayang , tai Éh pitah éh ngan hun Néh temeu' ngan néh pu'un Éh neteng éh , ka' ha' néh , Kineu' ke' , pu'un ke' ngelan tong Anak Kelunan , ha' Néh .
43009036	Ha' kelunan inah mipa éh , O Guru , jian ke' bara' éh ngan ké' dokoo' ké' omok ngelan tong Néh , ha' néh .
43009037	Ka' ha' Yésus ngan néh kepéh , Pu'un ke' lepah na'at Éh , ngan Iah éh pané ngan ko' hun iteu' , inah néh Éh , ha' Néh .
43009038	Ka' ha' kelunan inah kepéh , O Tuhan , pu'un ku' ngelan Éh , ha' néh . Boh éh ngejekuu' lep néh tong jumen Yésus ke' néh seva' Éh .
43009039	Ka' ha' Yésus kepéh , Akeu' pu'un tuai tong tana' iteu' dokoo' Ké' petuneng kelunan , inah néh , dokoo' kelunan éh peseu' omok pu'un ta'an kepéh , kelunan éh pu'un ta'an paléu peseu' kepéh , ha' Néh .
43009040	Jelua' irah Parisi éh pu'un sinah , éh menéng ha' Néh pané kenat , pu'un réh neteng Éh , ka' ha' réh , kineu' ha' Ko' nah , pu'un Ke' bara' améé' peseu' kei , ha' Néh .
43009041	Ka' ha' Yésus ngan réh kepéh , Hun keh peseu' mu'un , bé' keh pu'un sala' , ha' Néh .
43010001	Ha' Yésus kepeh , Akeu' bara' mu'un ngan keh , kelunan éh masek lem pagin domba mukat jin jalan tengéé éh bé' jin usit tapé , Iah kulunan nekau ngan kelunan éh ngesakit usah réh ke' néh omok alaa' livah réh .
43010002	Bang kelunan éh masek jin usit pagin , inah éh tepun domba nah .
43010003	Kelunan éh mavaa' usit pagin iah mukap usit pagin ngan tepun domba nah . Kekat domba jam menéng ha' tepun néh ngan iah tebai réh palaa' ngaran réh ke' néh mihin réh musit .
43010004	La'o néh mihin réh musit , lakau éh saa' tenah réh ngan kekat domba néh kivu éh uban réh jam menéng ha' néh .
43010005	Bang kelunan éh jah , bé' réh keloo' kivu éh , kelap awah réh , uban bé' réh jam menéng ha' kelunan éh jah .
43010006	Kenat ha' tapan éh benara' Yésus ngan réh , bang bé' réh nesen tong ha' Néh kenat .
43010007	Ka' ha' Yésus kepéh , Akeu' bara' mu'un ngan keh , Akeu' iteu' usit pagin jalan kekat domba omok masek lem pagin .
43010008	Kekat irah éh tuai jin tenah Ké' , irah barei' kelunan nekau , barei' kelunan éh ngesakit usah réh ke' néh omok alaa' livah réh , ngan kekat domba bé' éh jam kivu ha' réh .
43010009	Akeu' iteu' éh usit tapé tong pagin domba . Séé'-séé' éh masek jin Akeu' , omok éh alaa' urip , adang néh pu'un masek ngan musit kepéh ngan alaa' penguman néh .
43010010	Kelunan nekau tuai ke' néh nekau domba ngan mematai ngan nasa' réh awah , bang Akeu' tuai dokoo' kelunan omok alaa' urip , avéé' réh murung mu'un-mu'un , ha' Néh .
43010011	Ka' ha' Yésus kepéh , Akeu' éh tepun domba mu'un . Akeu' éh tepun domba mu'un nah mena' urip Néh ngeliwah kekat domba Néh .
43010012	Kelunan sohoo' éh bé' tepun domba mu'un ngan éh bé' mihau réh mu'un , hun néh na'at bekuleu' tuai , kelap éh , nebet néh awah domba nah , boh bekuleu' inah navap domba nah ngan pepurat réh .
43010013	Kelunan sohoo' pu'un éh kelap awah , uban néh kelunan sohoo' awah , ngan bé' éh pika domba nah .
43010014	Akeu' éh Tepun domba mu'un , ngan Akeu' jam kekat domba Ké' , ngan domba Ké' péh jam Akeu' .
43010015	Akeu' jam irah ngan irah jam Akeu' , pekua' Tamen Ké' jam Akeu' , ngan Akeu' jam Tamen Ké' , la'ah Akeu' juk mena' urip Ké' ngeliwah kekat domba Ké' .
43010016	Pu'un domba Ké' kepéh éh bé' jak masek lem pagin iteu' , kekat irah péh Akeu' juk alaa' réh lem pagin iteu' . Irah péh omok menéng ha' Ké' boh réh omok jah awah vun ngan jah awah tepun , ha' Néh .
43010017	Ka' ha' Yésus kepéh , Tamen Ké' murung Akeu' uban Ké' keloo' mena' urip Ké' jalan Ké' omok alaa' éh kepéh .
43010018	Bé' pu'un séé'-séé' éh ngebéé urip Ké' iteu' , bang neu' pengeloo' Ké' tengéé' Akeu' mena' éh . Akeu' pu'un penyukat omok mena' urip Ké' kenat , ngan pu'un penyukat Ké' alaa' éh kepéh . Inah éh sohoo' Tamen Ké' ngan Ké' , ha' Yésus ngan réh .
43010019	Naneu' ha' Yésus kenat , inah irah Yahudi petengéé' kenin kepéh .
43010020	Ka' ha' jelua' réh , kelunan inah nasek balei' ngan tuleu' . Uban ineu' keh keloo' menéng ha' Néh , ha' réh .
43010021	Ka' ha' jelua' kepéh , Kelunan éh nasek balei' , bé' éh jam pané kenat , kenat kepéh , bé' balei' omok peka'o kelunan peseu' ha' réh .
43010022	La'ah sioo' inah pu'un irah Yahudi maneu' jah Dau Ja'au kepéh tong leboo' Yérusalem , Dau Ja'au éh petesen réh tong jalan réh lepah suai umaa' Allah éh maréng ngan mena' éh ngan Tuhan .
43010023	Sioo' réh maneu' Dau Ja'au inah , sioo' genin . Lakau Yésus tong lamin Salomo éh tong umaa' Allah nah .
43010024	Tuai irah Yahudi nekedéng tutuh Yésus , ka' ha' réh , Mai Ke' petusah kenin améé' , jian Ke' pané petek ke' ngan améé' , kineu' Ke' , Ka'au éh Kristus . Kineu' Ke' , bé' éh , ha' réh .
43010025	Ka' ha' Yésus mipa réh , Pu'un Akeu' lepah bara' éh ngan keh , bang bé' keh keloo' ngelan tong ha' Ké' nah . Kekat penganeu' Ké' éh neu' Ké' kivu sohoo' Tamen Ké' , kekat inah bara' tong Akeu' .
43010026	Bang bé' keh ngelan uban keh bé' domba Ké' .
43010027	Kekat domba Ké' jam réh menéng ha' Ké' , ngan Akeu' péh jam irah ngan irah pu'un kivu Akeu' .
43010028	Pu'un Akeu' mena' urip pelinguh ngan réh , bé' réh omok matai , ngan bé' pu'un séé'-séé' éh omok ngelebu réh jin kamit Ké' .
43010029	Tamen Ké' éh mena' réh ngan Ké' , Iah pu'un pelapah ja'au ngaran jin kekat réh béé ngan bé' pu'un séé'-séé' éh omok ngelebu réh jin Tamen Ké' .
43010030	Tamen Ké' ngan Akeu' péh jah awah kenin , ha' Néh ngan réh .
43010031	Irah Yahudi alaa' bateu' ke' réh juk memateu' Éh .
43010032	Ka' ha' Yésus ngan réh , Pinaa' kereja' Ké' éh jian , éh neu' Ké' tong ta'an keh , kereja' éh sohoo' Tamen Ké' ngan Ké' . Jin belah iteu' éh mah éh sala' dokoo' keh juk memateu' Ku' , ha' Néh .
43010033	Ka' ha' irah Yahudi mipa Éh , Bé' améé' juk memateu' Ke' naneu' kereja' Ko' éh jian , bang uban Ko' kelunan awah , ngan pu'un Ke' juk maneu' usah Ko' pekua' ngan Allah , inah Ke' ngesa'at Allah , uban Ko' kenat nah ke' mé' juk memateu' Ke' , ha' réh .
43010034	Ka' ha' Yésus mipa réh , Pu'un senurat lem surat Allah , tong ha' Allah éh bara' , Ngaran ka'ah allah , ha' lem surat nah .
43010035	Kejam lu' kekat ha' lem surat Allah pu'un petem pelinguh , hun néh kenat hun Allah pu'un bara' ngan kelunan éh menéng ha' tebaraa' Néh sahau , nateng Néh allah , hun néh kenat ha' ngan irah éh kelunan awah ,
43010036	uban ineu' keh bara' Akeu' ngesa'at Allah hun Ké' bara' Akeu' éh Anak Allah mu'un . Bang pu'un Allah ngevéléé' Akeu' ngan nyohoo' Akeu' tuai tong tana' iteu' .
43010037	Hun Ké' bé' pu'un maneu' kekat kereja' éh sohoo' Tamen Ké' , mai keh ngelan tong Akeu' ,
43010038	bang hun néh pu'un , na' péh ka'ah bé' keloo' ngelan tong ha' Ké' , jian keh ngelan éh ta'an keh tong kereja' Ké' , dokoo' keh omok jam adang Tamen Ké' pu'un dalem Akeu' ngan Akeu' péh pu'un dalem Tamen Ké' , ha' Néh .
43010039	La'o inah irah pitah jalan ke' réh juk ngamit Éh bang bé' réh omok , pelepu Éh .
43010040	Moléé' Yésus kepéh tai saa' dipa baa' Yordan tong jalan Yohanes ngebatis kelunan rai , sinah éh mokoo' .
43010041	Pinaa' kelunan tuai tavin Yésus , ka' ha' réh , Bé' Yohanes pu'un maneu' telana' ineu'-ineu' éh ja'au , bang kekat ha' éh benara' néh tong Yésus nah , pu'un éh teneng mu'un , ha' réh .
43010042	Jin belah kelunan inah , pinaa' éh ngelan tong Yésus .
43011001	Pu'un jah kelunan éh sakit , ngaran néh Laserus , leboo' néh tong Betania , éh leboo' Meriam rawah Marta éh padéé' néh nah .
43011002	Meriam nah éh mosoo' anyuu' éh jian ba'oo' tong gem Yésus ngan mitit éh kepéh palaa' bok néh rai . Laserus éh sakit nah padéé' néh .
43011003	Rawah redo inah nyohoo' kelunan tai bara' éh ngan Yésus , ka' ha' réh , O Tuhan , sakit lakei' éh bakéh Ko' rai ne' , ha' réh .
43011004	Hun Yésus menéng ha' réh bara' lakei' inah sakit , ka' ha' Néh ngan réh , Bé' kesakit néh inah mihin éh keta ngan matai awah , bang pu'un éh kenat dokoo' néh pepoléng penyukat Allah , ngan inah kepéh dokoo' Akeu' éh Anak Néh kenajung réh kepéh ha' Néh .
43011005	Yésus murung mu'un pebakéh ngan Marta rawah Meriam ngan Laserus péh ,
43011006	na' péh kenat , hun Néh menéng ha' réh bara' Laserus pu'un sakit , mokoo' de' ke' éh duah dau keto .
43011007	Boh Éh bara' ngan irah bakéh Néh éh kivu Éh , ka' ha' Néh , Jian tam moléé' tai tana' Yudea kepéh , ha' Néh .
43011008	Ka' ha' réh ngan Néh , O Guru , hun Ko' pu'un sitai rai , pu'un irah Yahudi juk memateu' Ke' , kineu' Ke' keloo' tai sinah kepéh , ha' réh ngan Néh .
43011009	Ka' ha' Néh mipa réh , Kineu' kelebéé' nawa pu'un lem jah dau kei ? Adang néh pu'un nawa kenat jin bu'un juhit miha' pah avéé' dau ngit péh . Kelunan éh lakau sioo' rema , bé' éh tekaleu' , uban pu'un nawa ta'an néh neu' ada maten dau .
43011010	Hun néh lakau lem merem , pu'un éh tekaleu' uban bé' pu'un nawa ta'an néh , ha' Néh .
43011011	La'o Yésus bara' kenat , boh Éh bara' ngan réh , ka' ha' Néh , Bakéh tam Laserus pegen éh , bang Akeu' juk tai peto'ot éh , ha' Néh .
43011012	Ka' ha' irah bakéh Néh mipa Éh , O Guru , hun néh pegen kenat , jian éh da' , omok éh ma'o jin kesakit néh , ha' réh ngan Néh .
43011013	Tong ha' Yésus bara' kenat , inah Iah bara' Laserus lepah matai , bang irah seruh éh , iah bara' Laserus pegen marut awah .
43011014	Boh Yésus bara' petek ngan réh , Laserus lepah matai .
43011015	Uban Akeu' pika ka'ah , jian kenin Ké' uban Ké' bé' pu'un ngan néh hun néh matai nah , dokoo' keh omok ngelan , bang jian tam tai tavin éh hun iteu' , ha' Néh ngan réh .
43011016	Boh Tomas éh keruwah ngaran néh Papin , bara' ngan irah bakéh Yésus , ka' ha' néh , Jian tam kivu Guru tam tai , dokoo' tam omok matai pemung ngan Néh , ha' néh ngan réh .
43011017	Hun Yésus avéé' sitai , boh éh jam Laserus pu'un tenanem réh pat dau tenéh .
43011018	Leboo' Betania bé' éh juu' jin Yérusalem , ngioo' kejuu' néh hun kelunan lakau ngioo' jah jam , kenat kejuu' néh .
43011019	Pinaa' kelunan Yahudi tai nepah Marta rawah Meriam ke' réh papung kenin roh tong padéé' roh matai nah .
43011020	Hun Marta menéng ha' irah bara' Yésus pu'un tuai , tioo betéé' éh tai tavin Éh . Mokoo' Meriam nah , bé' éh pu'un tai .
43011021	Ka' ha' Marta ngan Yésus , O Tuhan , hun Ko' pu'un siteu' , bé' padéé' mé' nah matai kenat .
43011022	Bang na' péh kenat akeu' jam ineu'-ineu' pengenyat Ko' ngan Allah hun iteu' péh , omok Allah mena' éh ngan Ko' kepéh , ha' Marta .
43011023	Ka' ha' Yésus ngan néh , Padéé' ko' iteu' pu'un éh juk betéé' murip kepéh , ha' Néh .
43011024	Ka' ha' Marta , Akeu' jam éh juk betéé' murip kepéh tong ga' dau vam , ha' néh .
43011025	Ka' ha' Yésus ngan néh kepéh , Akeu' éh pebetéé' ngan purip kelunan , séé'-séé' éh ngelan tong Akeu' , na' péh éh matai , omok éh murip kepéh .
43011026	Séé'-séé' éh murip ngan ngelan tong Akeu' , bé' éh matai pelinguh . Kineu' éh Marta , pu'un ke' ngelan ha' Ké' kenat kei ? Ha' Néh .
43011027	Ka' ha' Marta mipa éh , Akeu' ngelan adang Ka'au éh Kristus Anak Allah éh pejajii' Tuhan juk tuai tong tana' ha' néh .
43011028	La'o Marta pané kenat , moléé' éh tai padéé' néh Meriam , ke' néh selem-selem bara' ngan néh ka' , Pu'un Guru tam lepah avéé' , pu'un Éh pitah ke' , ha' néh .
43011029	Hun Meriam menéng ha' néh kenat , tioo betéé' éh tavin Yésus .
43011030	Bé' jak Yésus avéé' mu'un tong leboo' inah , mokoo' deke' Éh tong retek Marta pané ngan Néh ri' .
43011031	Hun irah Yahudi éh mokoo' tong lamin Meriam ke' réh papung kenin néh , na'at éh tioo betéé' musit kenat , pu'un réh kivu éh , uban kelem réh iah tai kenat ke' néh mangaa' tong tanem sitai .
43011032	Hun Meriam avéé' tong retek Yésus pu'un mokoo' , tioo ngejekuu' lep éh déhéé' gem Néh , ka' ha' néh , O Guru , hun Ko' pu'un siteu' ri' bé' padéé' ké' nah matai , ha' néh .
43011033	Hun Yésus na'at Meriam mangaa' ngan na'at irah Yahudi éh kivu éh mangaa' , besau kenin Néh , penika Néh réh .
43011034	Ka' ha' Néh , Semah keh nanem éh , ha' Néh . Ka' ha' réh , O Tuhan tuai Ke' na'at éh , ha' réh .
43011035	Mangaa' Yésus .
43011036	Ka' ha' irah Yahudi matek , penika Néh ine' , ha' réh .
43011037	Ka' ha' jelua' kepéh , Pu'un Éh peka'o maten kelunan peseu' sahau rai , kineu' Éh bé' pu'un penyukat ke' Laserus bé' matai , ha' réh .
43011038	Pua kenin Yésus , tai Éh tong jalan réh modoo' patai Laserus . Jalan inah luvang bateu' , ngan pu'un jah bateu' éh neu' réh matep ubaa' luvang inah .
43011039	Ka' ha' Yésus ngan réh , Jian keh nyulip bateu' inah , ha' Néh . Ka' ha' Marta éh padéé' lakei' matai nah , Tuhan , bé' omok maneu' éh kenat , borok ine' , iteu' néh kepat dau néh tenéh , ha' néh .
43011040	Ka' ha' Yésus ngan néh , Kineu' , bé' Ku' pu'un bara' ngan ko' ri' , hun ko' ngelan boh penyukat Allah omok poléng ngan ko' , ha' Néh .
43011041	Boh réh nyulip bateu' inah , boh Yésus na'at kebau , ka' ha' Néh , O Amam , Akeu' bara' jian kenin ngan Ko' , uban Ko' ngelayau menéng ha' Ké' .
43011042	Akeu' jam Ka'au ngelayau menéng ha' Ké' , bang Akeu' bara' kenat dokoo' kelunan pinaa' éh pu'un siteu' , omok ngelan Ka'au éh nyohoo' Akeu' tuai , ha' Néh .
43011043	Boh Yésus pané ngan ja'au ha' , ka' ha' Néh , O Laserus , musit ke' , ha' Néh .
43011044	Boh lakei' éh matai nah tioo musit , petem livah tong ojoo' ngan tong gem néh éh palaa' réh mutup éh nah , kenat péh petem livah éh kejeret réh tong ja'an néh nah . Ka' ha' Yésus ngan réh , Jian keh muka kekat livah inah ke' néh omok lakau , ha' Néh .
43011045	La'ah irah Yahudi éh tuai papung Meriam nah , hun réh na'at éh neu' Yésus nah , pinaa' réh ngelan tong Néh .
43011046	Bang jelua' réh moléé' tai tavin irah Parisi ke' réh bara' kekat penganeu' Yésus ngan réh .
43011047	Boh irah Parisi ngan kekat pengeja'au imam , pemung ngan kelunan pengeja'au Komiti sebayang Yahudi , petipun béé-béé . Ka' ha' réh , Kineu' jalan uleu' kepéh uban pinaa' penganeu' lakei' inah éh ngebéé kenin kelunan pinaa' .
43011048	Hun uleu' kejeraa' Éh maneu' kenat , adang kekat kelunan ngelan tong Néh , boh peritah Rum pu'un tuai ngan nasa' umaa' Allah ngan kebéé pohoo' uleu' kepéh , ha' réh .
43011049	Pu'un jah kelunan jin belah réh , ngaran néh Kayapas , kelunan inah éh Imam éh pengeja'au kekat imam taun inah . Ka' ha' Kayapas ngan réh , Bé' keh jam ineu'-ineu' .
43011050	Bé' keh jam seruh , adang éh pelapah jian hun jah usah awah matai ngeliwah kekat pohoo' lu' jin hun kekat pohoo' lu' matai béé , ha' Kayapas nah .
43011051	Éh mu'un néh bé' éh pané kenat neu' pengejam néh tengéé' , bang neu' kereja' néh Imam éh pengeja'au kekat imam taun inah , kenat péh Tuhan pepoléng éh dalem kenin néh adang Yésus juk matai ngeliwah kekat pohoo' Yahudi .
43011052	Éh mu'un néh , bé' Yésus matai ngeliwah pohoo' Yahudi awah , bang Iah matai dokoo' Néh pepemung kekat irah éh Anak Allah jin siget arong kelunan pah tipo tana' .
43011053	Jin la'o dau inah , kekat pengeja'au réh pitah jalan ke' réh omok mematai Yésus .
43011054	Uban néh kenat bé' Yésus lakau tong tana' Yudea kepéh , bang tai Éh mokoo' tong leboo' Epraim éh déhéé' tana' payah , sinah éh mokoo' ngan irah bakéh Néh .
43011055	Danii' tong jaka' irah Yahudi juk maneu' Dau Ja'au Paska , kenat péh irah pinaa' lakau jin leboo' réh tai leboo' Yérusalem ke' réh kivu adet réh tong kekat jalan réh peti'ai lamin ngan usah réh dokoo' réh omok maneu' Dau Ja'au inah .
43011056	Pu'un réh pitah Yésus , hun réh pu'un tong umaa' Allah pu'un réh pané belah irah ke' , ka' ha' réh , Kineu' éh seneruh tam , pu'un iri' tuai da' , kineu' , bé' éh tuai da' , ha' réh .
43011057	Pengeja'au-pengeja'au imam ngan irah Parisi péh , pu'un réh nyohoo' kelunan hun séé'-séé' jam semah Yésus mokoo' , jian réh tuai bara' éh dokoo' réh omok tai ngamit Éh .
43012001	Nem dau teka irah maneu' Dau Ja'au Paska , tai Yésus mokoo' tong leboo' Betania éh leboo' Laserus éh lepah pebetéé' Néh jin patai néh rai .
43012002	Pu'un réh maneu' ka'an ja'au juk seva' Yésus , Marta éh petubo réh , Laserus péh mokoo' kuman pemung ngan Yésus
43012003	Boh Meriam alaa' jah gutun anyuu' , éh ma'an mu'un-mu'un melih . Anyuu' inah éh senuai jin lakat anyuu' . Iah tioo mujek anyuu' inah tong gem Yésus ngan mitit éh palaa' bok néh kepéh . Jian ba'oo' kekat lamin iteu' neu' anyuu' inah .
43012004	La'ah jah bakéh Yésus , ngaran néh Yudas Iskariot éh memalo Yésus nah , ka' ha' néh ngan Yésus ,
43012005	Uban ineu' redo inah bé' melih anyuu' inah ke' néh omok alaa' teleu' ato rigit pirek tong néh dokoo' néh mena' éh ngan kelunan kari kepéh , ha' néh .
43012006	Pu'un éh pané kenat bé' éh uban néh pika kelunan kari , bang uban iah éh kelunan éh nekau . Iah éh ngamit bék jalan réh modoo' rigit réh ngan pu'un éh nekau rigit jin inah .
43012007	Ka' ha' Yésus ngan Yudas , Mai ke' petusah redo inah , turut ke' iah maneu' kenat tong dau Ké' tenanem réh .
43012008	Kelunan kari ngelayau éh pu'un ngan keh , bang Akeu' bé' Ku' ngelayau pu'un ngan keh , ha' Néh .
43012009	Pinaa' kelunan Yahudi menéng rengah Yésus pu'un tong leboo' Betania , boh réh tai sinah . Bé' irah tai sinah ke' réh na'at Yésus awah , bang dokoo' réh na'at Laserus péh éh Yésus pepurip jin patai néh rai .
43012010	Kenat péh irah pengeja'au imam pakat pitah jalan ke' réh juk mematai Laserus kepéh ,
43012011	uban naneu' Laserus betéé' murip kepéh , pinaa' kelunan Yahudi ngelan tong Yésus ke' réh bé' kivu irah éh pengeja'au réh kepéh .
43012012	Barei' sagam kelunan pinaa' éh pu'un tai Dau Ja'au Paska , nenéng réh rengah Yésus juk tai leboo' Yérusalem .
43012013	Boh réh alaa' da'an éh barei' da'an uvut réh nah ke' réh tai temeu' ngan Néh , ja'au ha' réh mejing Allah , ka' ha' réh , Mejing Allah , jian mu'un Iah éh tuai dalem ngaran Tuhan . Jian mu'un Iah éh Raja' kelunan Israel , ha' réh .
43012014	Boh Yésus alaa' keledai ke' Néh menyun bau néh , pekua' barei' éh benara' réh lem surat Allah ,
43012015	O ka'ah kelunan tong leboo' Yérusalem , mai keh medai , Na'at Raja' keh tuai tavin keh , lakau jalan anak keledai .
43012016	Irah bakéh Yésus bé' réh nesen tong ha' lem surat Allah inah tovoo' Yésus lakau nah , bang la'o Yésus murip jin patai Néh ngan kenajung tong seruga kepéh , boh réh nesen ha' inah , ngan petesen kenin réh kepéh kenat éh penganeu' réh ngan Yésus rai .
43012017	La'ah irah pinaa' éh pu'un pemung ngan Yésus tovoo' Néh purip Laserus jin patai néh ngan tebai éh musit jin luvang bateu' nah , pu'un réh tosok éh ngan kelunan éh jah kepéh .
43012018	Kenat kelunan pinaa' pu'un tai petemeu' ngan Yésus , uban réh menéng tong telana' éh naneu' Yésus éh ja'au mu'un nah .
43012019	Hun irah Parisi jam irah pinaa' tai tavin Yésus kenat , pu'un réh pepané tong irah ke' , ka' ha' réh , Kekat kelunan inah bé' irah kivu uleu' kepéh , nebet réh awah lu' , kekat réh béé-béé tai tavin kelunan inah awah , ha' réh .
43012020	La'ah jin belah irah pinaa' éh tai leboo' Yérusalem tovoo' Dau Ja'au inah , pu'un kelunan éh pohoo' Yunani kepéh .
43012021	Irah Yunani nah tai tavin Pilipus . Pilipus nah pu'un éh jin leboo' Betsaida tong tana' Galilia . Ka' ha' irah Yunani ngan Pilipus , O Guru , améé' tuai juk pitah Yésus , ha' réh .
43012022	Boh Pilipus tai bara' kenat ngan Anderias , boh rawah pu'un tai bara' kenat ngan Yésus kepéh .
43012023	Ka' ha' Yésus ngan roh , Hun iteu' lepah avéé' jaka' Anak Kelunan juk kenajung kekat kelunan .
43012024	Akeu' bara' mu'un ngan keh , hun lu' modoo' jah lo'ong parai , jah lo'ong awah ke' éh . Bang hun lu' mulah éh tong tana' ke' néh nyekaa' , boh éh pu'un buaa' éh pinaa' .
43012025	Séé'-séé' éh mihau urip néh tengéé' , tawang urip néh inah . Bang séé'-séé' éh bé' seruh mihau urip néh tengéé' tong tana' iteu' , inah éh pu'un urip pelinguh .
43012026	Séé'-séé' éh juk maneu' kereja' Ké' , jian éh kivu Akeu' mu'un , dokoo' semah-semah Akeu' pu'un , sinah ke' kelunan éh kivu sohoo' Ké' inah . Séé'-séé' éh maneu' kereja' Ké' kenat , Tamen Ké' ngajung éh , ha' Yésus ngan réh .
43012027	Ka' ha' Yésus kepéh , Hun iteu' besau mu'un-mu'un kenin Ké' . Kineu' ha' Ké' la'ah . Kineu' , tekep Ku' bara' , O Amam mai Ke' kejeraa' kekat pengeketa iteu' teneng tong Akeu' . Kineu' , tekep Ku' bara' kenat . Akeu' pu'un tuai tong tana' iteu' dokoo' Ké' jam keta .
43012028	O Amam , jian Ke' ngeja'au ngaran Ko' , ha' Néh . Pelapah pu'un jah ha' éh nenéng réh jin seruga , ka' ha' Néh , Pu'un Ku' ngeja'au ngaran Ké' tenéh , ngan pu'un Ku' juk ngeja'au éh kepéh , ha' Néh .
43012029	Hun irah pinaa' éh nekedéng sinah menéng ha' inah , boh réh bara' ka' , Ha' lengedo énéh , ha' réh . Ka' ha' jelua' kepéh , Pu'un jah meliket pané ngan Néh , ha' réh .
43012030	Ka' ha' Yésus ngan réh , Bé' pu'un ha' kenat jin seruga ngan Ké' awah , bang ngan ka'ah péh .
43012031	Hun iteu' lepah avéé' sioo' hun kelunan tong tana' iteu' petuneng Néh ngan iah éh pu'un penyukat tong tana' iteu' juk senopéé' Néh .
43012032	La'ah hun Ké' pu'un netéé' réh jin tana' iteu' , boh Ku' menat kenin kekat kelunan tavin Akeu' , ha' Néh .
43012033	Neu' ha' Néh pané kenat , inah Iah bara' tong Néh matai .
43012034	Ka' ha' irah pinaa' mipa Éh , Pu'un jah ha' lem surat Tuhan éh bara' , Kristus pu'un murip pelinguh . Hun néh kenat kineu' ha' Ko' bara' Anak Kelunan juk netéé' réh . Séé' éh Anak Kelunan , ha' réh .
43012035	Ka' ha' Yésus mipa réh , Bé' lah lebéé' rema iteu' pu'un ngan ka'ah dat . Kelebéé' rema iteu' , pu'un keto , jian keh lakau tong nawa Néh dai merem avéé' tong keh . Kelunan éh lakau tong merem , bé' éh jam kemah-kemah ketai néh .
43012036	Jian keh ngelan tong rema iteu' kelebéé' rema iteu' pu'un pemung ngan keh , dokoo' keh omok anak-anak rema inah . La'o Yésus pané kenat piso Éh jin sinah dai réh jam Éh .
43012037	Pinaa' telana' éh ja'au éh ta'an réh , na' péh kenat bé' irah ngelan Éh ,
43012038	kenat éh pesukup ha' éh benara' Yesaya sahau , ka' ha' néh , O Tuhan , séé' éh ngelan kekat ha' éh benara' mé' ? Kelunan mah éh jalan Tuhan pepoléng penyukat Néh , ha' néh .
43012039	Inah jalan irah bé' omok ngelan , uban ka' ha' Yesaya kepéh ,
43012040	Ka' ha' Allah pané Akeu' éh maneu' maten kenin réh peseu' , ngan maneu' kenin réh mahéng , dokoo' réh bé' pu'un ta'an , ngan bé' réh nesen , bé' irah keloo' tavin Akeu' ke' Ké' peka'o réh , ha' Néh .
43012041	Pu'un Yesaya pané kenat uban néh na'at tong pengaren Yésus ngan pu'un éh bara' tong Yésus .
43012042	Na' péh irah pinaa' bé' keloo' ngelan tong Yésus , pinaa' pengeja'au irah Yahudi pu'un ngelan tong Yésus , bang uban réh medai kelunan Parisi meta' réh masek tong lamin sebayang , bé' réh bara' tong pengelan réh ngan kelunan éh jah .
43012043	Irah keloo' kelunan ngajung réh , pelapah ja'au jin kenajung Allah .
43012044	La'ah Yésus pané kepéh ngan ja'au ha' , ka' ha' Néh séé'-séé' éh ngelan tong Akeu' , bé' éh ngelan tong Akeu' awah , bang pu'un éh ngelan kepéh tong Tamen Ké' éh nyohoo' Akeu' tuai .
43012045	Séé'-séé' éh na'at Akeu' , pu'un éh na'at Tamen Ké' kepéh éh nyohoo' Akeu' tuai .
43012046	Pu'un Akeu' tuai tong tana' iteu' dokoo' Ké' perema tong tana' iteu' , jalan siget-siget kelunan éh ngelan tong Akeu' , bé' éh mokoo' tong merem kepéh .
43012047	Séé'-séé' éh menéng ha' tebaraa' Ké' bang bé' éh kivu éh , bé' éh Akeu' éh ngukum éh . Bé' Akeu' tuai tong tana' iteu' dokoo' Ké' ngukum kelunan , bang inah Akeu' tuai dokoo' Ké' purip kelunan .
43012048	Séé'-séé' éh bet Akeu' , ngan éh bé' alaa' ha' Ké' , pu'un éh ngukum éh , inah éh kekat ha' éh benara' Ké' ngan néh , ha' Ké' inah éh petuneng éh tong ga' dau vam .
43012049	Pu'un éh kenat uban bé' Akeu' pané kivu kenin Ké' tengéé' , bang Tamen Ké' éh nyohoo' Akeu' tuai , pu'un éh bara' ngan Ké' tong kekat ha' éh tekep Ké' bara' ngan keh kepéh .
43012050	La'ah Akeu' jam kekat éh benara' Néh , inah éh mihin kelunan omok murip pelinguh . La'ah kekat éh benara' Ké' ngan keh , inah éh kekat éh benara' Tamen Ké' ngan keh , ha' Néh .
43013001	La'ah dau teka irah Yahudi maneu' Dau Ja'au Paska lepah avéé' . La'ah kejam Yésus sukup jaka' Néh ke' Néh piso jin tana' iteu' moléé' ngan Tamen Néh kepéh . Jin bu'un Néh tuai pu'un Éh murung irah éh anah Néh tong tana' iteu' , ngan pu'un Éh murung réh pah avéé' ga' néh .
43013002	La'ah mokoo' Yésus ngan irah bakéh Néh kuman . Pu'un Sitan tupat kenin Yudas éh anak Simon Iskariot , ke' néh memalo Yésus .
43013003	La'ah kejam Yésus Tamen Néh pu'un mena' kekat penyukat Néh ngan Néh . Kejam Néh kepéh Iah pu'un tuai jin Allah ngan juk moléé' ngan Allah kepéh .
43013004	Tovoo' réh kuman , Yésus betéé' ke' Néh mega' seput Néh éh kebit ngan ke' Néh alaa' jah satek livah ke' Néh ngejeret éh tong é'eng Néh .
43013005	Boh Éh mujek baa' lem bisin ke' Néh pohéé' gem irah bakéh Néh ngan mitit éh palaa' livah nah .
43013006	Avéé' Éh tong Simon Péterus , ka' ha' Péterus ngan Néh , Tuhan , kineu' Ke' pohéé' gem ké' , ha' néh .
43013007	Ka' ha' Yésus mipa éh , Bé' ke' jam éh neu' Ké' hun iteu' , bang temurei' kepéh da' , boh ke' jam éh , ha' Néh .
43013008	Ka' ha' Péterus kepéh , mai , bé' akeu' buha' Tuhan pohéé' gem ké' , hun iteu' ngan temurei' , bé' omok , ha' néh . Ka' ha' Yésus ngan néh kepéh , Hun Ké' bé' pohéé' gem ko' , bé' ke' omok bakéh Ké' , ha' Néh .
43013009	Ka' ha' Péterus kepéh , O Tuhan , hun néh kenat mai Ke' pohéé' gem ké' awah , jian Ke' pohéé' avéé' ojoo' ngan ulun ké' kepéh , ha' néh .
43013010	Ka' ha' Yésus ngan néh , séé'-séé' éh lepah meroo' pu'un éh jian , bé' éh meroo' kepéh , gem néh awah éh nohéé' néh . Kekat ka'ah pu'un jian , jah usah awah éh bé' jian , ha' Néh .
43013011	Kejam Yésus séé' éh juk memalo Éh inah ke' Néh bara' ka' , Kekat ka'ah pu'un jian , jah usah awah éh bé' jian .
43013012	La'o Yésus pohéé' gem réh , nalaa' Néh seput Néh kepéh ngan mokoo' Éh pemung ngan irah éh kuman nah . Boh éh pané ngan réh , ka' ha' Néh Kineu' , kejam keh éh neu' Ké' inah .
43013013	Ka'ah bara' Akeu' éh Guru keh ngan Tuhan keh , jian , tekep keh bara' kenat , uban kenat néh Akeu' .
43013014	Hun Akeu' Éh Tuhan keh ngan Guru keh pu'un pohéé' gem keh , tekep keh pohéé' gem siget ka'ah ke' .
43013015	Pu'un Akeu' maneu' kenat dokoo' ka'ah péh jam maneu' kenat , jian keh maneu' pekua' barei' éh neu' Ké' nah .
43013016	Akeu' bara' mu'un ngan keh , kelunan ripen bé' éh ja'au ngaran jin pengeja'au néh , kelunan sohoo' bé' éh ja'au ngaran jin kelunan éh nyohoo' éh .
43013017	Hun iteu' kejam keh éh kenat , hun keh pu'un kivu ngan maneu' éh kenat , boh keh pu'un murung mu'un .
43013018	Bé' Akeu' bara' kenat ngan kekat ka'ah béé , Akeu' jam irah éh kevéléé' Ké' , bang ha' lem surat Allah éh bara' ka' , Kelunan éh kuman pemung ngan Ké' , pu'un iah pupah maneu' Akeu' kepéh , adang ha' inah pu'un teneng kenat mu'un .
43013019	Bé' jak éh pu'un kenat , inah Akeu' bara' éh ngan keh tenah , dokoo' hun néh pu'un kenat , omok keh ngelan adang Akeu' Éh Allah .
43013020	Akeu' bara' mu'un ngan keh , séé'-séé' éh alaa' kelunan éh sohoo' Ké' , inah iah alaa' Akeu' kepéh , ngan séé'-séé' éh alaa' Akeu' , inah iah alaa' Iah éh nyohoo' Akeu' tuai , ha' Néh .
43013021	La'o Yésus pané kenat besau kenin Néh , boh Éh bara' petek ngan réh , ka' ha' Néh Akeu' bara' ngan keh , pu'un jah usah jin belah keh siteu' éh juk memalo Akeu' , ha' Néh .
43013022	Mujah kenin irah bakéh Néh , pekepuh réh jah usah ngan jah usah réh , bé' réh jam séé' éh kunah Yésus nah .
43013023	Jah bakéh Yésus éh kemurung Yésus mu'un , pu'un éh mokoo' déhéé' Yésus .
43013024	Boh Simon Péterus nyohoo' bakéh Yésus nah neteng éh séé' éh kunah Néh nah .
43013025	Boh bakéh Yésus nah mokoo' petepih tong Yésus ke' néh neteng Éh ka' ha' néh , O Tuhan , séé' éh juk memalo Ke' kunah Ko' nah , ha' néh .
43013026	Ka' ha' Yésus mipa éh , Kelunan éh nena' Ké' ka'an éh tenilan Ké' dalem ba'an iteu' , inah éh iah , ha' Néh . Boh Éh tilan ka'an ke' néh mena' éh ngan Yudas anak Simon Iskariot .
43013027	Hun Yudas alaa' ka'an inah , tioo Sitan masek lem kenin néh . Ka' ha' Yésus ngan néh , Kekat éh juk neu' ko' , rigah ke' maneu' éh ha' Néh .
43013028	Bang bé' pu'un séé'-séé' péh éh mokoo' kuman pemung ngan Yésus nah éh jam mu'un tong ha' Yésus pané ngan Yudas kenat .
43013029	Jelua' seruh uban Yudas mihau bék jalan réh modoo' rigit réh , barang Yésus nyohoo' éh tai melih ka'an éh tekep réh kuman tong Dau Ja'au réh . Jelua' kelunan kepéh seruh barang Yésus nyohoo' éh mena' rigit ngan kelunan kari péh .
43013030	La'o Yudas alaa' ka'an éh tenilan Yésus , tioo musit éh . La'ah dau lepah merem .
43013031	La'o Yudas musit Yésus pané kepéh ngan irah bakéh Néh , ka' ha' Néh , Hun iteu' pengaren Anak Kelunan pu'un poléng ngan pengaren Allah pu'un poléng dalem Iah .
43013032	Hun pengaren Allah pu'un poléng dalem Anak Kelunan , boh Allah omok pepoléng pengaren Anak Néh kepéh , ngan rigah .
43013033	O anak Ké' , bé' Akeu' lebéé' lah mokoo' ngan keh dat , adang ka'ah pu'un pitah Akeu' , bang Akeu' bara' ngan keh pekua' barei' ha' Ké' ngan irah Yahudi lepah rai , bé' keh omok tai tong jalan Ké' juk tai nah .
43013034	Akeu' mena' jah sohoo' éh maréng ngan keh , inah éh , Jian keh pika jah usah ngan jah usah pekua' Akeu' pika keh .
43013035	Hun keh pika jah usah ngan jah usah kenat , boh kekat kelunan omok jam keh bakéh Ké' mu'un , ha' Néh .
43013036	La'ah ka' ha' Simon Péterus ngan Yésus , O Tuhan , juk tai semah ke' Néh kei ? Ha' Néh . Ka' ha' Yésus mipa éh , Bé' ke' omok kivu Akeu' hun iteu' , Bang temurei' kepéh , boh ke' omok ha' Néh .
43013037	Ka' ha' Péterus kepéh , O Tuhan , kineu' éh ké' bé' omok kivu Ke' hun iteu' , keloo' akeu' matai ngeliwah Ke' , ha' néh .
43013038	Ka' ha' Yésus mipa éh kepéh , Keloo' ke' matai ngeliwah Akeu' kei ? Akeu' bara' mu'un ngan Ko' , Bé' jak iap sakui ngelangéé' pu'un ke' ngaken teleu' koléé' bara' bé' ke' jam Akeu' , ha' Néh .
43014001	Ka' ha' Yésus kepéh , Mai keh pelasam ngan béé kenin , jian keh ngelan tong Allah ngan ngelan tong Akeu' kepéh .
43014002	Dalem umaa' Tamen Ké' pu'un pinaa' lamin , ngan Akeu' juk tai petenup jalan ngan keh . Hun néh bé' pu'un pinaa' lamin kenat , bé' Ku' pu'un bara' kenat ngan keh .
43014003	La'o Ké' tai petenup jalan ngan keh , boh Ku' tuai alaa' keh dokoo' keh omok pu'un pemung ngan Ké' sinah .
43014004	Kejam ka'ah tong jalan Ké' juk tai nah , ha' Néh .
43014005	Ka' ha' Tomas ngan Néh , Tuhan bé' mé' jam kemah Ke' juk tai nah , kineu' jalan mé' omok jam éh ke' mé' omok tai sinah da' , ha' néh .
43014006	Yésus mipa éh , Akeu' iteu' éh jalan , ngan Akeu' iteu' éh teneng , ngan Akeu' iteu' éh urip , bé' pu'un séé'-séé' éh omok tavin Tamen Ké' hun néh bé' pu'un jalan Akeu' .
43014007	Hun iteu' pu'un keh jam Akeu' ngan omok keh jam Tamen Ké' kepéh , ngan jin la'o iteu' ka'ah pu'un jam éh , ngan ka'ah pu'un na'at Éh tenéh , ha' Néh .
43014008	Ka' ha' Pilipus ngan Néh , Tuhan , jian Ke' pepoléng Tamen Ko' ngan mé' , boh mé' jian kenin , ha' néh .
43014009	Ka' ha' Yésus mipa éh , Pilipus , lebéé' tenéh Akeu' pu'un mokoo' ngan keh bé' jak keh jam Akeu' kei ? Séé'-séé' éh lepah na'at Akeu' , iah lepah na'at Tamen Ké' kepéh , hun néh kenat kineu' keh nyohoo' Akeu' pepoléng Tamen Ké' ngan keh .
43014010	Kineu' ke' Pilipus , bé' ke' ngelan Akeu' pu'un pekua' ngan Tamen Ké' ngan Tamen Ké' pu'un pekua' Akeu' . Kekat ha' éh benara' Ké' ngan keh , bé' éh ha' Ké' tengéé' , Tamen Ké' éh pu'un petem dalem Akeu' , pu'un Éh maneu' kekat penganeu' Néh .
43014011	Jian keh ngelan Akeu' pu'un pekua' ngan Tamen Ké' ngan Tamen Ké' kepéh pu'un pekua' ngan Akeu' . Hun ko' bé' omok ngelan ha' Ké' bara' ngan keh kenat , jian keh ngelan uban kekat penganeu' Ké' éh ta'an keh nah .
43014012	Akeu' bara' mu'un ngan keh , séé'-séé' éh ngelan tong Akeu' , iah kepéh omok maneu' kekat penganeu' Ké' inah , éh mu'un néh , éh pelapah ja'au jin iteu' uban ké' juk moléé' tai Tamen Ké' .
43014013	Ngan ineu'-ineu' éh keh menyat dalem ngaran Ké' , omok Ku' maneu' éh pekua' éh nenyat keh nah , dokoo' pengaren Tamen Ké' pu'un poléng dalem Anak Néh .
43014014	Ineu'-ineu' nenyat keh dalem ngaran Ké' , omok Ku' maneu' pekua' barei' inah , ha' Néh .
43014015	Ka' ha' Yésus kepéh , Hun keh murung Akeu' , adang keh pu'un kivu kekat sohoo' Ké' .
43014016	Akeu' juk menyat jin Tamen Ké' , boh Éh mena' jah Penolong kepéh ngan keh , inah éh Sahéé' éh pepoléng kekat éh teneng , ke' Néh omok pu'un ngan keh pelinguh .
43014017	Iah Sahéé' Ni'ai éh bara' ineu' éh teneng tong Allah . Kelunan éh mihau urip réh tong tana' iteu' awah , bé' réh omok alaa' Éh uban bé' réh omok na'at Éh ngan bé' réh omok jam Éh bang ka'ah iteu' jam Éh uban Néh pu'un mokoo' ngan keh , ngan pu'un pemung ngan keh .
43014018	Bé' Akeu' bet ka'ah , adang Akeu' tuai kepéh .
43014019	Bé' lebéé' la'ah irah éh mihau urip réh tong tana' iteu' awah , bé' réh omok na'at Akeu' kepéh , bang omok ka'ah na'at Akeu' . Uban Akeu' murip ke' ka'ah péh omok murip .
43014020	Tovoo' néh pu'un kenat , adang keh omok jam Akeu' pu'un pekua' ngan Tamen Ké' ngan ka'ah péh pu'un dalem Akeu' , barei' Akeu' péh pu'un dalem ka'ah , ha' Néh .
43014021	Ka' ha' Yésus kepéh , séé' éh mihau ngan kivu kekat sohoo' Ké' , kelunan inah éh murung Akeu' , Tamen Ké' murung irah éh murung Akeu' , ngan Akeu' péh murung éh ngan juk pepoléng usah Ké' ngan néh , ha' Néh .
43014022	Pu'un Yudas bara' ngan Néh , bé' éh Yudas Iskariot bang kelunan éh jah , ka' ha' néh , Tuhan kineu' Ke' omok pepoléng usah Ko' ngan améé' ngan bé' pepoléng éh ngan kekat kelunan , ha' néh .
43014023	Ka' ha' Yésus mipa éh , séé'-séé' éh murung Akeu' , pu'un éh kivu kekat sohoo' Ké' . Tamen Ké' pu'un murung éh , Tamen Ké' ngan Akeu' péh juk tuai mokoo' ngan murip ngan néh .
43014024	Séé'-séé' éh bé' murung Akeu' , bé' éh kivu ha' Ké' . Kekat tebaraa' éh nenéng keh iteu' , bé' éh jin Akeu' tengéé' , bang pu'un éh jin Tamen Ké' éh nyohoo' Akeu' tuai , ha' Néh .
43014025	Ka' ha' Yésus kepéh , Pu'un Akeu' bara' kenat ngan ka'ah kelebéé' Ké' pu'un mokoo' keto ngan keh .
43014026	Bang hun Penolong inah pu'un tuai , inah éh Sahéé' Ni'ai éh juk senohoo' Tamen Ké' tuai lem ngaran Ké' , Iah juk nebaraa' keh ngan petesen keh kepéh tong kekat tebaraa' éh benara' Ké' ngan keh .
43014027	Ka' ha' Yésus kepéh , Pawah kenin keh , pengepawah Ké' Akeu' mena' éh ngan keh , bé' Ku' ngepawah kenin keh barei' kelunan éh mihau urip réh tong tana' awah . Mai keh tusah kenin , mai keh medai .
43014028	Pu'un keh menéng ha' Ké' bara' Akeu' juk tai ngan Akeu' juk moléé' kepéh ngan keh , hun keh murung Akeu' , adang keh murung kenin uban Akeu' moléé' tai Tamen Ké' , uban Tamen Ké' éh pelapah ja'au jin Akeu' .
43014029	Bé' jak kekat inah pu'un , tenah Ku' bara' ngan keh , dokoo' hun néh pu'un , ka'ah omok ngelan .
43014030	Bé' pu'un pinaa' ha' Ké' kepéh , uban pengeja'au tana' iteu' juk tuai bang bé' éh pu'un penyukat tong Akeu' .
43014031	Bang adang éh tekep kekat kelunan pah tipo tana' jam Akeu' murung Tamen Ké' ngan Akeu' pu'un kivu kekat sohoo' Néh . Betéé' tam , jian tam piso jin siteu' , ha' Néh .
43015001	La'ah ka' ha' Yésus kepéh , Akeu' iteu' inan buaa' agun mu'un , ngan Tamen Ké' éh mihau pulah agun iteu' .
43015002	Kekat paka' néh éh bé' ngebuaa' , nebet Néh awah éh , ngan kekat paka' éh ngebuaa' , netoo' néh éh ke' néh omok jian urip ngan ngebuaa' kepéh .
43015003	Ka'ah péh pu'un jian neu' ha' tebaraa' éh benara' Ké' ngan keh .
43015004	Jian keh petem dalem Akeu' , Akeu' péh petem dalem ka'ah . Hun keh bé' petem dalem Akeu' , bé' keh omok ngebuaa' , barei' paka' buaa' agun bé' omok ngebuaa' hun néh bé' pu'un dalem inan néh , ha' Néh .
43015005	Ha' Yésus kepéh , Akeu' iteu' inan buaa' agun , ka'ah éh paka' néh . Séé'-séé' éh petem dalem Akeu' ngan Akeu' pu'un petem dalem Néh , adang néh ngebuaa' ngan buaa' néh pinaa' , uban bé' keh omok maneu' ineu'-ineu' tengéé' .
43015006	Séé'-séé' éh bé' pu'un petem dalem Akeu' , nebet Néh awah éh barei' paka' , ngan mapeu' éh . Paka' éh mapeu' , pu'un réh tipun éh ngan bet éh lem luten .
43015007	Hun keh pu'un petem dalem Akeu' ngan ha' tebaraa' Ké' pu'un petem dalem keh , hun keh menyat ineu'-ineu' éh pengeloo' keh , adang néh pu'un kenat .
43015008	Hun keh ngebuaa' ngan buaa' pinaa' , inah jalan Tamen Ké' pu'un kenajung , ngan inah jalan keh omok bakéh Ké' mu'un .
43015009	Pu'un Akeu' murung ka'ah barei' Tamen Ké' murung Akeu' , jian ka'ah petem dalem kemurung Ké' .
43015010	Hun keh kivu kekat sohoo' Ké' , boh keh petem lem kemurung Ké' , barei' Akeu' kivu kekat sohoo' Tamen Ké' ngan pu'un Ku' petem dalem kemurung Néh , ha' Néh .
43015011	Ka' ha' Yésus kepéh , Pu'un Akeu' bara' kenat ngan keh dokoo' kemurung Ké' omok pu'un dalem ka'ah , ngan kemurung ka'ah omok sukup mu'un .
43015012	Iteu' éh sohoo' Ké' ngan keh , jian keh murung jah usah ngan jah usah barei' Akeu' péh murung ka'ah .
43015013	Kemurung éh pelapah ja'au mu'un , inah éh hun kelunan mena' urip néh uban néh murung bakéh néh .
43015014	Hun keh kivu kekat sohoo' Ké' , boh keh omok bakéh Ké' .
43015015	Bé' Akeu' bara' ka'ah kelunan sohoo' , uban kelunan sohoo' bé' éh jam ineu' éh juk neu' pengeja'au néh . Bang Akeu' bara' ka'ah bakéh Ké' , uban pu'un Ku' bara' ngan keh kekat éh nenéng Ké' jin Tamen Ké' .
43015016	Bé' éh ka'ah éh ngevéléé' Akeu' , bang Akeu' éh ngevéléé' keh ngan Akeu' éh nyohoo' keh tai ngan ngebuaa' ngan buaa' pinaa' , buaa' éh kenat omok éh pelinguh . La'ah ineu'-ineu' keh menyat jin Tamen Ké' dalem ngaran Ké' , adang Néh mena' éh ngan keh kepéh .
43015017	La'ah iteu' éh sohoo' Ké' ngan keh , jian keh murung jah usah ngan jah usah , ha' Néh .
43015018	La'ah ka' ha' Yésus kepéh , Hun kelunan tong tana' iteu' leko keh , jian keh nesen Akeu' éh keleko réh tenah .
43015019	Hun keh pu'un pekua' kenin ngan irah tong tana' iteu' , boh réh murung keh . Bang pu'un Akeu' ngevéléé' keh jin belah irah tong tana' iteu' , ngan bé' keh pekua' kenin ngan réh kepéh . Uban keh bé' pekua' kenin ngan réh , inah maneu' réh leko keh .
43015020	Jian keh seruh kepéh tong éh benara' Ké' ngan keh rai , kelunan sohoo' bé' éh ja'au ngaran jin pengeja'au néh . Hun néh kenat jian keh jam hun irah peketa Akeu' , adang réh juk peketa keh kepéh . Hun réh mihau ha' tebaraa' Ké' , adang réh keloo' mihau ha' tebaraa' keh kepéh .
43015021	Adang irah pu'un peketa keh uban keh ngelan tong Akeu' , uban bé' réh jam Iah éh nyohoo' Akeu' tuai .
43015022	Hun Ké' bé' pu'un tuai ngan pané ngan réh lepah nah , bé' réh sala' , bang pu'un Ku' tuai , ngan bé' réh omok bara' réh bé' jam sala' réh .
43015023	Séé-séé' éh leko Akeu' , pu'un réh leko Tamen Ké' kepéh .
43015024	Hun Ké' bé' maneu' kuraa'-kuraa' telana' éh ja'au éh pelapah ja'au jin éh neu' kelunan éh jah , bé' réh pu'un sala' , bang pu'un Ku' maneu' telana' éh ja'au , ngan pu'un réh na'at éh , bang inah réh leko Akeu' ngan leko Tamen Ké' kepéh .
43015025	Pu'un éh kenat dokoo' néh pesukup ha' lem surat Allah , ka' éh , Pu'un réh leko Akeu' na' péh bé' pu'un ineu'-ineu' éh ke' réh tekep leko Ku' .
43015026	Ka' ha' Yésus kepéh , Pu'un jah Penolong juk tuai jin Tamen Ké' , inah éh Sahéé' éh pepoléng kekat éh teneng . Akeu' juk nyohoo' éh tuai jin Tamen Ké' ngan Iah omok bara' tong Akeu' .
43015027	Ka'ah kepéh omok bara' tong Akeu' , uban keh pu'un ngan Ké' jin bu'un Ké' maneu' kereja' Ké' , ha' Néh .
43016001	La'ah ka' ha' Yésus kepéh , Pu'un Ku' bara' kenat ngan keh , dokoo' keh bé' putui pengelan .
43016002	Pu'un réh juk meta' keh masek tong lamin sebayang ngan pu'un sioo' kepéh pu'un réh mematai keh . Lem kenin réh hun réh maneu' kenat , irah seruh réh kivu pengeloo' Tuhan .
43016003	Pu'un réh maneu' kenat uban réh bé' jam Akeu' ngan bé' jam Tamen Ké' kepéh .
43016004	Bang pu'un Ku' bara' kenat ngan keh hun iteu' , dokoo' hun penusah inah pu'un , ka'ah omok nesen Akeu' lepah bara' éh ngan keh tenéh , ha' Néh . Ka' ha' Yésus kepéh , Hun lepah rai bé' Ku' pu'un bara' kenat ngan keh uban Ké' pu'un keto ngan keh .
43016005	Bang hun iteu' Akeu' juk moléé' tai Iah éh nyohoo' Akeu' tuai , ngan bé' keh pu'un neteng Akeu' tong Ké' juk tai nah .
43016006	Bang uban Ké' bara' Ku' juk piso jin keh , besau kenin keh .
43016007	Bang Akeu' bara' mu'un ngan keh , pelapah jian hun Ké' tai kenat , uban hun Ké' bé' tai , bé' Penolong inah omok tuai ngan keh . Bang hun Ké' tai boh Ku' nyohoo' Éh tuai ngan keh .
43016008	Hun Néh pu'un tuai omok Éh bara' kekat seneruh kelunan tong tana' iteu' tong penyala' , sala' awah éh , ngan omok Éh bara' tong kekat éh teneng ngan tong kenukum Allah ngan réh kepéh .
43016009	Sala' mu'un kekat penyeruh réh tong penyala' uban réh bé' ngelan tong Akeu' .
43016010	Kenat péh sala' kekat penyeruh réh tong kekat éh teneng uban Ké' moléé' ngan Tamen Ké' ngan bé' keh omok na'at Ku' kepéh .
43016011	Pu'un éh juk bara' tong kenukum Allah ngan réh uban pengoloo' tana' iteu' kenukum Néh tenéh , ha' Néh .
43016012	Ka' ha' Yésus kepéh , Pinaa' ha' kepéh éh juk benara' Ké' ngan keh , bang bé' keh omok ngeretep menéng éh jak .
43016013	Hun Sahéé' éh pepoléng kekat éh teneng tong Allah pu'un tuai , Iah omok mihin keh tong kekat éh teneng . Bé' Éh pané kivu kenin Néh tengéé' , bang kekat éh nenéng Néh , inah ke' éh benara' Néh kepéh , ngan Iah juk bara' kepéh tong kekat éh juk avéé' vam .
43016014	La'ah pu'un Éh ngajung Akeu' , uban kekat éh juk benara' Ké' ngan keh , pu'un Éh alaa' éh jin Akeu' ke' Néh bara' éh ngan keh kepéh .
43016015	Kekat éh anah Tamen Ké' , anah Ké' ke' éh , kenat péh ha' Ké' bara' Sahéé' pu'un alaa' éh jin Akeu' ke' Néh bara' éh ngan keh kepéh , ha' Néh .
43016016	Ka' ha' Yésus kepéh , Bé' lebéé' la'ah bé' keh omok na'at Akeu' , ngan bé' lebéé' kepéh la'o inah , boh keh omok na'at Ku' kepéh , ha' Néh .
43016017	Ka' ha' irah jelua' bakéh Néh éh jah ,
43016018	Ineu' sin tong ha' Néh kenat , bé' lebéé' kepéh la'o inah , boh keh omok na'at Akeu' kepéh , ngan pu'un ha' Néh kepéh , pu'un éh kenat uban Ké' juk moléé' ngan Tamen Ké . Ineu' sin tong ha' Néh , bé' lebéé' kepéh , bé' améé' nesen ha' Néh kenat .
43016019	Kejam Yésus irah juk neteng Éh , inah Iah bara' ngan réh , ka' ha' Néh , Pu'un keh pané belah ka'ah ke' tong ha' Ké' bara' , bé' lebéé' la'ah bé' keh omok na'at Akeu' , ngan bé' lebéé' kepéh la'o inah boh keh omok na'at Akeu' , kenat éh nané keh ri' ?
43016020	Akeu' bara' mu'un ngan keh , pu'un keh juk mangaa' mu'un ngan besau kenin , bang kelunan tong tana' iteu' murung kenin réh . Ka'ah pu'un tusah kenin , bang penusah kenin keh inah juk paléu kemurung keh kepéh .
43016021	Hun redo sakit nganak , besau kenin néh uban néh keta sakit , bang hun anak néh pu'un , bé' éh seruh tong kesakit néh kepéh , murung kenin néh uban anak néh pu'un .
43016022	Kenat péh ka'ah , hun iteu' besau kenin keh , bang Akeu' juk tuai ngan keh kepéh la' , boh keh murung mu'un ngan kemurung éh kenat , bé' kelunan éh jah omok alaa' éh jin keh kepéh .
43016023	Tovoo' dau inah bé' makat keh juk menyat ineu'-ineu' jin Akeu' kepéh . Akeu' bara' mu'un ngan keh , ineu'-ineu' keh menyat jin Tamen Ké' dalem ngaran Ké' , omok éh mena' éh ngan keh kepéh .
43016024	Bé' jak keh pu'un menyat ineu'-ineu' dalem ngaran Ké' , jian keh menyat éh , boh keh omok alaa' éh , boh kemurung keh pu'un sukup mu'un , ha' Néh .
43016025	La'ah ka' ha' Yésus kepéh , Pu'un Akeu' pané ngan keh lem ha' tapan awah rai , bang la'o iteu' kepéh , bé' Ku' pané lem ha' tapan kepéh , bang Akeu' juk pané petek awah bara' Tamen Ké' ngan keh .
43016026	Tovoo' dau inah , ka'ah ke' juk menyat jin Néh dalem ngaran Ké' , ngan bé' éh Akeu' éh menyat jin Iah ngan keh makat ,
43016027	uban Tamen Ké' péh murung keh . Pu'un Éh murung keh uban keh murung Akeu' , ngan pu'un keh ngelan Akeu' pu'un tuai jin Allah .
43016028	Pu'un Akeu' tuai jin Tamen Ké' avéé' tong tana' iteu' ngan hun iteu' Akeu' juk piso jin tana' iteu' kepéh moléé' ngan Tamen Ké' , ha' Néh .
43016029	Boh irah bakéh Yésus bara' ngan Néh kepéh , ka' ha' réh , petek mu'un ha' Ko' hun iteu' , bé' Ke' pané lem ha' tapan kepéh , ha' réh .
43016030	Hun iteu' kejam mé' Ka'au jam tong kekat ineu'-ineu' péh ngan bé' Ke' tusah neteng ineu'-ineu' kepéh . Neu' ha' Ko' kenat , pu'un améé' omok ngelan Ka'au pu'un tuai jin Allah mu'un , ha' réh .
43016031	Ka' ha' Yésus mipa éh , kineu , kenelan keh éh hun iteu' ?
43016032	Pu'un jah jaka' kepéh , éh mu'un néh lepah avéé' , hun kekat ka'ah purat béé-béé moléé' tai lamin keh tengéé' ngan bet Akeu' awah , bang bé' Akeu' mokoo' tengéé' uban Tamen Ké' pu'un ngan Ké' .
43016033	Pu'un Akeu' bara' kenat ngan keh dokoo' keh omok pawah kenin dalem Akeu' . Kelebéé' keh pu'un tong tana' adang keh pu'un tusah , bang jian keh reken kenin , Akeu' éh lepah nyopéé' kekat éh tong tana' iteu' , ha' Néh .
43017001	La'o Yésus pané kenat , Iah na'at tong langit ngan sebayang , ka' ha' Néh , Tamen , hun iteu' sukup jaka' Ké' . Jian Ke' ngajung Anak Ko' iteu' dokoo' Ké' omok ngajung Ke' kepéh .
43017002	Uban Ka'au maneu' Akeu' pengeja'au kekat kelunan dokoo' Ké' omok mena' urip pelinguh ngan kekat irah éh nena' Ko' ngan Ké' .
43017003	La'ah urip éh pelinguh , inah éh , hun kelunan jam jah Ka'au awah néh Allah éh mu'un , ngan hun réh jam Yésus Kristus éh senohoo' Ko' tuai nah .
43017004	Kelebéé' Akeu' pu'un tong tana' iteu' , pu'un Ku' pepoléng pengaren Ko' ngan réh , pu'un Ku' pesukup kekat kereja' éh nena' Ko' ngan Ké' rai .
43017005	O Tuhan , hun iteu' jian Ke' mena' pengaren Ké' kepéh pemung ngan Ko' sinah , éh pekua' pengaren Ké' hun Ké' pu'un ngan Ko' hun tana' iteu' bé' jak pu'un rai .
43017006	Pu'un Ku' bara' Ke' ngan kekat irah éh nena' Ko' ngan Ké' jin tana' iteu' . Anah Ko' réh ngan pu'un Ke' mena' réh ngan Ké' kepéh . Pu'un réh kivu sohoo' Ko' , ngan
43017007	hun iteu' kejam réh kekat éh nena' Ko' ngan Ké' , jin Ka'au ke' éh .
43017008	Uban kekat ha' tebaraa' éh nena' Ko' ngan Ké' , pu'un Ku' bara' éh ngan réh kepéh , ngan pu'un réh mihau éh lem kenin réh . Kejam réh mu'un Akeu' pu'un tuai jin Ka'au ngan pu'un réh ngelan Ka'au éh nyohoo' Akeu' tuai .
43017009	Akeu' sebayang tong irah , bé' Akeu' sebayang tong kekat kelunan tong tana' iteu' , bang Akeu' sebayang tong irah éh nena' Ko' ngan Ké' awah uban anah Ko' réh .
43017010	Kekat-kekat éh anah Ké' , anah Ko' ke' éh , ngan kekat-kekat éh anah Ko' , anah Ké' ke' éh , ngan pu'un réh pepoléng kemaren Ké' .
43017011	Hun iteu' inah Akeu' moléé' tai Ka'au kepéh , bé' Akeu' pu'un mokoo' tong tana' iteu' la'ah , bang irah pu'un mokoo' keto tong tana' iteu' . O Amam éh Ni'ai , jian Ke' mihau réh neu' penyukat ngaran Ko' . Jian Ke' mihau réh dalem ngaran Ko' , dokoo' réh omok pekua' kenin barei' Tuah iteu' .
43017012	Kelebéé' Akeu' pu'un ngan réh , pu'un Ku' mihau réh dalem ngaran Ko' . Pu'un Ku' mihau réh mu'un ngan bé' pu'un jah usah éh tawang , bang jah inah éh tawang dokoo' pesukup ha' lem surat Allah .
43017013	Ngan hun iteu' Akeu' moléé' ngan Ko' , bang hun Ké' pu'un keto tong tana' iteu' , pu'un Ku' bara' kekat ha' Ké' inah jalan irah omok murung kenin .
43017014	Pu'un Ku' bara' ha' tebaraa' Ko' ngan réh , ngan irah pinaa' tong tana' leko tong réh uban réh bé' pu'un pekua' kenin ngan irah la'ah , barei' Akeu' péh bé' pu'un pekua' kenin ngan irah .
43017015	Bé' Akeu' nyohoo' Ke' pepiso réh jin tana' iteu' , bang Akeu' menyat Ke' mihau réh jin iah éh sa'at .
43017016	Bé' irah pu'un pekua' kenin ngan kelunan tong tana' iteu' , barei' Akeu' péh bé' pu'un pekua' kenin ngan réh .
43017017	Jian Ke' maneu' réh anah Ko' mu'un neu' ha' tebaraa' Ko' éh teneng .
43017018	Barei' Ka'au nyohoo' Akeu' tuai tong tana' iteu' , kenat péh Akeu' nyohoo' irah kepéh .
43017019	Uban Ké' pika réh , inah Akeu' mena' usah Ké' ngan Ko' dokoo' réh omok anah Ko' mu'un .
43017020	Bé' Ku' sebayang tong irah iteu' awah , bang Akeu' sebayang kepéh tong kekat kelunan éh omok ngelan tong Akeu' neu' ha' tebaraa' éh benara' irah iteu' .
43017021	Akeu' sebayang dokoo' irah béé omok pekua' kenin . O Amam , jian irah pu'un petem dalem Tuah , barei' Ka'au pu'un dalem Akeu' , ngan Akeu' pu'un dalem Ka'au . Jian irah pu'un pekua' kenin dokoo' kelunan tong tana' iteu' omok ngelan Ka'au nyohoo' Akeu' tuai .
43017022	Kekat pengaren éh nena' Ko' ngan Ké' , Akeu' mena' éh kepéh ngan réh , dokoo' irah omok pekua' kenin barei' Tuah iteu' .
43017023	Akeu' dalem irah ngan Ka'au dalem Akeu' , dokoo' réh béé omok pekua' kenin , dokoo' kekat kelunan tong tana' iteu' omok jam Ka'au éh nyohoo' Akeu' tuai ngan ke' réh jam kepéh Ka'au murung réh barei' Ke' murung Akeu' .
43017024	O Amam , Ka'au pu'un mena' irah ngan Ké' , ngan Akeu' keloo' irah pu'un pemung ngan Ké' tong jalan Ké' pu'un , dokoo' irah omok jam pengaren Ké' éh nena' Ko' ngan Ké' uban pu'un Ke' murung Akeu' hun tana' iteu' bé' jak pu'un .
43017025	O Amam éh tigéh , bé' kelunan tong tana' iteu' jam Ka'au , bang Akeu' jam Ka'au ngan irah inah pu'un réh jam Ka'au éh nyohoo' Akeu' tuai .
43017026	Pu'un Akeu' bara' ngaran Ko' ngan réh , ngan Akeu' juk maneu' kenat kepéh , dokoo' barei' Ka'au murung Akeu' nah , irah péh omok jam kemurung Ko' inah pu'un dalem kenin irah kepéh , la'ah dokoo' réh omok jam Akeu' pu'un dalem irah , ha' Néh sebayang .
43018001	La'o Yésus sebayang musit Éh jin sinah pemung ngan irah bakéh Néh tai saa' dipa baa' Kidron . Pu'un jah pulah sinah , sinah Yésus mihin irah bakéh Néh .
43018002	La'ah Yudas , kelunan éh memalo Éh nah , iah péh jam retek pulah inah , uban pinaa' koléé' Yésus tai sinah ngan irah bakéh Néh .
43018003	Uban Kenat Yudas tai tong pulah inah kepéh ke' néh mihin irah seradu ngan irah éh mavaa' tong umaa' Allah éh sohoo' irah pengeja'au imam ngan irah Parisi péh . Siget usah réh mihin lajam réh ngan lapung ngan luten éh seneket réh .
43018004	Kejam Yésus ke' kekat éh juk neu' réh tong Néh , inah Iah tavin réh ngan neteng réh , séé' éh penitah keh , ha' Néh .
43018005	Ha' réh mipa Éh , Yésus éh jin Nasaret rai , ha' réh . Ka' ha' Yésus kepéh , Akeu' iteu' néh Éh , ha' Néh .
43018006	La'ah Yudas éh memalo Éh nah pu'un éh nekedéng pemung ngan réh . Hun réh menéng ha' Yésus bara' , Akeu' néh Éh , kemedut réh béé uban réh medai , kuba' réh tong tana' .
43018007	Ka' ha' Yésus neteng réh kepéh , séé' éh penitah keh , ha' Néh . Ha' réh mipa Éh , Yésus jin Nasaret , ha' réh .
43018008	Ka' ha' Yésus kepéh , Pu'un Ku' lepah bara' ngan keh ri' , Akeu' néh Éh , hun keh pitah Akeu' jian keh kejeraa' kekat bakéh Ké' iteu' moléé' , ha' Néh .
43018009	Pu'un Éh pané kenat dokoo' kekat ha' éh benara' Néh rai omok avéé' , ka' ha' Néh rai , O Amam , jin belah kekat irah éh nena' Ko' ngan Ké' bé' pu'un jah usah éh tawang .
43018010	La'o Yésus bara' kenat ngan réh , boh Simon Péterus menat po'é lajam jin takéng néh , ke' néh tioo meta jah kelunan éh sohoo' Imam éh pengeja'au kekat imam , ke' néh mesap kelingen néh saa' na'au' , ngaran kelunan sohoo' inah Malkhus .
43018011	Ka' ha' Yésus ngan Péterus , Mai ke' maneu' kenat , masek po'é ko' lem takéng néh . Pu'un ke' seruh Akeu' bé' keloo' teneng tong pengeketa pekua' pengeloo' Tamen Ké' éh ke' ko' maneu' kenat , ha' Néh .
43018012	La'ah irah seradu ngan pengeja'au réh ngan irah éh kereja' mavaa' umaa' Allah éh nihin Yudas iri' , tioo ngamit Yésus ngan ngejeret Éh .
43018013	Boh réh mihin Éh tai tavin Hanas éh kivan Kayapas . Kayapas nah iah éh Imam éh pengeja'au kekat imam lem taun inah .
43018014	La'ah Kayapas iah éh kelunan éh lepah bara' ngan kelunan Yahudi rai , pelapah jian hun jah kelunan matai ngeliwah pohoo' réh , jin hun kekat pohoo' réh matai béé .
43018015	Simon Péterus ngan jah bakéh Yésus éh jah , pu'un réh kivu kelunan éh mihin Yésus nah . La'ah Imam éh pengeja'au kekat imam . ngan bakéh Yésus éh jah nah . Kenat péh bakéh Yésus nah kivu irah éh mihin Yésus nah avéé' tong awaa' lamin lakei' ja'au inah .
43018016	Bang bé' Péterus tai tong awaa' , pu'un éh tong usit awah . Boh bakéh Yésus éh malai ngan Imam éh pengeja'au kekat imam nah musit ke' néh pané ngan redo éh mavaa' usit tapé inah , boh éh alaa' Péterus masek kepéh .
43018017	Ka' ha' redo éh mavaa' usit tapé nah ngan Péterus , Kineu' ke' , bé' éh ka'au' jah bakéh kelunan inah rai kei , ha' néh . Ka' ha' Péterus mipa éh , Bé' , bé' éh akeu' éh bakéh Néh , ha' néh .
43018018	Uban réh genin pu'un irah kelunan sohoo' ngan irah éh kereja' mavaa' umaa' Allah kahang luten ke' réh ngereu' . Péterus péh tai ngereu' pemung ngan réh .
43018019	La'ah Imam éh pengeja'au kekat imam , neteng Yésus tong irah bakéh Yésus nah , ngan neteng Éh tong ha' tebaraa' Néh .
43018020	Ka' ha' Yésus mipa éh , Semah-semah Ku' tai rai pu'un Ku' nebaraa' réh tong ta'an kekat réh béé , avéé tong lamin sebayang ngan avéé' tong umaa' Allah péh , semah-semah kekat kelunan Yahudi pu'un petipun rai . Bé' Akeu' pu'un bara' ineu'-ineu' selim .
43018021	Uban ineu' ke' neteng Akeu' kepéh , jian ke' neteng irah éh lepah menéng ha' Ké' rai , irah jam kekat ha' éh benara' Ké' ngan réh rai , ha' Yésus ngan néh .
43018022	Pu'un jah usah irah éh kereja' mavaa' umaa' Allah , hun néh menéng ha' Yésus pané kenat , boh éh tioo tepap da'in Yésus . Ka' ha' néh , Mai ke' pané kenat ngan Imam éh pengeja'au kekat imam , ha' néh .
43018023	Ka' ha' Yésus , Hun Ké' sala' ha' pané kenat , ko' bara' ineu' ha' Ké' sala' inah , bang hun ha' Ké' bé' sala' , uban ineu' ke' tepap Ku' kenat , ha' Yésus nah .
43018024	Boh Hanas nyohoo' réh mihin Yésus ketem jeret Néh tavin Kayapas éh Imam éh pengeja'au kekat imam .
43018025	Tovoo' Péterus nah ngereu' sinah , ka' ha' irah ngan néh , bé' éh ka'au' éh bakéh kelunan inah rai kei ? Bang Péterus ngaken ka' ha' néh , Bé' , bé' éh akeu' bakéh Néh , ha' néh .
43018026	Jah kelunan sohoo' , Imam éh pengeja'au kekat imam , ngan éh panak kelunan éh nepang Péterus kelingen nah rai , pu'un éh pané ngan néh , ka' ha' néh , Bé' éh ka'au' éh ta'an ké' tong pulah irai éh pemung ngan kelunan irai' kei ? ha' néh neteng Péterus .
43018027	Jah koléé' kepéh Péterus ngaken bara' , bé' akeu' , tioo pu'un iap ngelangéé' .
43018028	Pu'un réh mihin Yésus jin lamin Kayapas tai lamin pengeja'au peritah , hun inah bé' jak éh rema . Bang irah Yahudi bé' réh masek tong lamin inah , uban adet réh hun réh maneu' Dau Ja'au Paska , bé' réh omok tai tong lamin irah éh jah . Hun néh pu'un séé-séé' éh ngelapah awah ngan tai tong lamin irah éh jah kenat , kelunan inah segit kenin , kunah réh . Hun néh kenat bé' éh omok kuman ka'an éh neu' réh tong Dau Ja'au inah . Kenat éh ke' réh bé' masek tong lamin peritah nah .
43018029	Uban néh kenat musit Pilatus ke' néh pané ngan réh , ka' ha' néh , Ineu' sala' kelunan inah , ha' néh .
43018030	Ka' ha' réh mipa éh , Sala' éh , hun néh bé' pu'un sala' , bé' mé' mihin éh tavin ka'au' , ha' réh .
43018031	Ka' ha' Pilatus kepéh , Hun néh kenat jian keh alaa' éh ngan ngukum éh kivu adet ka'ah ke' , ha' néh . Ka' ha' irah Yahudi mipa éh , adet améé' bé' éh kejeraa' mé' mematai kelunan séé'-séé' péh , ha' réh .
43018032	Pu'un éh kenat dokoo' pesukup ha' éh benara' Yésus tong jalan néh pu'un matai .
43018033	Masek kepéh Pilatus tong lamin iri' ke' néh tebai Yésus tavin éh . Ka' ha' néh ngan Yésus , Kineu' ke' , ka'au' Néh éh Raja' kelunan Yahudi rai kei , ha' néh .
43018034	Ka' ha' Yésus mipa éh , Kineu' ke' neteng Akeu' kenat , uban ko' seruh Akeu' Raja' , kineu' , uban ko' menéng ha' irah éh jah bara' Akeu' Raja' , ha' Néh .
43018035	Ka' ha' Pilatus mipa Éh , bé' akeu' kelunan Yahudi , Pohoo' Ko' tengéé' ngan irah pengeja'au imam tong sebayang ka'ah ke' éh mena' Ke' ngan ké' . Ineu' kesa'at éh neu' Ko' , ha' Pilatus .
43018036	Ka' ha' Yésus ngan néh , Bé' Akeu' Raja' barei' kekat raja' tong tana' , hun Ké' pu'un kenat , adang kelunan éh lem nihau Ké' pu'un pekayau bé' buhaa' irah Yahudi ngamit Ku' , bang bé' Akeu' Raja' tong tana' awah , ha' Néh .
43018037	Boh Pilatus neteng Éh kepéh , Kineu' , ka'au' jah raja' , ka'au' iteu' ji' , ha' néh . Ha' Yésus mipa éh , Mu'un ha' ko' bara' Akeu' jah raja' , Akeu' pu'un tuai tong tana' iteu' dokoo' Ké' bara' kekat éh teneng , séé'-séé' éh mihau kekat éh teneng , kelunan inah éh menéng ngan kivu ha' Ké' , ha' Néh .
43018038	Boh Pilatus neteng éh kepéh , Ineu' éh teneng nah , ha' néh . Musit Pilatus jin lamin inah kepéh ke' néh pané ngan irah Yahudi , ka' ha' néh , Bé' ku' jam ineu'-ineu' kesa'at Néh éh ké' tekep ngukum Éh matai ,
43018039	bang barei' éh neu' ké' siget-siget ta'un tovoo' keh maneu' dau ja'au keh inah , pu'un ku' kivu adet keh ngan ngelepu jah kelunan jin lamin tutup . Hun néh kenat kineu' kenin keh , keloo' keh akeu' ngelepu Iah éh Raja' kelunan Yahudi iteu' kei , ha' néh .
43018040	Pelapah irah ngeradau , ja'au ha' , ka' ha' réh , mai ! Bé' éh Iah inah , jian keh ngelepu Barabas ! Barabas nah iah jah kelunan pejamun .
43019001	La'o réh pané kenat boh Pilatus alaa' Yésus ke' néh nyohoo' kelunan mipok Éh .
43019002	Irah seradu ngeleleng inan suha' ke' réh pepekah éh tong ulun Néh ngan pekerayung éh palaa' kerayung rep-rep .
43019003	Irah tai tepih déhéé' Néh ke' réh peja' Éh , Tabi' Raja' kelunan Yahudi , ha' réh . Boh réh tepap da'in Néh .
43019004	Musit Pilatus kepéh ke' néh pané ngan irah Yahudi , ka' ha' néh , Jian ku' mihin Éh musit siteu' , dokoo' keh omok jam bé' pu'un ineu'-ineu' kesa'at Néh éh kejam ké' éh tekep ké' ngukum Éh matai , ha' néh .
43019005	Boh réh mihin Yésus musit jin sinah ketem pekah suha' ngan kerayung Néh rep-rep iri' . Ka' ha' Pilatus ngan réh , Nah , inah Iah , ha' néh .
43019006	Irah pengeja'au imam ngan kelunan éh kereja' mavaa' umaa' Allah , hun réh na'at Yésus , pané réh ngan ja'au ha' , Nyalib éh , nyalib éh , ha' réh . Ka' ha' Pilatus ngan réh , Hun kenin keh kenat , jian keh alaa' Éh ngan mematai Éh tong salib , bé' akeu' jam ineu'-ineu' kesa'at Néh éh ké' tekep ngukum Éh matai , ha' néh .
43019007	Ka' ha' irah Yahudi mipa éh , Kivu ukum mé' uban Néh lepah bara' Iah Anak Allah , adang tekep Éh ukum matai , ha' réh .
43019008	Hun Pilatus menéng ha' réh bara' kenat , medai mu'un éh .
43019009	Boh éh masek kepéh tong lamin néh ke' néh neteng Yésus , ka' ha' néh , Semah bu'un Ko' sahau , ha' néh . Bé' Yésus mipa ha' néh .
43019010	Boh Pilatus neteng éh kepéh , Kineu' ke' bé' mipa ha' ké' , jian ke' seruh , akeu' pu'un penyukat omok ngelepu ke' , kenat péh pu'un penyukat ké' ngukum Ke' matai tong kayeu' salib , ha' néh .
43019011	Ka' ha' Yésus mipa éh , Bé' ka'au' tengéé' pu'un penyukat , bang Allah éh kejeraa' ke' maneu' kenat awah , kenat péh kelunan éh mena' Akeu' , lem kamit ko' nah , iah éh pelapah ja'au penyala' jin penyala' ko' nah , ha' Néh .
43019012	Hun Pilatus menéng ha' néh kenat , jaa'-jaa' néh gahang mu'un kenin juk ngelepu Yésus nah . Tioo ngeradau kepéh irah Yahudi , ja'au mu'un ha' réh , Hun ko' ngelepu éh , bé' ke' bakéh Pengeja'au Rum . Séé'-séé' éh bara' usah néh tengéé' raja' , inah éh ayau tong Pengeja'au Rum .
43019013	Hun Pilatus menéng ha' réh kenat , musit éh mihin Yésus . Menyun éh tong jah nyun tong jalan réh ngukum kelunan , ngaran jalan inah Awaa' Bateu' , ngaran jalan inah lem ha' irah Yahudi , Gabata .
43019014	Tovoo' réh maneu' kenat , inah éh dau pejek teka dau réh maneu' Dau Ja'au Paska . Ka' ha' Pilatus ngan irah Yahudi , Inah Raja' keh , ha' néh .
43019015	Tioo bika' réh , ja' au ha' , Mematai Éh , mematai Éh , mematai Éh tong kayeu' salib , ha' réh . Ha' Pilatus ngan réh , Keloo' keh akeu' mematai Raja' keh tong salib , ha' néh . Ka' ha' irah pengeja'au imam , Jah awah raja' mé' , inah éh Pengeja'au peritah Rum , ha' réh .
43019016	Boh Pilatus mena' Yésus ngan réh ke' réh mematai Éh tong salib . Boh irah alaa' Yésus ke' réh mihin Éh .
43019017	Musit Yésus jin lamin inah , nyu'un kayeu' salib Néh lakau tai retek tana' éh ngaran néh , Tulang Ulun , ngaran retek inah lem ha' irah Yahudi , Golgota .
43019018	Avéé' sitai sinah inah réh nyalib Éh tong kayeu' salib , kenat éh kepéh neu' réh tong duah kelunan éh jah , jah éh saa' na'au' Yésus , jah éh saa' kabéng Néh kepéh .
43019019	Boh Pilatus nyurat jah surat ngan nyohoo' réh memaku' surat inah tong salib Yésus , ka' éh senurat néh , Yésus jin Nasaret , Raja' kelunan Yahudi , ha' néh .
43019020	Pinaa' kelunan Yahudi pu'un purung éh senurat néh inah , uban retek réh mematai Yésus tong salib nah , bé' éh juu' jin leboo' réh . Ha' tong surat inah pu'un éh senurat lem ha' irah Yahudi , kenat péh lem ha' irah Rum ngan ha' irah Yunani péh .
43019021	Kekat irah pengeja'au imam tong sebayang Yahudi pu'un réh pané ngan Pilatus , ka' ha' réh , Mai ke' nyurat Raja' kelunan Yahudi , bang jian ke' nyurat , Kelunan iteu' bara' Akeu' éh Raja' kelunan Yahudi , ha' réh .
43019022	Ha' Pilatus mipa réh , Turut ke' éh senurat ké' inah kenat awah , ha' néh .
43019023	La'o irah seradu nyalib Yésus boh réh alaa' pakai Néh ngan petulat éh pat tulat , jah tulat ngan siget seradu nah . Kenat péh irah alaa' kerayung Néh éh kebit , kerayung inah bé' pu'un riput néh , kerayung inah laya livah awah .
43019024	Ka' ha' irah seradu pané belah irah ke' , Mai tam mejéé' kerayung iteu' , jian tam nyunga' lubun dokoo' tam jam séé' éh omok alaa' éh , ha' réh . Pu'un éh kenat dokoo' néh pesukup ha' lem surat Allah éh bara' ka' , Irah petulat livah Ké' belah irah ke' , Pu'un réh nyunga' lubun dokoo' réh omok alaa' kerayung Ké' éh kebit .
43019025	La'ah tinen Yésus ngan jah redo éh véé' Yésus jin tinen Néh , ngan Meriam redo Klopas ngan Meriam Magdalena nekedéng déhéé' kayeu' salib nah .
43019026	Hun Yésus na'at tinen Néh ngan bakéh Néh éh kemurung Néh , pu'un Éh bara' ngan tinen Néh , ka' ha' Néh , Inah éh anak ko' , ha' Néh .
43019027	Boh Éh bara' kepéh ngan bakéh Néh inah , Inah éh tinen ko' , ha' Néh . Jin la'o iteu' bakéh Néh inah mihin tinen Yésus moléé' tong lamin néh ke' néh petubo éh sinah .
43019028	Kejam Yésus kekat éh juk neu' néh rai pu'un éh lepah sukup , ngan dokoo' Néh pesukup ha' lem surat Allah , inah Iah bara' ka' , Mapeu' batok Ké' , ha' Néh .
43019029	Pu'un jah tajau déhéé' Néh sinah , tajau inah jalan baa' buaa' agun éh mesem . Pu'un réh maham lamut lem baa' inah boh réh nedok éh ke' réh mena' éh tong ujun Yésus .
43019030	Yésus météé' lamut inah , boh éh bara' Lepah sukup , ha' Néh . Boh éh tukep ngan béé laset Néh .
43019031	La'o inah irah Yahudi menyat Pilatus kejeraa' réh memutui gem irah éh senalib réh nah ngan alaa' patai réh jin kayeu' salib . Pu'un réh maneu' kenat uban dau inah dau lemah , ngan bé' réh keloo' patai kelunan pu'un tong salib tovoo' Dau Posot réh , uban Dau Posot inah , jah dau éh ja'au .
43019032	Boh irah seradu tai memutui gem jah kelunan éh tong salib nah , kenat péh réh maneu' éh keruwah nah .
43019033	Bang hun réh avéé' tong Yésus , boh réh jam Yésus lepah matai tenéh , bé' irah memutui gem Néh .
43019034	Bang jah seradu tioo muja' tong tegahang Yésus palaa' atap néh , tioo musit dahaa' ngan baa' jin suhat Néh .
43019035	La'ah kelunan éh na'at réh maneu' Éh kenat nah , pu'un éh bara' éh ta'an néh . Ngan kejam lu' kekat éh benara' inah pu'un éh teneng , inah iah bara' éh dokoo' keh omok ngelan tong Yésus .
43019036	Kekat éh neu' réh nah pu'un éh kenat dokoo' pesukup ha' lem surat Allah éh bara' ka' , Jah-jah péh tulang Néh bé' éh pu'un putui , ha' Néh .
43019037	Ngan pu'un jah ha' kepéh dalem surat Allah éh bara' , Pu'un kelunan juk na'at tong Iah Éh nuja' réh .
43019038	La'o inah kepéh , boh Yusup éh kelunan jin leboo' Arimatia menyat Pilatus kejeraa' éh alaa' patai Yésus . Yusup nah pu'un éh ngelan tong Yésus , bang bé' éh ngakun éh kenat ngan irah éh jah , uban néh medai irah Yahudi . Pilatus kejeraa' éh tai alaa' patai Yésus nah . Boh Yusup tai alaa' patai nah .
43019039	La'ah Nikodemus éh tavin Yésus sioo' merem lepah nah , pu'un éh kivu Yusup alaa' patai Yésus nah , ngan pu'un éh mihin tawan mur ngan garu' ngioo' teleu' poloo' kilogram kebahat néh .
43019040	Pu'un rawah alaa' patai Yésus ke' roh mutup éh palaa' livah kapan pemung ngan tawan inah , uban kenat adet irah Yahudi hun réh modoo' patai kelunan .
43019041	La'ah pu'un jah pulah déhéé' jalan réh mematai Yésus nah , ngan tong pulah inah pu'un jah luvang bateu' jalan réh modoo' patai kelunan , bang bé' jak réh pu'un modoo' patai kelunan tong néh jak .
43019042	Uban dau inah teka Dau Posot irah Yahudi , inah kepéh uban luvang bateu' inah pu'un danii' , sinah roh modoo' patai Yésus nah .
43020001	Tong dau migu bé' jak sakui rema , Meriam Magdalena tai luvang bateu' inah , ta'an néh bateu' éh palaa' réh matep ubaa' luvang nah rai , lepah sulip .
43020002	Tioo nekedeu' éh tai tavin Simon Péterus ngan jah bakéh Yésus éh kemurung Néh nah , ke' néh bara' ngan roh , ka' ha' néh , Pu'un kelunan lepah alaa' patai Tuhan jin luvang bateu' rai ne' , bang bé' mé' jam semah éh nodoo' réh kepéh la' , ha' néh .
43020003	Boh Péterus ngan bakéh néh nah tioo pata tai luvang bateu' nah kepéh ,
43020004	nekedeu' roh , bang bakéh Yésus nah rigah mu'un éh , inah éh tenah avéé' .
43020005	Iah ngelila kelem ngan na'at livah kapan pu'un sinah bang bé' iah masek lem luvang tanem inah .
43020006	Boh Simon Péterus avéé' kepéh tioo masek éh lem luvang inah kepéh . Ta'an néh livah kapan nah ,
43020007	ngan livah éh peseleben réh tong ulun Yésus rai . Livah inah bé' éh pemung ngan livah kapan bang pu'un éh peseleben tengéé' .
43020008	Boh bakéh Péterus éh tenah avéé' ri' , masek kepéh tong luvang inah , ta'an néh kekat inah béé ngan pu'un éh ngelan .
43020009	Bé' jak irah nesen tong ha' lem surat Allah éh bara' , adang Yésus pu'un betéé' jin patai Néh .
43020010	La'o inah rawah tai lamin roh kepéh .
43020011	To ke' Meriam nekedéng sinah ngan mangaa' . Lem néh mangaa' iah ngelila na'at lem luvang inah .
43020012	Ta'an néh duah meliket éh pu'un pakai mebéng , jah meliket menyun déhéé' retek ulun patai Yésus , ngan jah meliket kepéh déhéé' retek gem Néh hun Néh pu'un sinah .
43020013	Ka' ha' rawah ngan Meriam , O redo , kineu' ke' mangaa' kenat , ha' roh . Ka' ha' Meriam mipa roh , Pu'un réh alaa' patai Tuhan ngan bé' ku' jam semah Éh nodoo' réh kepéh , ha' néh .
43020014	La'o néh pané kenat , pupah éh boh éh na'at Yésus nekedéng sinah , bang bé' éh jam éh Yésus .
43020015	Ka' ha' Yésus ngan néh , O redo , kineu' ke' mangaa' kenat . Séé' éh penitah ko' , ha' Néh . Kelem Meriam Yésus nah iah kelunan éh mihau pulah awah , kenat éh bara' ngan néh , ka' ha' néh , O lakei' ja'au , hun ko' alaa' Éh , jian ke' bara' éh semah Éh nodoo' ko' kepéh , ke' ké' omok tai alaa' Éh , ha' néh .
43020016	Ka' ha' Yésus ngan néh kepéh , Meriam , ha' Néh . Tioo pupah Meriam na'at Éh ngan bara' ngan Néh lem ha' Yahudi , Rabuni , ha' Néh . Sin tong ha' Néh kenat , Guru .
43020017	Ka' ha' Yésus ngan néh kepéh , Mai ke' ngamit Akeu' , uban bé' jak Ku' pu'un moléé' tai Tamen Ké' , bang jian ke' moléé' tai tavin kekat padéé' Ké' ngan bara' ha' Ké' iteu' ngan réh . Pu'un Akeu' moléé' ngan Tamen Ké' , éh Tamen ka'ah péh , ngan Allah Ké' , éh Allah ka'ah péh , ha' Néh .
43020018	Boh Meriam Magdalena tai bara' ngan irah bakéh Yésus iah pu'un na'at Tuhan , ngan pu'un éh bara' kepéh kekat ha' éh benara' Yésus ngan néh ri' ngan réh kepéh .
43020019	Tong dau tahup dau migu inah , pu'un irah bakéh Yésus petipun tong jah lamin , ngan kenusi réh kekat usit tapé réh uban réh medai kelunan Yahudi . Beleka' ulak Yésus de' ke' nekedéng belah réh , ka' ha' Néh ngan réh , Pawah kenin keh , ha' Néh .
43020020	La'o Néh pané kenat , pu'un Éh bara' ojoo' Néh ngan suhat tegahang Néh ngan réh . Murung mu'un réh na'at Tuhan .
43020021	Boh Yésus bara' ngan réh kepéh , ka' ha' Néh , Pawah kenin keh , barei' Tamen Ké' nyohoo' Akeu' tuai , kenat péh Akeu' nyohoo' keh kepéh , ha' Néh .
43020022	La'o Néh bara' kenat , pu'un ayen laset néh teneng tong irah , ka' ha' Néh , Jian keh alaa' Sahéé' Ni'ai , ha' Néh .
43020023	Hun keh ngelepan penyala' kelunan , boh penyala' réh pega' mu'un . Hun keh bé' ngelepan penyala' réh , bé' penyala' réh pega' , ha' Néh .
43020024	Jah bakéh Yésus ngaran néh Tomas , keruwah ngaran néh Papin , bé' éh pu'un pemung ngan irah sioo' Yésus pané ngan réh nah .
43020025	Inah irah bakéh Yésus bara' ngan néh , Améé' lepah na'at Tuhan , ha' réh . Ha' Tomas mipa réh , Hun ké' bé' na'at uban paku' tong ojoo' Néh ngan masek ojoo' ké' tong suhat tegahang Néh , bé' akeu' ngelan éh , ha' néh .
43020026	Jah migu kepéh la'o inah , irah bakéh Yésus petipun kepéh , hun inah Tomas péh pu'un ngan réh . Kekat usit tapé kenusi réh béé éh , beleka' ulak Yésus de' ke' nekedéng belah irah kepéh . Ka' ha' Néh ngan réh , Pawah kenin keh , ha' Néh .
43020027	Ka' ha' Néh ngan Tomas , Jian ke' na'at ojoo' Ké' ngan masek buaa' ojoo' ko' tong suhat ojoo' Ké' ngan masek ojoo' ko' tong suhat tegahang Ké' iteu' . Mai ke' putui pengelan , jian ke' ngelan , ha' Néh .
43020028	Ka' ha' Tomas mipa Éh , O Tuhan , pu'un akeu' ngelan , Ka'au éh Allah ké' , ha' néh .
43020029	Ka' ha' Yésus ngan néh kepéh , Pu'un ke' ngelan uban ko' na'at Akeu' , bang murung kenin kelunan éh ngelan éh bé' na'at Ku' , ha' Néh .
43020030	La'ah pu'un pinaa' telana' Yésus éh ja'au éh neu' Néh tong ta'an irah bakéh Néh , éh bé' senurat ké' lem surat iteu' .
43020031	Bang kekat éh senurat ké' iteu' pu'un ku' nyurat éh kenat dokoo' keh omok ngelan adang Yésus nah Iah éh Kristus éh Anak Allah mu'un , ngan hun ko' ngelan éh kenat , boh ke' omok alaa' urip lem ngaran Néh .
43021001	La'o inah Yésus pepoléng usah Néh kepéh ngan irah bakéh Néh hun réh mokoo' tong baa' Banget Tiberias , ka' jalan Néh pepoléng usah Néh .
43021002	Simon Péterus ngan Tomas , éh keruwah ngaran néh Papin , ngan Natanael éh jin leboo' Kana tong tana' Galilia , ngan rawah anak Sabedeus , ngan duah usah kepéh éh bakéh Yésus , pu'un réh pemung béé .
43021003	Boh Simon Péterus bara' ngan réh , Akeu' juk tai ngejala' , ha' néh . Ha' irah pinaa' nah , Améé' péh juk kivu ke' dat , ha' réh . Boh irah béé tai tuhun lem alut réh , bang dau merem inah , bé' pu'un jah-jah seluang nalaa' réh .
43021004	Sioo' ngivun . pu'un Yésus nekedéng tong dirin baa' , bang bé' irah jam éh Yésus .
43021005	Boh Yésus bara' ngan réh , ka' ha' Néh , O padéé' , kineu' pu'un seluang nalaa' keteleu' , ha' Néh . Ha' réh , Bé' pu'un .
43021006	Boh Yésus bara' ngan réh , Jian keh ngaléng jala' keh saa' na'au' alut inah , boh seluang pu'un laa' keh , ha' Néh . Boh réh ngaléng jala' réh sinah , bahat mu'un menat jala' réh , bé' réh omok menat éh uban seluang pinaa' lem néh .
43021007	Boh jah bakéh Yésus éh kemurung Yésus bara' ngan Péterus , Tuhan ine' , ha' néh . Hun Simon Péterus jam éh Tuhan , tioo laa' néh seput néh éh nega' néh bu'un ri' ke' néh memakai éh , tioo neporok éh lem baa' tai tavin Yésus .
43021008	Irah bakéh Yésus éh jah jalan alut tai dirin baa' ke' réh mihit jala' éh penoo' neu' seluang pinaa' nah . Bé' réh juu' jin dirin baa' ngioo' éh poléng ha' réh meta kayeu' nah kejuu' néh .
43021009	Tovoo' réh musit jin lem alut , boh réh na'at la'ang luten ngan seluang nebah tong néh ngan roti péh pu'un sinah .
43021010	Boh Yésus bara' ngan réh , Jian keh mihin jelua' seluang éh nalaa' keh nah tuai , ha' néh .
43021011	Boh Simon Péterus masek lem alut kepéh ngan menat jala' inah tong dirin baa' . Pinaa' mu'un seluang ja'au lem néh , kekat néh 153 usah . Na' péh seluang pinaa' kenat nalaa' réh , bé' jala' inah pejéé' .
43021012	Ka' ha' Yésus ngan réh , Tuai tam kuman , ha' Néh . Bé' pu'un jah usah makang neteng Éh , séé' ke' Néh , uban réh jam Éh Tuhan mu'un .
43021013	Yésus tai alaa' roti ke' Néh mena' éh ngan réh , kenat éh mena' seluang nah kepéh .
43021014	Iteu' néh keteleu' koléé' Yésus pepoléng usah Néh ngan irah bakéh Néh la'o Néh betéé' jin patai Néh .
43021015	La'o réh kuman Yésus pané ngan Simon Péterus , ka' ha' Néh , Simon anak Yohanes , kineu' néh , kemurung ko' Akeu' pelapah jin kemurung irah iteu' tong Akeu' ? ha' Néh , Ha' Péterus mipa Éh , oo' Tuhan , Ka'au jam akeu' murung Ke' , ha' néh . Ha' Yésus ngan néh ko' mihau anak domba Ké' , ha' Néh .
43021016	Keruwah koléé' Yésus neteng ngan néh , Simon anak Yohanes , kineu' néh kemurung ko' Akeu' ? Ha' Néh . Ha' Péterus mipa Éh oo' Tuhan ka'au' jam akeu' murung tong ke' , ha' néh . Ha Yésus ngan néh , ko' mihau néh domba-domba Ké' , ha' Néh .
43021017	Keteleu' koléé' Yésus neteng éh , Simon anak Yohanes , kineu' néh kemurung ko' Akeu' ? Ha Néh . Tusah kenin Péterus uban Yésus neteng éh teleu' koléé' , kineu' néh kemurung ko' Akeu' ? Ha' nah . Boh Péterus mipa Éh oo' Tuhan Ka'au jam kekat néh , ka'au' jam akeu' murung tong Ke' . Ha' Yésus ngan néh mihau néh domba-domba Ké' , ha' Néh .
43021018	Akeu' bara' mu'un ngan ko' , hun ko' si'ik urip rai , ka'au' tengéé' nyelirut ngan lakau semah-semah éh keneloo' ko' , bang hun ko' mukun , boh ke' pejai ojoo' ko' ngan kelunan éh jah ngejeret éh ngan mihin ke' tai tong jalan éh bé' keneloo' ko' , ha' Néh .
43021019	Yésus pané kenat bara' tong jalan Péterus matai ke' néh peparen Allah , boh Yésus bara' ngan Péterus kepéh , Jian ke' kivu Akeu' , ha' Néh .
43021020	Boh Péterus pupah ngan na'at jah bakéh Yésus kepéh , bakéh Néh inah , kelunan éh kemurung Yésus éh mokoo' tepih tong Yésus hun réh kuman rai ngan éh neteng Yésus séé' éh kelunan éh juk memalo Éh nah .
43021021	Hun Péterus na'at bakéh néh inah , inah iah neteng Yésus , Tuhan , kineu' tong kelunan iteu' vam , ha' néh .
43021022	Ha' Yésus ngan néh , Mai keh tusah kenin seruh tong iah , hun Ké' keloo' éh murip pah avéé' hun Ké' tuai kepéh , bé' ineu' tong ka'au' , jian ke' kivu Akeu' , ha' Néh .
43021023	Neu' ha' Yésus bara' kenat , pinaa' bakéh Néh seruh kelunan inah bé' omok matai , bang bé' Yésus bara' kelunan inah bé' omok matai , bang pu'un Éh bara' , Hun Ké' keloo' éh murip pah avéé' hun Ké' tuai kepéh , bé' éh ineu' , ha' Néh .
43021024	La'ah akeu' iteu' éh bakéh Néh inah éh bara' kekat iteu' ngan keh , ngan éh nyurat éh lem surat iteu' , adang ka'ah jam kekat éh senurat ké' iteu' pu'un éh teneng .
43021025	La'ah pinaa' keto telana' éh naneu' Yésus . Hun kekat néh senurat béé-béé ieng ke' jalan modoo' kekat surat inah tong tana' iteu' .
44001001	O Tiopilus , lem surat éh pekateu' ké' lepah rai , pu'un ku' bara' tong kekat penyuai ngan tong ha' tebaraa' éh benara' Yésus jin bu'un kereja' Néh ,
44001002	pah avéé' dau Néh nalaa' Tuhan tai seruga . La'ah teka Néh nalaa' Tuhan tai seruga , pu'un Éh bara' kuraa'-kuraa' sohoo' neu' penyukat Sahéé' Ni'ai ngan kekat kelunan éh kevéléé' Néh tenéh nah , ke' réh tai lawah Néh .
44001003	Avéé' pat poloo' dau kelebéé' la'o Yésus betéé' jin patai Néh , pinaa' koléé' Néh pepoléng usah Néh ngan réh , ke' réh jam Éh mu'un adang Néh pu'un murip mu'un . La'ah pu'un réh na'at usah Néh mu'un ngan pu'un Éh nebaraa' réh tong Pengihau Allah .
44001004	La'ah tovoo' Yésus pu'un pemung ngan irah lawah Néh , pu'un Éh bara' ngan réh , ka' ha' Néh , Mai keh piso jin leboo' Yérusalem , bang jian keh mena pengena' Tamen Ké' éh pejajii' Néh ngan keh rai , éh lepah benara' Ké' ngan keh nah .
44001005	Uban pu'un Yohanes ngebatis kelunan lem baa' , bang ka'ah juk benatis lem Sahéé' Ni'ai bé' lebéé' la'ah , ha' Yésus ngan réh .
44001006	Hun irah lawah Yésus nah pu'un pemung ngan Néh , pu'un réh neteng Éh , ka' ha' réh , Kineu' Tuhan , hun iteu' éh jaka' Ko' juk ngelepu améé' jin lem pengihau Rum ngan metéé' Pohoo' améé' Yahudi kei ? Ha' réh .
44001007	La'ah Yésus mipa réh , ka' ha' Néh , Bé' tiken ke' keh juk jam éh , uban Tamen Ké' awah éh pu'un penyukat bara' tong jaka' Néh .
44001008	Bang hun keh alaa' Sahéé' Ni'ai boh keh pu'un penyukat , boh keh omok bara' Ku' ngan réh , kenat péh tong Yérusalem , kenat péh tutuh tana' Yudea ngan Samaria , pah avéé' tipo tana' , ha' Néh .
44001009	La'o Néh pané kenat , lem réh kepuh Éh , pu'un Tuhan alaa' Éh tai seruga , ngan pu'un avun mekep Éh jin ta'an réh .
44001010	Lem réh to kepuh sinah , tioo pu'un duah usah éh pu'un pakai mebéng nekedéng déhéé' réh .
44001011	Ka' ha' roh ngan réh , O kelunan jin Galilia , uban ineu' keh nekedéng kepuh tong langit kenat ? Yésus ri' nalaa' Tuhan tai seruga jin belah keh , adang Néh juk tuai kepéh pekua' keh na'at Éh tai seruga nah , ha' roh .
44001012	La'o inah irah lawah Yésus moléé' jin tokong Saitun tai leboo' Yérusalem nah . Tokong inah pedanii' tong Yérusalem , kejuu' néh , bé' piso maten dau réh lakau belah néh .
44001013	Hun réh avéé' tong Yérusalem masek réh tong lamin ngan tai tong lamin éh saa' bau nah , sinah réh mokoo' . Ngaran kekat réh , Péterus , Yohanes , Yakub , Anderias , Pilipus , Tomas , Bartolomeus , Matius , Yakub anak Alpeus , Simon éh Selutis , Yudas anak Yakub .
44001014	La'ah kekat irah inah petipun dokoo' réh petem sebayang , pemung ngan irah redo , Meriam éh tinen Yésus , ngan irah padéé' usah Yésus .
44001015	Ngioo' duah teleu' dau la'o inah kepéh , irah éh ngelan petipun kepéh , kekat réh ngioo' jah ato duah poloo' usah , boh Péterus nekedéng ke' néh pané ngan réh , ka' ha' néh ,
44001016	O kekat padéé' , ha' lem surat Allah éh benara' Sahéé' Ni'ai ngan Daud , adang néh tekep pu'un kenat mu'un . Inah éh , éh benara' néh tong Yudas éh mihin kelunan tai ngamit Yésus .
44001017	Yudas nah pu'un éh kivu lu' lepah rai , ngan pu'un Tuhan ngevéléé' éh ke' néh omok kereja' pekua' uleu' iteu' , ha' néh .
44001018	La'ah Yudas melih jah tulat tana' palaa' rigit éh nalaa' néh tong kesa'at néh lepah nah , ngan iah ngelohoo' usah néh tioo letaa' betuken néh ngan musit uwit néh .
44001019	La'ah kekat irah tong leboo' Yérusalem menéng rengah néh kenat , boh réh maneu' ngaran tana' inah lem ha' irah ke' , Akeldama , sin néh , Tana' Dahaa' .
44001020	La'ah ka' ha' Péterus kepéh , La'ah pu'un jah ha' lem surat Masmur , éh bara' ka' , Kejeraa' lamin néh usan awah , mai jah usah mokoo' tong néh . Ha' Péterus kepéh , pu'un jah ha' kepéh éh bara' ka' , Kejeraa' kelunan éh jah maneu' kereja' néh .
44001021	La'ah ha' Péterus , Uban néh kenat jian jah usah ngeliwah Yudas nah ngan masek ngan uleu' ke' néh bara' tong pengebetéé' Tuhan Yésus . Tekep éh kelunan éh pu'un kivu lu' kelebéé' Tuhan Yésus pu'un ngan lu' rai , inah éh , jin bu'un Yésus benatis Yohanes , pah avéé' dau Tuhan alaa' Éh tai seruga , ha' Péterus nah .
44001022	
44001023	Pelapah irah ngevéléé' duah usah , inah éh Yusup keruwah ngaran néh Barsabas , pu'un jah ngaran néh kepéh , Yustus , lakei' éh keruwah néh , inah éh Matias .
44001024	Pu'un réh sebayang , ka' ha' réh , O Tuhan , Ka'au' éh jam kenin kekat kelunan , uban néh kenat jian Ke' bara' séé' éh kevéléé' Ko' jin belah rawah iteu' ,
44001025	ke' néh omok ngeliwah Yudas tong kereja' néh , uban Yudas lepah tai tong retek éh kevéléé' Tuhan tulat néh , ha' sebayang réh .
44001026	La'ah irah nyurat ngaran roh kivu éh seneruh siget usah lem kenin néh tengéé' , dokoo' réh ngevéléé' jah usah jin belah roh . Matias éh kevéléé' réh , irah alaa' éh pemung ngan irah éh jah poloo' jah lawah nah .
44002001	Avéé' tong dau kelunan Yahudi maneu' Dau Ja'au Pentakosta , kekat kelunan éh ngelan tong Yésus pu'un réh petipun béé tong jah jalan .
44002002	Tioo pu'un ha' jin langit éh barei' ha' leveng kepu . La'ah lamin éh jalan réh mokoo' nah , penoo' éh neu' ha' inah .
44002003	Ngan pu'un éh barei' luten ta'an réh nelujuk ngan pejeléé' tai pesiget usah réh .
44002004	La'ah Sahéé' Ni'ai penoo' lem kenin réh , ke' réh omok pané dalem kuraa'-kuraa' arong ha' , pekua' Sahéé' nah maneu' irah pané .
44002005	La'ah pu'un kelunan Yahudi éh mokoo' tong leboo' Yérusalem , éh kivu adet sebayang réh mu'un , éh pu'un tuai jin siget arong tana' .
44002006	Hun réh menéng ha' jin langit nah , tuai réh béé pepeng . Tekejet réh menéng ha' kelunan iri' pané ngan réh lem ha' irah éh jalan réh pané nah .
44002007	Béé kenin réh , bé' réh jam lah , ka' ha' réh , Kineu' réh jam pané ka' hun réh kelunan jin Galilia awah ?
44002008	Kineu' jalan lu' omok menéng ha' réh pané lem ha' uleu' ke' kenat ?
44002009	Pu'un jelua' lu' jin tana' Partia , jin Media , jin Elam , ngan éh jin tana' Mesopotamia , jin Yudea , jin Kapadokia , ngan pu'un jin Pontus ngan jin Asia ,
44002010	ngan jin Prigia , jin Pampilia , jin Mesir , jin Libia éh danii' jin tana' Kirene , ngan pu'un jelua' lu' jin Rum .
44002011	La'ah pu'un kelunan Yahudi , pu'un irah éh jah ngabit adet réh , ngan pu'un jelua' jin Pulau Kreta ngan jin tana' Arab , na' péh éh kenat , kekat uleu' béé menéng ha' réh nebaraa' lu' tong kekat penyuai Allah éh ja'au , lem ha' uleu' ke' , ha' réh .
44002012	Béé kenin réh , bé' réh jam lah , la'ah pepané réh , ka' ha' réh , Kineu' énéh kenat , ha' réh .
44002013	Bang kelunan éh jah pesanyaa irah éh ngelan nah , ka' ha' réh , Mavuk irah iteu' tu de' , ha' réh .
44002014	La'ah nekedéng Péterus pemung ngan jah poloo' jah lawah inah , ke' néh pané ngan irah pinaa' nah , ka' ha' néh , O padéé' ké' Yahudi ngan kekat ka'ah béé éh mokoo' tong leboo' Yérusalem , jian keh menéng ha' ké' da' ngan mihau éh lem kenin keh .
44002015	Bé' kelunan inah mavuk barei' kunah ka'ah inah , uban hun iteu' dau paraa' pelakei' awah éh .
44002016	Bang iteu' ke' éh lepah benara' nabi Yoel , kelunan éh bara' ha' Tuhan ngan kelunan sahau , ka' ha' néh ,
44002017	La'ah ha' Allah , Sioo' tai pengega' dau vam , inah éh juk neu' Ké' , Akeu' juk mena' Sahéé' Ké' tong kekat kelunan . La'ah anak keh éh lakei' ngan anak keh éh redo péh omok bara' kenin Tuhan Allah ngan kelunan . La'ah irah lakei' lemanai omok na'at kekat éh pepoléng Tuhan tong ta'an réh . Irah lakei' éh mukun omok nyupin ngan kuraa'-kuraa' arong nyupin .
44002018	Tovoo' inah péh Akeu' juk mena' Sahéé' Ké' ngan kekat anak Ké' , irah éh lakei' ngan irah éh redo péh , Akeu' juk mena' Sahéé' ké' hun inah , ke' réh omok bara' kenin Tuhan Allah ngan kelunan .
44002019	La'ah Akeu' juk maneu' telana' ja'au tong langit , kenat péh pinaa' penganeu' Ké' tong tana' éh omok ngebéé kenin kelunan . Inah éh pu'un dahaa' ngan luten , ngan sap nebului neu' réh pekayau .
44002020	La'ah maten dau juk paléu merem mu'un . Laséh péh paléu bala barei' dahaa' . Kekat inah pu'un tenah bé' jak dau Tuhan tuai ke' Néh ngukum kelunan , éh dau éh ja'au ngan éh jian mu'un .
44002021	Tovoo' inah péh , séé'-séé' éh tebai tong ngaran Tuhan , omok éh alaa' urip dalem Tuhan .
44002022	Ka' ha' Péterus kepéh , O kelunan Yahudi , menéng keh , Yésus éh jin Nasaret nah , pinaa' penganeu' Néh éh ja'au tong tana' iteu' , neu' kekat penganeu' Néh kenat inah jalan Allah pekelenaa' Iah pu'un tuai jin Allah . Uban neu' penyukat Allah , pinaa' arong penganeu' Yésus éh ngebéé kenin kelunan ngan éh pekelenaa' penyukat Néh . Ka'ah péh jam éh pu'un kenat , uban Néh maneu' éh kenat tong ta'an uleu' siteu' rai .
44002023	La'ah dalem pengeloo' ngan pengejam Allah tengéé' Iah kejeraa' kelunan mena' Yésus ngan keh , la'ah pu'un keh lepah mematai Éh hun keh kejeraa' kelunan éh sa'at mematai Éh tong salib rai .
44002024	Bang pu'un Allah pebetéé' Éh jin patai Néh , ngan pu'un Éh ngelepu Éh jin keta pematai bé' pu'un penyukat pematai nah omok magen Éh .
44002025	Uban ka' ha' Daud bara' tong Yésus , Akeu' na'at Tuhan ngelayau pu'un saa' tenah ké' , ngan pu'un Éh saa' na'au' ké' ngan bé' pu'un ineu'-ineu' éh omok petusah ku' .
44002026	Uban néh kenat murung kenin ké' , ngan kekat ha' tosok ké' pu'un éh ngan kemurung ké' . Na' péh akeu' kelunan awah , akeu' ngelan Ka'au' mu'un .
44002027	Bé' Ke' kejeraa' sahéé' ké' mokoo' tong jalan patai . Bé' Ke' kejeraa' Anak Ko' éh ni'ai borok awah .
44002028	La'ah pu'un Ke' bara' jalan urip ngan ké' . La'ah uban Ko' pu'un ngan ké' , murung mu'un-mu'un kenin ké' .
44002029	Ka' ha' Péterus kepéh , O kekat padéé' ké' , jian keh nesen tong tepun lu' Daud . Akeu' juk pekelenaa' éh ngan keh , Daud rai lepah matai tenéh éh ngan tenanem réh éh , ngan tanem néh pu'un keto belah lu' avéé' hun iteu' .
44002030	La'ah Daud nah jah kelunan nabi iah jam tong jajii' Tuhan ngan néh , uban Allah lepah pejajii' juk maneu' jah usah jin pohoo' Daud nah éh omok raja' réh barei' Daud nah raja' réh .
44002031	Uban Daud jam éh kenat , inah iah bara' tong pengebetéé' Kristus , hun néh bara' ka' ri' , Bé' Tuhan kejeraa' éh petem tong jalan patai , usah Néh bé' omok borok awah , ha' ri' .
44002032	La'ah Yésus nah , iah néh éh netéé' Allah , améé' omok bara' éh kenat uban usah mé' lepah na'at Éh kenat mu'un .
44002033	La'ah Iah pu'un netéé' saa' na'au' Allah , ngan pu'un Éh alaa' Sahéé' Ni'ai éh pejajii' Tamen Néh ngan Néh lepah nah , éh ta'an keh ngan éh nenéng keh hun iteu' , inah néh éh Sahéé' Néh éh nena' Néh ngan uleu' kepéh .
44002034	Uban bé' éh Daud nah éh tai seruga , bang inah ha' éh benara' néh awah , ka' ha' néh , Tuhan pu'un bara' ngan Iah éh Tuhan ké' , ka' ha' Tuhan ngan Néh , Jian ke' menyun saa' na'au' ké' siteu' ,
44002035	avéé' Ké' maneu' kekat ayau Ko' inah barei' lun gem Ko' awah .
44002036	Ka' ha' Péterus kepéh , uban néh kenat jian kekat pohoo' Yahudi jam mu'un , Yésus nah Éh penatai keh tong salib rai , Allah metéé' Éh maneu' éh Tuhan ngan Kristus , ha' néh .
44002037	Hun réh menéng ha' Péterus pané kenat , besau kenin réh , tioo pané réh ngan Péterus ngan irah lawah Tuhan éh jah kepéh , ka' ha' réh , O kekat padéé' , kineu' lah mé' da' , ha' réh .
44002038	Ka' ha' Péterus ngan réh , Jian siget-siget usah keh piso jin penyala' keh , ngan batis dalem ngaran Yésus Kristus dokoo' penyala' keh omok pega' . La'ah ka'ah omok alaa' Sahéé' Ni'ai éh pengena' Allah ngan lu' .
44002039	Uban jajii' Tuhan pu'un éh ngan keh , kenat péh pu'un éh ngan anak keh , kenat péh ngan kuraa' kekat kelunan éh juu' péh , inah éh ngan kekat kelunan éh tenebai Tuhan , Tuhan Allah éh kenelan lu' , ha' Péterus .
44002040	La'ah pinaa' ha' tebaraa' éh jah éh benara' Péterus ngan réh , ka' ha' néh , kelap keh jin ukum éh juk avéé' tong pohoo' kelunan éh sa'at nah , ha' néh .
44002041	La'ah pinaa' kelunan jin belah réh ngelan ha' tebaraa' éh benara' néh inah , ngan pu'un éh ngebatis réh . Tong dau inah péh pepit kepéh ngioo' teleu' ibu' kekat kelunan masek maréng pemung ngan irah éh lepah ngelan nah kepéh .
44002042	Pu'un réh mekat pekalai tong ha' tebaraa' éh benara' irah lawah nah , ngan pata pekua' kenin réh tong urip réh dalem Kristus , kenat péh irah pemung kuman ngan pekua' kenin , ngan pekua kenin réh sebayang .
44002043	La'ah pinaa' arong penganeu' irah lawah Tuhan , éh ngebéé kenin kelunan ngan éh bara' penyukat Tuhan . Béé kenin réh na'at éh kenat uban bé' réh pu'un na'at éh kenat jin sahau .
44002044	Kekat kelunan éh ngelan nah pata pekua' kenin réh béé , ngan ineu'-ineu' éh pu'un ngan réh pu'un réh petulat éh belah irah ke' .
44002045	Irah éh pu'un tana' ngan livah péh , pu'un réh melih éh , ngan kekat éh nalaa' réh tong néh , pu'un réh petulat éh ngan kekat kelunan kivu pengekurang réh .
44002046	Siget dau irah petipun tong umaa' Allah , kenat péh irah pemung kuman tong lamin réh tengéé' péh , la'ah irah kuman ngan jian kenin ngan diva' kenin ,
44002047	ngan pu'un réh mejing Allah , kekat kelunan pata jian kenin . La'ah siget dau Tuhan pepit kelunan éh ngelan tong Iah tai pemung ngan irah inah kepéh .
44003001	Jah dau Péterus ngan Yohanes tai tong umaa' Allah tovoo' jaka' sebayang , inah éh vevilang dau kuba' .
44003002	Tong umaa' Allah inah pu'un jah tapé ngaran néh , Tapé éh Jian . La'ah déhéé' tapé inah pu'un jah lakei' éh paket jin lohoo' néh . Siget dau pu'un irah éh jah mihin éh tuai ke' réh pei' éh sinah , ke' néh menyat tolong jin kelunan éh masek tong umaa' Allah nah .
44003003	Hun néh na'at Péterus ngan Yohanes juk masek tong umaa' Allah nah , pu'un éh menyat pika jin roh .
44003004	Rawah kepuh éh , boh Péterus pané ngan néh , ka' ha' néh , Jian ke' na'at amo , ha' néh .
44003005	Pelapah éh kepuh roh kepéh , kelem néh , Barang pu'un péh éh juk na' koh ngan ké' da' , kelem néh .
44003006	Boh Péterus bara' ngan néh kepéh , ka' ha' néh , Bé' pu'un livah ineu'-ineu' ngan ké' , bang éh pu'un , inah awah éh na' ké' , inah éh , dalem ngaran Yésus Kristus kelunan jin Nasaret , akeu' nyohoo' ke' lakau , ha' néh .
44003007	Pelapah Péterus ngamit ojoo' néh saa' na'au' ke' néh metéé' éh . Pelapah geto' gem néh pu'un gahang ,
44003008	tioo betéé' éh nekedéng ngan lakau . Pelapah éh kivu roh tai tong umaa' Allah nah . Murung kenin néh lakau neporok-neporok éh mejing Allah .
44003009	La'ah kekat kelunan na'at éh lakau ngan mejing Allah nah .
44003010	Hun réh jam éh lakei' éh mokoo' déhéé' Tapé éh Jian tong umaa' Allah , éh menyat pika jin irah lepah nah , béé kenin réh uban néh lepah jian nah .
44003011	Pu'un lakei' inah mengen Péterus ngan Yohanes , béé kenin irah pinaa' nah , nekedeu' réh tai umaa' Allah tavin réh teleu' retek luvang lamin éh ngaran néh , Lamin Salomo .
44003012	Hun Péterus na'at irah pinaa' nah , pu'un éh pané ngan réh , ka' ha' néh , O kelunan Yahudi , uban ineu' keh béé kenin ? Uban ineu' keh kepuh amo kenat ? Pu'un keh seruh éh neu' kerenget amo ngan neu' kejian amo kelunan inah ma'o ngan omok lakau nah kei ? Sala' kenin keh seruh éh kenat .
44003013	Allah éh kenelan tepun lu' Abraham , Ishak ngan Yakub , ngan éh kenelan kekat tepun uleu' éh jah kepéh , Allah inah éh ngajung Anak Néh Yésus . Pu'un keh lepah mena' Éh ngan irah éh pengeja'au keh , ngan hun Pilatus juk ngelepu Éh bé' keh buhaa' éh ngelepu Éh , pu'un keh bet Éh awah .
44003014	Yésus inah pu'un éh ni'ai ngan jian , bang ka'ah lepah bet Éh ngan pu'un keh menyat pika ngan Pilatus dokoo' néh ngelepu jah kelunan éh mematai kelunan .
44003015	Inah jalan keh mematai Iah éh nebu'un urip . Bang Allah pu'un pebetéé' Éh jin belah kelunan matai , améé' jam éh pu'un kenat mu'un uban maten mé' na'at Éh la'o Néh betéé' jin patai Néh .
44003016	La'ah neu' penyukat lem ngaran Néh , inah éh maneu' lakei' inah pu'un gahang , la'ah éh ta'an keh hun iteu' , pu'un mo maneu' éh neu' pengelan mo tong ngaran Yésus . Neu' pengelan mo tong Yésus , inah éh maneu' éh omok lakau pekua' éh ta'an keh nah , ha' Péterus .
44003017	Ka' ha' Péterus kepéh , O kekat padéé' ke' , kekat penganeu' keh ngan penganeu' irah pengeja'au keh tong Yésus rai , kejam ké' keh pu'un maneu' éh kenat uban keh bé' jak jam éh Iah
44003018	Bang lebéé' tenéh pu'un Allah bara' neu' kekat nabi Néh , Kristus éh tuai ke' Néh purip kelunan adang Néh juk jam keta . La'ah kekat éh neu' keh nah , inah éh pesukup ha' éh benara' Tuhan kenat nah .
44003019	Uban néh kenat jian keh piso jin kesa'at keh ngan tavin Allah , jalan Néh mega' penyala' keh ,
44003020	dokoo' Tuhan omok mena' jah sioo' éh jian ngan pawah ke' Néh nyohoo' Yésus tuai , uban Yésus nah Iah éh Kristus .
44003021	Adang Yésus nah juk mokoo' tong seruga pah avéé' jaka' Allah juk maneu' kekat éh maréng kepéh , pekua' éh benara' Néh neu' kekat nabi Néh sahau .
44003022	Uban ka' ha' éh benara' Musa sahau , Tuhan Allah juk nyohoo' jah nabi tai ngan keh barei' Néh mena' akeu' iteu' ngan keh rai . Kelunan éh juk sohoo' Néh nah jin pohoo' keh tengéé' . Hun Néh pu'un avéé' da' , jian keh menéng kekat ha' éh benara' Néh ngan keh .
44003023	Séé'-séé' éh bé' menéng éh , adang Tuhan juk pepiso éh jin belah irah éh anah Allah ngan ngebéé éh , kenat ha' Musa , ha' Péterus nah .
44003024	Ka' ha' Péterus kepéh , Bé' éh Musa awah éh bara' éh kenat , Samuel péh , ngan kekat nabi sahau la'o Samuel péh , irah péh pu'un bara' éh kenat . Kekat éh benara' réh sahau nah lepah avéé' lem urip lu' hun iteu' .
44003025	La'ah kekat jajii' éh pejajii' Allah neu' kekat Nabi Néh , pu'un éh ngan keh , ngan ka'ah péh omok masek jajii' éh pejajii' Allah ngan kekat tepun lu' sahau rai . Barei' jajii' éh benara' Néh ngan Abraham , ka' ha' Néh , Jin pohoo' ko' éh tuai jin ka'au' Akeu' juk mena' pengejian Ké' ngan kekat arong kelunan pah tipo tana' kepéh . Kenat ha' jajii' Tuhan ngan Abraham sahau .
44003026	Kenat péh Allah ngevéléé' Anak Néh ke' Anak inah tai ngan ka'ah tenah , dokoo' Néh mena' pengejian Néh ngan keh , neu' Néh mihin siget usah keh piso jin kekat kesa'at keh , ha' Péterus nah .
44004001	La'ah lem Péterus ngan Yohanes to pané ngan kelunan pinaa' nah , tuai irah imam , ngan lakei' ja'au éh pengeja'au irah éh mavaa' umaa' Allah , ketem kelunan Yahudi éh kivu adet sebayang Saduki .
44004002	Merek réh uban Péterus rawah Yohanes nebaraa' kelunan inah tong pengebetéé' Yésus , inah jalan réh omok jam kelunan éh lepah matai omok betéé' murip kepéh .
44004003	Neu' ha' tebaraa' roh kenat , inah irah éh tuai nah ngamit roh ngan maneu' roh lem lamin tutup merem inah , uban hun réh maneu' roh nah dau ngit éh .
44004004	Bang pinaa' kelunan éh pu'un menéng ha' tebaraa' roh inah pu'un réh ngelan , ngioo' kekat irah lakei' lemah ibu usah .
44004005	Barei' sagam irah pengeja'au pohoo' Yahudi , pengeja'au kelunan Yahudi ngan irah guru éh nebaraa' tong sohoo' lem Surat Musa , pu'un petipun tong leboo' Yérusalem ,
44004006	pemung ngan Hanas éh Imam éh pengeja'au kekat imam ngan Kayapas , Yohanes , ngan Aleksander , ngan kelunan éh jah éh lua' Hanas nah .
44004007	La'ah pu'un réh nyohoo' Péterus ngan Yohanes nekedéng belah réh ke' réh neteng roh , ka' ha' réh , Kineu' koh maneu' éh kenat ? Ineu' éh penyukat koh ? Ineu' éh palaa' keh peka'o éh , ha' réh .
44004008	La'ah Péterus éh penoo' neu' Sahéé' Ni'ai mipa réh , ka' ha' néh , O kekat pengeja'au pohoo' Yahudi ngan pengeja'au kelunan Yahudi !
44004009	Hun keh juk neteng amo kineu' tok penganeu' mo tong lakei' éh paket nah rai , ke' néh pu'un ma'o hun iteu' nah .
44004010	Jian keh jam , ngan jian kekat kelunan Yahudi péh jam , tong jalan lakei' inah ma'o , bé' éh neu' amo , bang iah ma'o naneu' penyukat lem ngaran Yésus Kristus , kelunan jin leboo' Nasaret , éh lepah senalib keh ngan éh netéé' Allah jin patai Néh , kenat éh ke' néh omok nekedéng belah keh nah ngan jian .
44004011	Yésus nah , Iah ke' éh benara' réh lem surat Allah , ka' ha' réh , Bateu' éh nebet tukeng lamin , bateu' inah éh matek jian . Kenat ha' surat Allah .
44004012	La'ah jin lem Iah awah lu' omok alaa' urip , uban bé' pu'un ngaran éh jah pah tipo tana' éh nena' Allah ngan kelunan éh kelu' omok murip , ha' Péterus .
44004013	La'ah irah Pengeja'au Komiti sebayang Yahudi , béé kenin réh uban Péterus ngan Yohanes makang kenin kenat , uban kejam réh rawah iteu' kelunan éh adek ke' awah , éh bé' jam surat , boh réh nesen rawah pu'un pemung ngan Yésus lepah nah .
44004014	Bé' réh omok nyakat ha' roh kepéh , uban irah na'at lakei' éh paket nah nekedéng pata ngan roh ngan lepah ma'o jin kepaket néh nah .
44004015	La'ah irah nyohoo' roh musit jin lamin Komiti sebayang Yahudi petipun nah , ke' réh pakat tengéé' kepéh la' .
44004016	Ka' ha' réh , Ineu' kelu' maneu' tong kelunan iteu' lah da' ? Adang kekat kelunan éh mokoo' tong leboo' Yérusalem jam roh lepah maneu' telana' éh ja'au kenat , bé' lu' omok melim éh dat .
44004017	Bang dokoo' rengah inah bé' avéé' tong kelunan éh jah kepéh , jian lu' magen roh , mai lu' buhaa' rawah bara' tong ngaran Yésus ngan séé'-séé' kepéh , ha' réh .
44004018	Boh réh tebai roh kepéh ke' réh magen roh , bé' buhaa' roh bara' tong ngaran Yésus kepéh .
44004019	Bang ka' ha' Péterus rawah Yohanes mipa réh , Jian ka'ah tengéé' seruh , éh mah éh teneng tong ta'an Allah , hun mo mokoo' kivu sohoo' keh kenat , kineu' , hun mo kivu sohoo' Allah ? Éh mah éh teneng kunah ka'ah ?
44004020	Uban bé' amo omok ma'o bara' tong éh ta'an mé' ngan éh nenéng mé' , ha' roh ngan réh .
44004021	La'ah jaa'-jaa' néh irah pengeja'au Komiti sebayang Yahudi magen roh . La'o inah kepéh boh réh ngelepu roh , uban bé' pu'un sala' roh éh ke' réh ngukum roh , uban kekat kelunan pu'un mejing Allah uban réh na'at kelunan paket nah lepah ma'o .
44004022	La'ah lakei' éh ma'o neu' penyukat Tuhan nah , urip néh mutaa' jin pat poloo' ta'un .
44004023	La'ah hun Péterus ngan Yohanes musit jin lamin tutup tioo tai roh ngan bakéh roh , ke' roh bara' ha' irah pengeja'au imam ngan irah pengeja'au kelunan Yahudi éh magen roh lepah nah .
44004024	Hun réh menéng éh kenat , pu'un réh sebayang ngan Allah , ka' ha' réh , O Tuhan , Ka'au' éh suai langit ngan tana' ngan baa' banget , ngan kekat éh tong néh ,
44004025	La'ah neu' Sahéé' Ni'ai pu'un Ke' pané neu' tepun mé' Daud , kelunan éh kivu sohoo' Ko' rai , ka' ha' néh , Uban ineu' kekat kelunan éh tengéé' pohoo' pu'un merek ? Uban ineu' kelunan pakat juk maneu' sa'at ngan bé' omok maneu' éh ?
44004026	Pu'un kekat raja' tong tana' petenup ngan irah pengeja'au éh jah pu'un petipun , dokoo' réh ngelawan Tuhan ngan ngelawan Iah éh tuai jin Allah ke' Néh pepurip kelunan . Kenat ha' Daud .
44004027	Hun iteu' pu'un éh kenat mu'un tong leboo' iteu' , uban Herodis ngan Pontius Pilatus ngan kelunan Yahudi ngan kelunan éh tengéé' pohoo' , petipun ke' réh ngelawan Yésus , Anak Ko' éh ni'ai , éh kevéléé' Ko' ke' Néh pepurip kekat kelunan .
44004028	Pu'un réh petipun kenat dokoo' naneu' réh pekua' éh sohoo' Ko' jin bu'un tenéh , ke' néh pu'un kenat . Ka'au' kejeraa' réh kenat kivu penyukat ngan pengeloo' Ko' tengéé' .
44004029	O Tuhan , hun iteu' kepéh jian Ke' menéng tong kekat éh magen mé' nah ngan nolong améé' éh maneu' kereja' Ko' , dokoo' mé' omok makang bara' ha' tebaraa' Ko' ngan kelunan kepéh .
44004030	Jian Ke' pepoléng penyukat Ko' ngan peka'o kelunan sakit , ngan jian Ke' mena' penyukat Ko' ngan améé' dokoo' neu' ngaran Yésus éh Anak Ko' éh Ni'ai , omok améé' maneu' pinaa' arong penganeu' éh nojoo' penyukat Ko' ngan éh ngebéé kenin kelunan . Kenat ha' sebayang réh .
44004031	La'o réh Sebayang Kenat , jalan réh petipun nah pu'un tegen , irah béé penoo' neu' Sahéé' Ni'ai , ngan pu'un réh bara' ha' Tuhan Allah ngan makang kenin .
44004032	La'ah kekat kelunan éh ngelan pu'un réh pata pekua' kenin béé . Bé' pu'un jah usah éh bara' livah néh éh anah nah ke' tengéé' , bang pu'un réh petulat ineu'-ineu' éh pu'un tong réh belah irah ke' .
44004033	La'ah neu' penyukat Tuhan , irah lawah Tuhan bara' tong kekat éh ta'an réh tong pengebetéé' Tuhan Yésus , la'ah ja'au mu'un penika Tuhan ngan kekat réh béé .
44004034	Bé' pu'un jah-jah usah réh pu'un pegekurang ineu'-ineu' uban irah éh pu'un tana' ngan pu'un lamin , pu'un réh melih éh , ngan éh nalaa' réh tong néh , inah éh nihin réh kepéh
44004035	ke' réh mena' éh ngan irah lawah Tuhan kepéh , ke' réh petulat éh ngan siget kelunan pah avéé' néh sukup mu'un .
44004036	Kenat péh jah kelunan jin betah Lewi , Yusup ngaran néh , éh jin Siprus , éh nateng irah lawah nah , Barnabas , sin tong ngaran néh , kelunan éh jam papung .
44004037	Barnabas nah melih tulat tana' éh anah nah , ngan iah mihin rigit éh nalaa' néh ke' néh mena' éh ngan irah lawah Tuhan .
44005001	Bang jah kelunan éh ngaran néh Ananias , ngan ngaran redo néh Sapira , lakei' néh nah melih jah tulat tana' éh anah nah ,
44005002	bang pu'un éh modoo' jelua' rigit nah ke' néh juk pakai éh tengéé' . Jelua' nah , inah éh nena' néh ngan irah lawah Tuhan , ngan redo néh jam lakei' néh maneu' éh kenat .
44005003	La'ah ka' ha' Péterus ngan néh , O Ananias , uban ineu' ke' kejeraa' Sitan masek lem kenin ko' , ke' ko' kenyo ngan Sahéé' Ni'ai , ngan modoo' jelua' rigit éh nalaa' ko' jin tana' inah ri' ?
44005004	Hun ko' to bé' jak melih tana' inah , anah koo' ke' éh . La'o ko' melih éh , kekat rigit éh nalaa' ko' tong néh , anah koo' ke' éh . Hun néh kenat uban ineu' ke' seruh juk kenyo kenat ? Bé' ke' kenyo ngan kelunan awah , bang pu'un ke' kenyo ngan Allah , ha' Péterus ngan néh .
44005005	Hun Ananias menéng ha' néh kenat , tioo kuba' éh ngan béé laset . La'ah kekat kelunan éh menéng rengah inah , medai mu'un réh .
44005006	La'ah tuai irah lakei' lemanai mutup patai néh ngan metéé' éh musit ke' réh nanem éh .
44005007	Ngioo' teleu' jam la'o inah kepéh , tuai redo néh , bang bé' éh jam tong kekat inah ri' .
44005008	La'ah ka' ha' Péterus ngan néh , Jian ke' bara' mu'un ngan ké' , tana' éh nelih koh rai , kineu' , inah néh kekat éh nalaa' koh tong néh kei ? Ha' néh . La'ah ha' redo inah , Oo' , mu'un , inah néh kekat néh béé , ha' néh .
44005009	Ka' ha' Péterus kepéh , Uban ineu' koh maneu' kenat pah avéé' koh tupat Sahéé' Tuhan ? Kelunan éh nanem lakei' ko' ri' , iteu' néh oléé' réh avéé' tong usit tapé iteu' , irah juk mihin ka'au' kepéh pekua' réh mihin lakei' ko' iri' , ha' néh .
44005010	Tioo kuba éh matai déhéé' gem Péterus . Masek irah lemanai ri' ngan na'at éh lepah matai , boh réh metéé' éh ke' réh mihin éh nanem éh ngepata tanem lakei' néh ri' .
44005011	Kekat irah sidang ngan kekat kelunan éh jah péh éh menéng rengah inah , medai mu'un réh lah .
44005012	La'ah pinaa' arong penganeu' neu' irah lawah Tuhan , penganeu' éh ngebéé kenin kelunan ngan éh nojoo' penyukat Tuhan . Pu'un kepéh kelunan éh ngelan petipun tong umaa' Allah tong jah luvang lamin éh ngaran néh , Lamin Salomo .
44005013	Kelunan éh bé' ngelan , bé' réh jeleng masek ngan réh , bang pu'un réh sepah tong irah éh ngelan nah .
44005014	Pepit kepéh irah éh ngelan tong Tuhan , pinaa' réh , irah lakei' ngan irah redo péh .
44005015	Neu' kekat penganeu' irah lawah belah kelunan pinaa' , inah éh maneu' kelunan mihin irah éh sakit tai jalan totoo' , ngan pei' réh tong bisan ngan tong mak péh , dokoo' hun Péterus lapah sinah da' , barang ada kuyuh néh omok teneng tong kelunan éh sakit nah .
44005016	La'ah pinaa' kepéh kelunan tuai jin tutuh leboo' Yérusalem mihin kelunan éh sakit ngan kelunan éh nasek balei' , kekat irah inah péh pu'un ma'o jin kesakit réh .
44005017	La'ah Imam éh pengeja'au kekat imam ngan irah Yahudi , éh kivu adet sebayang Saduki , pu'un réh pana kenin ngan irah lawah .
44005018	Pelapah irah ngamit Péterus rawah Yohanes , ke' réh mihin roh tai lamin tutup .
44005019	Bang tovoo' merem inah jah meliket Tuhan mukap tapé lamin tutup ke' néh mihin roh musit . Ka' ha' néh ngan roh ,
44005020	Jian koh tai umaa' Allah ngan bara' tong urip maréng ngan kekat kelunan éh pu'un sinah , ha' néh .
44005021	Pelapah roh tai kenat , ngan tovoo' peka ngivun masek roh tong umaa' Allah ngan nebaraa' réh . La'ah Imam éh pengeja'au kekat imam ngan bakéh néh ri' , pu'un réh tebai kekat pengeja'au kelunan Yahudi dokoo' irah Komiti sebayang Yahudi pu'un petipun béé-béé . La'o inah irah nyohoo' kelunan tai lamin tutup ngan ke' réh juk mihin Péterus rawah Yohanes lawah nah tuai kepéh .
44005022	Bang hun réh avéé' tong lamin tutup , beleka' rawah ieng ke' . Pelapah irah moléé' kepéh tavin irah Komiti sebayang Yahudi , ke' réh bara' ka' ngan réh ,
44005023	Hun mé' avéé' tong lamin tutup ri' , kenusi' réh béé keto kekat usit tapé nah , ngan kekat irah éh mavaa' lamin tutup pu'un réh nekedéng tong kekat usit tapé mavaa' éh . Bang hun mé' mukap usit tapé , bé' sapét jah péh réh lem néh , ha' réh .
44005024	Lakei' ja'au éh pengeja'au irah éh mavaa' umaa' Allah ngan irah pengeja'au imam , hun réh menéng éh kenat , mujah kenin réh seruh éh , Kemah réh da' , kelem réh .
44005025	Boh jah lakei' masek kepéh bara' ngan réh , ka' ha' néh , Menéng keh , rawah éh tenutup keh ri' , pu'un roh nekedéng tong umaa' Allah ngan nebaraa' kelunan éh pu'un sinah , ha' néh .
44005026	Boh lakei' pengeja'au iri' éh mavaa' umaa' Allah mihin kelunan éh kereja' pekua' ngan néh tai ngamit roh kepéh , bang bé' irah maneu' roh uban réh medai kelunan memateu' réh .
44005027	La'ah pu'un réh alaa' roh ke' réh nyohoo' roh nekedéng tong jumen irah Komiti sebayang Yahudi éh petipun nah . Pelapah Imam éh pengeja'au kekat imam nah pané ngan roh kepéh .
44005028	Ka' ha' néh , Pu'un mé' magen koh lepah rai , bé' buhaa' koh nebaraa' kelunan tong ngaran Yésus , bang beleka' koh nebaraa' réh tong ha' tebaraa' koh iteu' keto , pah avéé' tutuh Yérusalem . Iteu' kepéh , kawah mesuh améé' tong pematai kelunan nah , ha' néh ngan roh .
44005029	Péterus ngan irah lawah Tuhan éh jah mipa éh , ka' ha' réh , Adang éh tekep mé' kivu sohoo' Allah jin hun mé' kivu sohoo' kelunan awah .
44005030	Yésus éh penatai keh tong kayeu' salib rai , Allah éh kenelan tepun lu' , Iah éh pebetéé' Éh kepéh jin patai Néh .
44005031	Allah pu'un metéé' Éh saa' na'au' Néh ngan maneu' Éh Raja' ke' Néh omok purip kelunan dokoo' Néh maneu' jalan ngan pohoo' kelunan Yahudi ke' réh ngepaléu kenin réh ngan penyala' réh omok pega' .
44005032	La'ah améé' lepah na'at éh kenat , kenat péh améé' omok bara' éh , kenat kepéh Sahéé' Ni'ai éh nena' Allah ngan kekat kelunan éh kivu sohoo' Néh , iah péh jam éh kenat , ha' Péterus .
44005033	Hun irah pengeja'au Komiti sebayang Yahudi nah menéng ha' réh kenat , merek mu'un-mu'un réh , avéé' réh juk mematai irah lawah nah .
44005034	Bang pu'un jah usah jin belah réh , ngaran néh Gamaliel , éh kivu adet Parisi , ngan éh nebaraa' réh tong sohoo' lem Surat Musa , ngan éh senepah kekat kelunan , pu'un éh nekedéng iah nyohoo' réh pepusit irah lawah iri' metok .
44005035	Boh éh bara' ngan Komiti sebayang Yahudi , ka' ha' néh , O kelunan Yahudi , jian keh seruh jian-jian tong éh juk neu' keh tong irah iteu' ri' .
44005036	Uban pu'un jah kelunan sahau ngaran néh Teudas , pu'un éh ngajung usah néh tengéé' , la'ah pu'un kelunan kivu éh , ngioo' kekat réh pat ato usah . La'ah Teudas nah penatai réh , ngan kekat kelunan éh kivu éh nah purat awah réh .
44005037	La'o inah kepéh pu'un Yudas éh jin tana' Galilia , éh pu'un sioo' réh purung kelunan lepah nah , iah inah péh pu'un kelunan kivu éh , iah péh penatai réh ke' éh , ngan kekat kelunan éh kivu éh nah purat awah réh kepéh .
44005038	Kenat akeu' bara' tong rawah inah , mai keh maneu' ineu'-ineu' tong rawah iteu' kepéh , turut ke' rawah awah , uban hun ha' tebaraa' roh ngan kereja' roh pu'un jin kelunan awah , adang néh juk béé kepéh vam .
44005039	Bang hun néh pu'un jin Allah , bé' keh omok kebéé éh , jian keh seruh jian-jian dai keh ngelawan Allah , ha' Gamaliel nah . La'ah pu'un irah Komiti sebayang Yahudi kivu sohoo' Gamaliel kenat .
44005040	Boh réh tebai rawah lawah iri' masek kepéh ke' réh mipok roh , ngan irah magen roh mu'un-mu'un , bé' buhaa' roh nebaraa' kelunan lem ngaran Yésus kepéh . La'o inah boh réh ngelepu roh kepéh .
44005041	Musit irah lawah nah jin lamin Komiti sebayang Yahudi nah , murung mu'un-mu'un kenin réh uban kejam réh Tuhan ngevéléé' réh lem néh kejeraa' kelunan pekenyaa' réh kenat uban ngaran Yésus .
44005042	La'ah siget dau pu'un irah lawah nebaraa' réh tong umaa' Allah ngan tong lamin kelunan ngan perengah Rengah Jian tong Yésus Iah ke' éh Kristus .
44006001	Lebéé' si'ik la'o inah kepéh , pinaa' kelunan éh ngelan tong Tuhan kepéh . Boh kelunan Yahudi éh pohoo' Yahudi mu'un , ngan irah Yahudi éh tepiluh tong ha' pohoo' néh tengéé' éh jam tong ha' Yunani awah , tengéé' kenin , uban irah Yahudi éh jam ha' Yunani awah , bara' irah Yahudi éh jah nah , hun réh petulat rigit siget dau , bé' réh mena' ineu'-ineu' ngan irah redo baleu' éh jam ha' Yunani .
44006002	La'ah irah lawah éh jah poloo' duah usah nah , tebai kekat irah kelunan éh pinaa' nah ke' réh bara' ngan réh , ka' ha' réh , Bé' tekep améé' pei' kereja' mé' tong ha' tebaraa' Allah ke' mé' mihau tong pengena' mé' ngan kelunan awah .
44006003	O kekat padéé' mé' , uban néh kenat jian keh ngevéléé' tujuu' lakei' éh penoo' neu' Sahéé' Ni'ai ngan éh jam seruh , ke' mé' omok mena' kereja' iteu' ngan irah kepéh .
44006004	Boh mé' omok petem dalem sebayang ngan nebaraa' keh tong ha' tebaraa' iteu' kepéh , ha' irah lawah .
44006005	Jian kenin réh menéng ha' réh kenat , boh réh ngevéléé' Stepanus , jah kelunan éh sukup pengelan , ngan éh penoo' neu' Sahéé' Ni'ai , ngan inah kepéh , Pilipus , Prokhorus , Nikanor , Timon , Parmenas , Nikolaus éh pu'un jin Antiokia éh ngabit adet réh .
44006006	Boh réh mihin réh teleu' tavin irah lawah nah . Pu'un réh sebayang ngan mapai ojoo' réh tong siget usah réh .
44006007	La'ah ha' tebaraa' Allah avéé' kepéh tong kuraa'-kuraa' kelunan éh jah , pinaa' kelunan tong Yérusalem ngelan tong Tuhan kepéh , kenat péh pinaa' imam ngelan kepéh .
44006008	La'ah Allah mena' pengejian ngan Stepanus , ngan iah penoo' neu' penyukat Sahéé' Ni'ai , pu'un éh maneu' pinaa' arong penganeu' éh ngebéé kenin kelunan ngan éh pepoléng penyukat Tuhan .
44006009	Bang pu'un jelua' kelunan éh maneu' éh , pu'un réh jin lamin sebayang Yahudi éh ngaran sebayang réh , Kelunan éh pelepu . Tong lamin sebayang inah pu'un kelunan Yahudi éh jin tana' Kirene ngan jin leboo' kapan Aleksandria . Irah inah ngan kelunan Yahudi kepéh éh jin tana' Kilikia ngan Asia , maneu' Stepanus .
44006010	Bang bé' éh Stepanus tengéé' éh mipa ha' réh , bang Sahéé' Tuhan mena' pengejam ngan néh avéé' réh bé' omok maneu' éh kepéh .
44006011	Boh réh mena' rigit ngan kelunan éh jah ke' réh nyohoo' réh bara' ka' , Pu'un mé' menéng ha' kelunan iteu' ngesa'at Musa ngan ngesa'at Allah péh , ha' réh .
44006012	Kenat péh irah punyat kenin kelunan pinaa' , ngan irah pengeja'au kelunan Yahudi , ngan irah guru éh nebaraa' tong sohoo' lem Surat Musa . Pelapah irah ngamit Stepanus ke' réh mihin éh tai tong jumen Komiti sebayang Yahudi .
44006013	Boh réh tebai kuraa' kelunan tuai ke' réh nyohoo' réh pané kenyo pesala' Stepanus . Ka' ha' réh , Lakei' iteu' ngelayau éh pané ngan bé' paréé' umaa' Allah , kenat péh tong sohoo' lem Surat Musa .
44006014	Pu'un mé' lepah menéng ha' néh bara' , Yésus éh kelunan jin leboo' Nasaret juk kebéé umaa' Allah ngan ngepaléu adet éh nena' Musa ngan lu' sahau rai , ha' réh .
44006015	Kekat irah éh pu'un tong petipun Komiti sebayang Yahudi ri' kepuh Stepanus , ta'an réh da'in néh barei' layan da'in meliket .
44007001	La'ah Imam éh pengeja'au kekat imam neteng Stepanus , ka' ha' néh , Kineu' ke' kenat kurah nah , ha' néh .
44007002	Ka' ha' Stepanus mipa éh , O kekat tamen ngan kekat padéé' ké' , jian keh menéng ha' ké' . Allah éh matek maren mu'un , pu'un Éh poléng tong Abraham éh tepun lu' sahau hun néh mokoo' keto tong tana' Mesopotamia , bé' jak éh tai tong leboo' Haran rai .
44007003	Ka' ha' Allah pané ngan Abraham , Jian ke' piso jin tana' ko' iteu' , ngan jin pohoo' ko' iteu' , ngan tai jah tana' éh juk benara' Ké' ngan ko' kepéh da' , ha' Néh .
44007004	La'ah piso Abraham jin tana' Kasdim tai leboo' Haran . La'o tamen néh matai , Allah nyohoo' éh piso jin sinah tai tana' iteu' kepéh , éh tana' jalan keh murip hun iteu' nah .
44007005	Tovoo' inah bé' Allah mena' jah tulat tana' iteu' ngan Abraham , bé' sapét si'ik péh éh na' néh , bang jajii' Allah , adang néh juk mena' tana' iteu' ngan néh kepéh vam , ngan inah kepéh , adang tana' iteu' omok anah nah ngan anah kekat anak-ayam néh jin la'o urip nah inah kepéh . Tovoo' Allah maneu' jajii' Néh inah , bé' jak Abraham pu'un anak .
44007006	Na' péh kenat , Allah bara' ngan néh kepéh , Adang kekat anak-ayam ko' juk murip tong jah tana' éh bé' pohoo' tana' réh mu'un , ngan keripen réh , ngan irah juk jam keta neu' irah éh pu'un tana' inah pat ato ta'un kelebéé' néh .
44007007	Bang Akeu' juk ngukum irah éh ngeripen réh inah . La'o inah anak-ayam ko' juk piso jin tana' inah ngan kivu Akeu' tong tana' iteu' kepéh . Kenat ha' Allah ngan Abraham sahau , ha' Stepanus .
44007008	Ha' Stepanus kepéh , La'ah Allah mena' adet sunat ngan Abraham , ke' néh petesen réh tong jajii' iteu' . La'ah Abraham pesunat anak néh Ishak ayah dau la'o lohoo' néh , ngan Ishak pesunat anak néh Yakub , ngan Yakub pesunat anak néh jah poloo' duah usah éh tepun lu' rai , ha' néh .
44007009	Ka' ha' Stepanus kepéh , La'ah tepun lu' rai leko éh tong padéé' réh Yusup ngan irah melih éh ngan kelunan jin tana' Mesir ke' réh ngeripen éh sitai . Bang Allah pu'un ngan néh ,
44007010	ngan ngelepu éh jin kekat penusah néh . La'ah hun Yusup tai tong jumen Piraun , éh raja' tong tana' Mesir nah , pu'un Allah nolong Yusup ke' néh omok ngejian kenin kelunan ngan ke' néh omok jam seruh . La'ah Piraun ngajung éh , ngan maneu' éh pengeja'au tong tana' Mesir ngan tong kekat irah tong umaa' raja' nah kepéh .
44007011	La'o inah pu'un la'au' ja'au tong tana' Mesir ngan tong tana' Kana'an , keta mu'un kekat kelunan neu' la'au' inah . Juk matai la'au' awah kekat tepun lu' .
44007012	Hun Yakub menéng rengah parai pu'un tong tana' Mesir , iah nyohoo' anak néh éh tepun lu' tai sinah , inah éh bu'un réh tai .
44007013	Tong keruwah koléé' réh tai , pu'un Yusup bara' usah néh ngan kekat padéé' néh ke' réh jam éh iah , kenat péh Piraun jam pohoo' Yusup inah kepéh .
44007014	La'ah pu'un Yusup nyohoo' réh tai tebai tamen néh Yakub , ngan kekat lua' néh kepéh , tujuu' poloo' lemah usah kekat réh béé .
44007015	Lakau Yakub tai tana' Mesir , sinah lah éh matai , kenat péh kekat tepun lu' sahau .
44007016	La'ah patai réh nihin kelunan tai tana' Sikhem , ke' réh nanem éh lem tanem éh nelih Abraham jin irah Hamor sahau , ha' néh .
44007017	Ka' ha' Stepanus kepéh , La'ah teka avéé' tong jaka' Allah juk maneu' éh pekua' éh pejajii' néh ngan Abraham lepah nah , pohoo' lu' éh mokoo' tong tana' Mesir lepah pinaa' réh kepéh .
44007018	La'ah pu'un jah raja' maréng tong tana' Mesir éh bé' jam tong Yusup .
44007019	Iah ngelavo' pohoo' lu' ngan peketa kekat tepun lu' , ngan nyohoo' réh bet anak réh éh si'ik ke' néh matai .
44007020	Sioo' inah péh inah éh lohoo' Musa , iah jah anak éh jian mu'un-mu'un . Teleu' laséh kelebéé' tinen néh petubo éh tong lamin néh tengéé' .
44007021	Hun réh miso éh jin lamin réh , anak Piraun éh redo alaa' éh ke' néh mamung éh pekua' barei'-okoo' anak usah néh mu'un .
44007022	La'ah irah nebaraa' Musa tong kekat éh pengejam kelunan Mesir , pah avéé' néh kelunan ja'au éh jam seruh , ngan teneng mu'un kekat penganeu' néh kepéh , ha' néh .
44007023	Ka' ha' Stepanus kepéh , Tovoo' urip Musa pat poloo' ta'un , boh éh seruh juk tai nepah kekat padéé' néh éh pohoo' Israel .
44007024	La'ah pu'un éh na'at kelunan Mesir mipok kelunan éh pohoo' Musa , pelapah Musa tai nya'ap éh ngan maneu' kelunan Mesir nah ngan mematai éh .
44007025	Uban kelem Musa nah , adang pohoo' néh tengéé' jam Allah lepah ngevéléé' iah ke' néh ngelepu réh , bang bé' irah pohoo' néh jam éh kenat .
44007026	Barei' sagam kepéh pu'un éh na'at pata kelunan Israel petayuu' , ngan iah tai juk pebelah roh . Ka' ha' Musa ngan roh , Mai koh petayuu' kenat uban kawah iteu' pepadéé' , mai koh kenat , ha' néh .
44007027	Bang iah éh mihin roh petayuu' nah , mipa éh , ka' ha' néh , séé' maneu' ke' pengeja'au améé' , séé' nyohoo' ke' petuneng améé' , ko' kenat ha' nah .
44007028	Kineu' , keloo' ke' mematai akeu' barei' ke' mematai kelunan Mesir malem rai , ha' lakei' inah ngan Musa .
44007029	Hun Musa menéng ha' néh kenat , kelap éh jin tana' Mesir tai tana' Midian . Kelebéé' néh mokoo' sinah pu'un duah anak néh lakei' , ha' Stepanus ngan réh .
44007030	Ha' Stepanus kepéh , Pat poloo' ta'un la'o inah kepéh , hun Musa pu'un tong tana' pegawa déhéé' tokong Sinai , pu'un jah meliket poléng tong néh lem ada luten tong telo kayeu' seliveu' diva' .
44007031	Béé kenin Musa na'at luten kenat , uban kayeu' nah bé' potong . Tai éh jin danii' ke' néh juk petuneng na'at éh . Boh éh menéng ha' Tuhan pané ngan néh , ka' ha' Néh ngan Musa ,
44007032	Akeu' éh Allah éh kenelan kekat tepun ko' , Akeu' ke' éh Allah éh kenelan Abraham , ngan Ishak ngan Yakub , ha' Tuhan ngan néh . Riyet éh medai , bé' éh makang kenin na'at éh kepéh .
44007033	La'ah ka' ha' Tuhan ngan néh kepéh , Jian ke' mega' kasut ko' nah , uban Akeu' éh nekedéng siteu' .
44007034	Pu'un Ku' lepah na'at ngan lepah jam tong kekat pengeketa éh pu'un tong irah éh anah Ké' kelebéé' réh pu'un mokoo' tong tana' Mesir , ngan pu'un Ku' lepah menéng ha' réh besau , inah Akeu' pu'un tuhun juk ngelepu réh . Hun iteu' jian ke' kivu sohoo' Ké' , Akeu' éh nyohoo' ke' tai tana' Mesir kepéh , ha' Tuhan pané ngan Musa , ha' Stepanus .
44007035	Ha' Stepanus kepéh , La'ah Musa inah , pu'un éh nebet kelunan Israel rai , ka' ha' réh ngan néh , séé' maneu' ka'au' pengeja'au améé' , séé' nyohoo' ke' petuneng améé' , ha' réh . La'ah pu'un Allah nyohoo' éh tai ngan réh ke' néh omok pengeja'au réh ngan purip réh neu' penyukat meliket éh ta'an néh lem ada luten tong telo kayeu' rai .
44007036	La'ah pu'un éh mihin pohoo' néh piso jin tana' Mesir , pinaa' arong penganeu' néh belah pohoo' irah Mesir éh tejeu' ta'an réh , kenat péh penganeu' néh tong baa' Banget Kelosom , ngan hun réh pu'un tong tana' pegawa péh pat poloo' ta'un kelebéé' néh , pinaa' arong penganeu' néh éh ngebéé kenin kelunan pinaa' .
44007037	La'ah Musa nah , pu'un éh bara' ka' ngan pohoo' Israel , Allah juk nyohoo' jah nabi tai ngan keh ke' néh omok bara' kenin Tuhan ngan keh , éh jin pohoo' keh tengéé' , barei' néh mena' akeu' iteu' ngan keh rai , kenat ha' Musa , ha' Stepanus nah .
44007038	Ha' Stepanus , La'ah Musa nah pu'un éh pemung ngan kekat kelunan Israel hun réh pu'un tong tana' pegawa sahau , iah pu'un pemung ngan kekat tepun lu' ngan meliket éh pané ngan néh tong tokong Sinai , ngan pu'un éh alaa' kekat ha' tebaraa' jin Allah éh omok purip réh ke' néh bara' éh ngan uleu' kepéh , ha' néh .
44007039	Ka' ha' Stepanus kepéh , Bang tepun lu' sahau rai , bé' réh keloo' kivu sohoo' Musa , pu'un réh bet éh awah , gahang kenin réh juk moléé' murin tai tana' Mesir kepéh
44007040	Pu'un réh bara' ngan Harun , ka' ha' réh , Jian ke' maneu' butun éh omok majak mé' , uban Musa éh mihin mé' piso jin tana' Mesir rai , bé' mé' jam éh lah , ha' réh ngan Harun .
44007041	Boh réh maneu' jah butun éh barei' layan anak sapé' éh ka'an rai . Pu'un réh peliwa éh , murung kenin réh tong penyuai réh nah .
44007042	Bang Allah telikut jin irah ke' néh kejeraa' réh seva' kekat kenyuhai éh tong langit , barei' okoo' ha' éh lepah senurat irah nabi sahau , ka' ha' réh , O kelunan Israel , kekat ka'an éh penatai keh , pat poloo' ta'un kelebéé' keh lakau tong tana' pengawa rai , bé' keh mematai éh dokoo' keh tavin Akeu' .
44007043	La'ah balei' éh ngaran néh Molok , lamin balei' inah éh nihin keh bé' éh lamin Ké' . Butun éh kebeteu' keh barei' layan kenyuhai éh benara' keh retek balei' éh ngaran néh Repan , inah éh nihin keh . Lamin balei' Molok ngan butun éh kebeteu' keh barei' layan kenyuhai nah , butun awah éh , bang pu'un keh suai éh ngan maneu' éh pengeja'au keh . Uban keh maneu' éh kenat , pu'un Ku' ngukum keh ngan bet keh tai jah tana' juu' jin tana' Babel .
44007044	Ka' ha' Stepanus kepéh , Tepun lu' rai pu'un lamin Tuhan éh penakai réh kelebéé' réh pu'un tong tana' pengawa sahau , sinah réh omok tavin Allah . Lamin inah senuai réh pekua' layan éh sohoo' Allah ngan Musa rai .
44007045	La'o inah kepéh tepun lu' alaa' lamin inah jin tamen réh , pu'un réh mihin éh hun réh kivu Yosua tai alaa' tana' pohoo' kelunan éh senopéé' Allah . Lamin inah pu'un éh ngan réh pah avéé' lem pengurip Daud .
44007046	La'ah Daud pu'un payoo' tong ta'an Allah , ngan iah menyat Allah kejeraa' éh maneu' jah lamin éh reken ngan Allah éh kenelan Yakub ,
44007047	bang Salomo iah éh maneu' lamin inah ngan Allah la'ah .
44007048	Bang Allah éh matek maren mu'un , bé' éh mokoo' tong lamin éh senuai kelunan , barei' éh benara' nabi Yesaya , ka' ha' néh .
44007049	Ka' ha' Allah , seruga inah éh nyun Ké' , ngan tana' , inah éh jalan Ké' mapai gem Ké' . Kineu' layan lamin éh juk neu' ko' ngan Ké' ? Semah jalan éh tekep Ké' mokoo' ?
44007050	Kineu' , bé' éh Akeu' éh maneu' kekat inah béé ?
44007051	Ka' ha' Stepanus kepéh , Mahéng mu'un-mu'un kenin keh , barei' kenin kelunan éh bé' jak pu'un ngelan , rengen awah keh tong ha' tebaraa' Allah . Ka'ah pekua' barei' tepun keh sahau , ka'ah péh éh ngelayau ngemahéng kenin keh tong Sahéé' Ni'ai .
44007052	Kineu' , pu'un jah usah nabi bé' jam keta neu' tepun keh rai ? Pu'un réh mematai lawah Tuhan , irah lawah inah lebéé' tenéh réh pu'un bara' tong savéé' Anak Allah éh teneng . Ngan hun iteu' pu'un keh memalo ngan mematai Anak Allah inah .
44007053	Pu'un keh alaa' kekat ha' Tuhan lem Surat Musa éh nena' meliket ngan keh , na' péh kenat bé' keh kivu Éh , ha' Stepanus nah .
44007054	Hun irah Pengeja'au tong Komiti sebayang Yahudi menéng ha' Stepanus bara' kenat , merek mu'un-mu'un réh riyet réh ngan nyegitep ja'an réh .
44007055	Bang Stepanus éh penoo' neu' Sahéé' Ni'ai , iah na'at kebau ngan ta'an néh pengaren Allah , ngan ta'an néh Yésus éh nekedéng saa' na'au' Allah .
44007056	Ka' ha' Stepanus , Jian keh na'at , pu'un ku' na'at seruga pukap , ngan ta'an ké' Yésus nekedéng saa' na'au' Allah , ha' néh .
44007057	Pelapah irah Komiti sebayang Yahudi ngeradau tioo mapek kelingen réh ngan pata nekedeu' réh nyurung éh .
44007058	La'ah nebet réh éh jin leboo' réh ngan benateu' réh éh . Kelunan éh maneu' éh nah modoo' kerayung réh éh kebit ngan jah lakei' lemanai ngaran néh Saulus .
44007059	Kelebéé' réh memateu' Stepanus pu'un éh sebayang ngan Tuhan , ka' ha' néh , O Tuhan Yésus , jian Ke' alaa' akeu' , ha' néh .
44007060	Iah ngejekuu' lep néh ngan sebayang kepéh ngan ja'au ha' , ka' ha' néh , O Tuhan , mai ke' mihau penyala' irah iteu' , ha' néh . La'o néh sebayang kenat béé laset néh .
44008001	La'ah Saulus péh ngayo kenin irah éh mematai Stepanus nah . Tovoo' dau inah , inah éh bu'un pengeketa ja'au tong sidang tong Yérusalem . Kekat kelunan éh ngelan purat réh , jelua' réh tai tana' Yudea , jelua' réh tai tana' Samaria , bang bé' irah lawah Tuhan tai kenat .
44008002	Pu'un kelunan éh ngelan mu'un tai alaa' patai Stepanus ke' réh nanem éh , mangaa' réh ngan besau mu'un-mu'un kenin réh .
44008003	La'ah Saulus juk kebéé sidang Tuhan . Tai éh tong siget-siget lamin réh ke' néh ngamit réh , irah lakei' ngan irah redo péh éh pu'un ngelan , ke' néh masek réh lem lamin tutup .
44008004	Kekat irah éh purat nah tai bara' Rengah Jian .
44008005	Pu'un Pilipus tai Samaria leboo' ja'au ke' néh bara' tong Kristus Iah ke' éh kevéléé' Allah .
44008006	Irah tong Samaria mihau ha' tebaraa' éh benara' Pilipus ngan réh . Pu'un réh ngenéné' éh mu'un tong kekat éh benara' néh , ngan pu'un réh na'at penganeu' néh éh tejeu' kepéh .
44008007	Pinaa' balei' musit jin kelunan , bika'-bika' balei' nah . La'ah pu'un éh peka'o pinaa' kelunan éh matai keluhat ngan irah éh paket péh .
44008008	Neu' inah pu'un kemurung éh ja'au tong tana' Samaria .
44008009	Tong leboo' inah pu'un jah lakei' ngaran néh Simon , béé kenin kelunan Samaria neu' néh ngelimu' . Iah ngajung usah néh ngan bara' akeu' iteu' éh pu'un penyukat .
44008010	Kekat kelunan tong leboo' inah , irah éh si'ik pah avéé' irah éh ja'au péh , pu'un réh mihau kekat ha' éh benara' néh mu'un . Ka' ha' réh , Lakei' iteu' iah ke' éh penyukat Allah , éh benara' réh , Penyukat Ja'au , ha' réh .
44008011	Uban lebéé' tenéh éh pu'un ngebéé kenin réh neu' néh ngelimu' . Inah maneu' réh mihau mu'un kekat ha' tosok néh .
44008012	Bang hun irah ngelan ha' tebaraa' éh benara' Pilipus tong Rengah Jian , tong Allah éh pengeja'au réh ngan mihau réh , ngan tong ngaran Yésus Kristus , pu'un réh batis , kenat péh irah lakei' ngan irah redo péh .
44008013	Simon péh ngelan kepéh , ngan la'o néh batis mokoo' éh ngan Pilipus , béé kenin néh na'at kekat penganeu' Pilipus , penganeu' éh pepoléng penyukat Tuhan ngan éh ngebéé kenin kelunan .
44008014	Hun irah lawah Tuhan tong leboo' Yérusalem menéng rengah irah Samaria pu'un ngelan tong ha' tebaraa' Allah , pu'un réh nyohoo' Péterus rawah Yohanes tai ngan réh kepéh .
44008015	Hun roh avéé' tong réh , pelapah roh sebayang dokoo' kelunan Samaria éh lepah ngelan omok alaa' Sahéé' Ni'ai .
44008016	Uban bé' jak réh pu'un alaa' Sahéé' Ni'ai , uban pu'un réh batis lem ngaran Tuhan Yésus awah .
44008017	Boh Péterus rawah Yohanes mapai ojoo' roh bau réh ngan irah kepéh pu'un alaa' Sahéé' Ni'ai .
44008018	Hun Simon nah na'at Sahéé' Ni'ai pu'un tong réh tovoo' rawah mapai ojoo' roh bau réh nah , pelapah éh juk mena' rigit ngan roh ,
44008019	ka' ha' néh , Jian koh mena' penyukat inah ngan ké' kepéh , dokoo' tong séé'-séé' ku' mapai ojoo' ké' omok réh alaa' Sahéé' Ni'ai kepéh , ha' néh .
44008020	Bang ka' ha' Péterus ngan néh , Rigit ngan usah ko' matai tai luten awah éh , uban ko' seruh penyukat Tuhan omok nelih , bé' éh omok nelih , pengena' Néh awah éh .
44008021	Bé' ke' omok alaa' ineu'-ineu' péh , bé' ke' omok kereja' pemung ngan améé' , uban kenin ko' bé' teneng tong jumen Allah .
44008022	Jian ke' piso jin penyala' ko' , ngan sebayang menyat Allah mega' penyala' ko' uban kekat penyeruh ko' sala' .
44008023	Uban kejam ké' kenin ko' nah sala' mu'un ngan keripen lem kesa'at , uban ko' kelih juk alaa' penyukat awah .
44008024	Ka' ha' Simon kepéh , Jian koh sebayang menyat Tuhan pika ku' , mai pu'un ineu'-ineu' barei' éh benara' koh ri' teneng tong akeu' da' , ha' néh .
44008025	La'o Péterus ngan Yohanes bara' ha' tebaraa' Tuhan ngan réh , ngan bara' kepéh tong éh kejam roh lem kenin roh tengéé' , moléé' lah roh tai Yérusalem kepéh . Belah jalan roh lakau moléé' nah , pu'un roh bara' Rengah Jian tong kuraa' leboo' tong tana' Samaria .
44008026	La'ah pu'un jah meliket Tuhan pané ngan Pilipus , ka' ha' néh , Tai ke' jin tana' Samaria nah masek aweng jalan ja'au jin Yérusalem tai leboo' Gasa tong tana' Yudea , ha' néh . La'ah jalan éh benara' néh inah tong ahang tana' awah .
44008027	Pelapah Pilipus betéé' ke' néh tai . La'ah jah kelunan sohoo' éh tuai jin tana' Etiopia , lakau kivu jalan totoo' inah ke' néh moléé' kepéh . Lakei' inah jah kelunan éh ja'au , éh kereja' mavaa' kekat rigit éh anah Raja-Kuin tong tana' Etiopia , ngaran Kuin nah Kandake .
44008028	Lakei' inah lepah tai Yérusalem ke' néh seva' Allah , ngan hun inah pu'un éh moléé' kepéh jalan kerita éh nihit kuda' . Lem néh lakau nah , pu'un éh purung surat Nabi Yesaya .
44008029	La'ah Sahéé' Ni'ai pané ngan Pilipus , ka' ha' néh , Jian ke' tai déhéé' kerita inah , ha' Sahéé' .
44008030	Nekedeu' Pilipus tai sinah , la'ah nenéng néh ha' lakei' ja'au inah purung surat Yesaya nah . Pu'un Pilipus neteng éh ka' , Kineu' , kejam ko' ha' éh penurung ko' nah kei , ha' néh .
44008031	Ka' ha' lakei' ja'au mipa éh , Kineu' ku' omok ulak jam éh hun kelunan bé' pu'un bara' éh ngan ké' , ha' néh . Boh éh tebai Pilipus masek lem kerita nah ke' néh mokoo' ngan néh .
44008032	Ka' ha' éh penurung néh iri' , Iah pu'un nihin réh barei' domba éh juk penatai réh . Barei' domba éh bé' kahut tovoo' réh memerit bulun néh , kenat péh Iah , bé' Iah pané .
44008033	Irah pekenyaa' Éh , ngan bé' irah petuneng Éh mu'un . Bé' pu'un kelunan éh omok bara' tong anak-ayam Néh vam , uban urip néh tong tana' lepah béé .
44008034	Kenat ha' éh penurung lakei' ja'au nah . La'ah ka' ha' lakei' ja'au ngan Pilipus . Séé' éh benara' nabi Yesaya kenat ? Kineu' , ha' néh maneu' usah néh tengéé' ? Kineu' , ha' néh maneu' irah éh jah kei , ha' néh .
44008035	Pelapah Pilipus nebaraa' éh , éh bu'un néh iah nebaraa' éh jin tebaraa' éh penurung néh iri' , pah avéé' tong Rengah Jian tong Yésus .
44008036	Lem roh lakau nah , avéé' roh tong baa' , boh lakei' ja'au nah bara' ngan Pilipus , ka' ha' néh , Pu'un baa' siteu' ne' , kineu' , pu'un ineu' éh ké' bé' tekep batis kejam ko' , ha' néh .
44008037	Adang néh bé' pu'un ineu'-ineu' éh omok pepetat uleu' jin penika Kristus . Uleu' omok menang naneu' Iah éh pika uleu' .
44008038	Uban akeu' jam bé' pu'un ineu'-ineu' éh omok pepetat uleu' jin penika Kristus , pengematai péh bé' omok , meliket ngan ineu'-ineu' péh éh ja'au tong seruga péh bé' omok , bé' pu'un ineu'-ineu' hun iteu' péh ngan vam péh bé' éh omok ,
44008039	bé' pu'un ineu'-ineu' éh bau lu' ngan éh ra' lu' péh éh omok , bé' pu'un ineu'-ineu' ngan semah-semah péh éh omok pepetat lu' jin penika Allah éh pepoléng Néh ngan uleu' dalem Kristus Yésus éh Tuhan lu' .
44008040	Tovoo' Pilipus tong leboo' ja'au Asdod éh déhéé' baa' banget . Lakau éh tong siget leboo' réh ke' néh bara' Rengah Jian tong Yésus ngan réh , pah avéé' néh avéé' tong Kaisarea leboo' ja'au déhéé' baa' banget .
44009001	La'ah kelebéé' inah Saulus too keto mi'ah ngan irah éh ngelan tong Tuhan . Tai éh tavin Imam éh pengeja'au kekat imam ,
44009002	ke' néh menyat surat jin néh ke' néh mihin éh tai lamin sebayang irah Yahudi tong leboo' ja'au Damsyik tong tana' Siam , dokoo' hun néh avéé' sitai iah pu'un penyukat omok ngamit irah éh kivu sebayang Tuhan Yésus , irah lakei' ngan irah redo péh , ke' néh mihin réh tai Yérusalem .
44009003	Lem néh lakau nah , hun néh danii' déhéé' leboo' Damsyik , tioo pu'un ada jin langit peséng tutuh néh .
44009004	Tioo pesut éh kuba' tong tana' , pu'un jah ha' nenéng néh éh bara' ngan néh ka' , Saulus , Saulus , uban ineu' ke' peketa Akeu' , ha' Néh .
44009005	Boh Saulus neteng éh ka' , séé' ke' néh , ha' néh . Ka' ha' Tuhan ngan néh kepéh , Akeu' iteu' Yésus éh peketa ko' nah .
44009006	Betéé' ke' tai leboo' inah , hun ko' avéé' sitai da' , boh éh bara' ineu' éh tekep ko' maneu' , ha' Tuhan ngan néh .
44009007	Kelunan éh kivu Saulus ri' , nekedéng kelem awah , nenéng réh ha' inah , bang bé' pu'un jah usah péh ta'an réh .
44009008	Betéé' Saulus pekang maten néh , bang bé' éh omok na'at ineu'-ineu' péh , bé' pu'un ta'an néh . Boh réh majak éh tai leboo' Damsyik .
44009009	Teleu' dau kelebéé' néh bé' éh omok na'at , bé' iah kuman ngan bé' iah sapét mesep péh .
44009010	Pu'un jah kelunan éh ngelan tong Tuhan Yésus tong leboo' Damsyik , ngaran néh Ananias . Tuhan pané ngan néh barei' lem pengeta'an néh , ka' ha' Néh , O Ananias , ha' Néh . Ha' Ananias kepéh , Akeu' itut de' Tuhan , ha' néh .
44009011	Ka' ha' Tuhan ngan néh kepéh , jian ke' lakau tai jalan totoo' , ngaran jalan inah , Jalan Pejek , masek tong lamin Yudas pitah jah kelunan ngaran néh Saulus éh pu'un jin leboo' Tarsus . Hun iteu' pu'un éh sebayang ,
44009012	ngan pu'un tong ta'an néh barei' hun néh nyupin , bang bé' éh nyupin . Éh ta'an néh nah , inah éh , barei' jah kelunan tuai tavin éh ke' néh mapai ojoo' néh tong néh ke' néh omok na'at kepéh , ngaran kelunan éh ta'an néh nah , Ananias , ha' Tuhan ngan Ananias .
44009013	Ka' ha' Ananias kepéh , O Tuhan , pinaa' kelunan lepah bara' ngan ké' tong kesa'at kelunan inah , tong kekat éh neu' néh tong kelunan éh ngelan tong Ka'au' éh pu'un tong Yérusalem .
44009014	Ngan hun iteu' kepéh inah iah tuai siteu' tong leboo' Damsyik mihin surat jin irah pengeja'au imam ke' néh pu'un penyukat maneu' kekat kelunan éh sebayang lem ngaran Ko' , ha' Ananias ngan Tuhan .
44009015	Ka' ha' Tuhan ngan néh kepéh , Jian ke' tai tavin éh , uban pu'un Ku' lepah ngevéléé' éh ke' néh bara' ngaran Ké' belah kelunan éh tengéé' pohoo' , kenat péh tong irah éh raja' , avéé' tong pohoo' Yahudi kepéh .
44009016	Akeu' tengéé' juk pepoléng kekat pengeketa éh juk avéé' tong néh neu' ngaran Ké' , ha' Tuhan ngan Ananias .
44009017	Pelapah Ananias tai masek tong lamin Yudas ke' néh mapai ojoo' néh bau Saulus , ka' ha' néh ngan néh , O padéé' ké' Saulus , Tuhan éh nyohoo' ku' tuai siteu' , Yésus éh ta'an ko' tong jalan totoo' rai de' , Iah éh nyohoo' ku' tuai dokoo' ko' omok na'at kepéh , ngan dokoo' ko' omok penoo' neu' Sahéé' Ni'ai , ha' néh .
44009018	Tioo pu'un barei' seléé' rai pega' jin maten Saulus , tioo omok éh na'at kepéh . Betéé' éh ke' néh tioo batis ,
44009019	Ngan la'o néh kuman boh éh gahang kepéh . La'o inah mokoo' Saulus tong leboo' Damsyik , duah teleu' dau awah pemung ngan irah éh ngelan tong Tuhan , éh pu'un tong leboo' Damsyik nah .
44009020	Tai éh tong lamin sebayang Yahudi ke' néh bara' Yésus ngan réh , ka' ha' néh , Yésus nah iah ke' éh Anak Allah , ha' néh .
44009021	Béé kenin kekat réh éh menéng ha' néh kenat , ka' ha' réh , Kineu' lakei' iteu' , bé' éh iah éh mematai kelunan tong Yérusalem éh tebai tong ngaran Yésus rai kei ? Kineu' , bé' éh iah éh tuai siteu' ke' néh juk ngamit réh ke' néh mihin réh tai tavin irah pengeja'au imam rai kei ? Ha' réh .
44009022	Pu'un Saulus nebaraa' réh jaa' néh lebéé' jaa'-jaa' néh éh gahang mu'un nebaraa' réh . Pu'un éh nyopéé' irah Yahudi éh mokoo' tong leboo' Damsyik uban néh bara' lenaa' mu'un , adang Yésus nah Iah ke' éh Kristus .
44009023	Lebéé' si'ik la'o inah kepéh , pu'un irah Yahudi petipun ke' réh pakat pitah jalan juk mematai Saulus .
44009024	Bang pu'un kelunan éh jah bara' ngan Saulus tong réh juk maneu' éh . Siget dau ngan siget merem irah Yahudi mavaa' tong kekat usit leboo' ke' réh juk mematai éh .
44009025	Bang tong jah merem pu'un irah éh kivu Saulus alaa' éh lem jalan éh barei' ingen rai ke' réh polo éh jin giwang tapé kera' ketai .
44009026	Lakau Saulus tai leboo' Yérusalem kepéh ke' néh juk mokoo' ngan irah éh ngelan tong Tuhan sinah . Bang medai réh éh , bé' irah ngelan iah pu'un ngelan Tuhan Yésus kepéh .
44009027	Bang pu'un Barnabas nolong Saulus ngan mihin éh tavin irah lawah Tuhan ke' néh bara' tong kekat pengelakau Saulus lepah nah . Pu'un éh bara' kepéh tong kekat éh pu'un hun Saulus pu'un na'at Tuhan , ngan tong kekat éh benara' Tuhan ngan néh , ngan bara' kepéh tong jalan Saulus tai nebaraa' irah tong Damsyik tong ngaran Yésus ngan makang kenin .
44009028	La'o inah Saulus mokoo' ngan réh sinah . Lakau éh pah tipo Yérusalem , makang kenin néh nebaraa' réh lem ngaran Tuhan Yésus .
44009029	Iah pané lenaa' mu'un ngan pesakat ngan irah Yahudi éh tepiluh tong ha' pohoo' néh tengéé' éh jam ha' Yunani awah , bang irah pitah jalan ke' réh juk mematai éh awah .
44009030	Hun kekat padéé' néh jam éh kenat , pu'un réh patet éh tai Kaisarea , leboo' kapan déhéé' baa' banget ke' réh nyohoo' éh tai leboo' ja'au Tarsus kepéh .
44009031	Kenat péh jalan kekat sidang pah tipo tana' Yudea ngan Galilia , ngan Samaria , pu'un pawah , ngan bé' pu'un kelunan éh peketa réh kepéh . Bé' lah réh keloo' maneu' kesa'at la'ah , jaa'-jaa' néh réh gahang lem pengelan réh , ngan neu' penyukat Sahéé' Ni'ai pinaa' kelunan ngelan kepéh .
44009032	Péterus lakau tipo lem leboo' inah , ngan tong jah dau iah tai nepah irah éh ngelan tong Tuhan tong leboo' Lida .
44009033	Sinah éh jam jah kelunan ngaran néh Aeneas , éh matai keluhat , bé' éh omok gusii' , avéé' ayah ta'un kelebéé' néh kenat tenéh .
44009034	La'ah ka' ha' Péterus ngan néh , O Aeneas , Yésus Kristus éh peka'o ke' , betéé' ke' , ko' melen mak ko' nah , ha' néh . Tioo betéé' lah éh .
44009035	Kekat kelunan jin leboo' Lida ngan leboo' Saron na'at éh pu'un ma'o kenat , boh réh ngelan tong Tuhan kepéh .
44009036	Tong leboo' Yopé , leboo' éh ja'au déhéé' baa' banget , pu'un jah redo éh ngelan tong Tuhan , ngaran néh Tabita . Ngaran néh dalem ha' Yunani Dorkas , sin néh Payau . Kekat penganeu' redo inah jian éh , ngelayau éh nolong kelunan kari .
44009037	Tovoo' Péterus tai sinah nah , sakit redo inah tioo matai éh . Pu'un réh peroo' patai néh ngan modoo' éh tong lamin éh saa' bau nah .
44009038	Leboo' Yopé bé' éh juu' jin leboo' Lida , hun irah jin Yopé éh ngelan tong Tuhan menéng rengah Péterus pu'un tong Lida , pu'un réh nyohoo' duah usah tai pitah éh . Ka' ha' réh ngan néh , Rigah ke' tuai da' , ha' réh .
44009039	Pelapah Péterus tai kivu roh . Hun néh avéé' tong lamin réh , pu'un réh mihin éh tai lamin éh saa' bau nah . Kekat redo baleu' nyikeu' éh ngan mangaa' . Kekat kerayung ngan pakai éh neu' Dorkas nah rai pu'un réh bara' éh ngan néh .
44009040	La'ah Péterus nyohoo' kekat kelunan musit jin lamin inah , boh éh ngejekuu' lep néh ngan sebayang , la'o inah pupah éh na'at patai redo inah , ka' ha' néh , O Tabita , betéé' ke' , ha' néh . La'ah pekang maten redo inah , ngan hun néh na'at Péterus , pelapah menyun éh .
44009041	Boh Péterus ngamit ojoo' néh ke' néh petekedéng éh . Boh Péterus tebai kelunan éh ngelan tong Tuhan ngan tebai irah redo baleu' iri' kepéh , ke' néh mena' Dorkas éh lepah murip nah ngan réh .
44009042	La'ah rengah inah avéé' tutuh leboo' Yopé nah , ngan pinaa' kelunan ngelan tong Tuhan kepéh .
44009043	Péterus mokoo' tong Yopé lem kuraa' kuraa' dau pemung ngan jah kelunan ngaran néh Simon éh kereja' néh ngaténg kulit ka'an .
44010001	La'ah tong leboo' kapan Kaisarea pu'un jah kelunan ngaran néh Kornelius , éh pengeja'au jah ato seradu , jin peng seradu Rum , éh ngaran peng inah , Peng Italia .
44010002	Lakei' inah gahang kivu sebayang , usah néh tengéé' péh kenat péh irah panak néh seva' Allah . La'ah ja'au mu'un pengena' néh ngan kelunan Yahudi éh kari , ngan ngelayau éh sebayang ngan Allah .
44010003	Jah dau ngioo' éh dau poké kuba' , pu'un tong ta'an néh , barei' jah meliket Allah tuai tavin éh , O Kornelius , ha' meliket nah .
44010004	Medai mu'un-mu'un éh na'at meliket nah . Ka' ha' néh ngan meliket nah , O lakei' ja'au , ineu' juk neu' ko' , ha' néh . Ka' ha' meliket nah kepéh , Kekat ha' sebayang ko' ngan kekat penganeu' ko' ngan kelunan kari , Allah lepah jam éh , ngan Iah juk mipa ha' sebayang ko' .
44010005	Jian ke' nyohoo' kelunan tai leboo' Yopé ngan tebai jah kelunan éh ngaran néh Simon bang éh nateng réh Péterus .
44010006	Pu'un éh mokoo' tong lamin kelunan éh ngaran néh Simon , éh kereja' néh ngaténg kulit ka'an , lamin inah déhéé' baa' banget , ha' meliket nah .
44010007	La'o néh pané kenat piso éh . Boh Kornelius tebai duah kelunan sohoo' éh kereja' tong lamin néh , ngan jah usah seradu éh gahang sebayang éh pu'un mihau Kornelius .
44010008	Pu'un éh bara' kekat éh ta'an néh nah ngan réh , ke' néh nyohoo' réh tai Yopé .
44010009	Barei' sagam kepéh hun réh danii' tong Yopé , Péterus taket tong lamin éh saa' bau lamin nah ke' néh sebayang tovoo' dau pejek .
44010010	La'au éh juk kuman éh , ngan kelebéé' réh petenup ka'an , pu'un tong ta'an néh ,
44010011	barei' langit pukap ngan barei' jah livah éh ja'au éh petuhun réh jin langit tai tana' palaa' pat kelingen néh .
44010012	La'ah lem livah inah pinaa' arong ka'an , pu'un torok , pu'un juhit péh .
44010013	La'ah pu'un jah ha' éh bara' ka' ngan néh , O Péterus , jian ke' mematai ka'an inah , ko' kuman éh , ha' néh
44010014	Bang ka' ha' Péterus , O Tuhan , bé' akeu' omok kenat , bé' ku' pu'un kuman ineu'-ineu' éh kilin , ha' Péterus .
44010015	Ka' ha' inah ngan néh kepéh , Ineu'-ineu' kilin éh nebet Allah , mai ke' juk mihau éh kepéh , ha' néh .
44010016	Teleu' koléé' pu'un éh na'at éh kenat , la'o inah boh livah inah netéé' tai langit kepéh .
44010017	Pu'un Péterus seruh tong kekat éh ta'an néh nah , ke' néh juk jam sin néh . Lem néh to seruh tong inah , kelunan éh sohoo' Kornelius nah neteng retek lamin Simon , ngan inah savéé' réh tong lamin inah . Nekedéng réh tong usit tapé lamin inah ,
44010018	ke' réh neteng réh ka' , Kineu' , pu'un kelunan mokoo' siteu' éh ngaran néh Simon Péterus kei ? ha' réh .
44010019	Lem Péterus to seruh tong éh ta'an néh ri' , pu'un Sahéé' Tuhan pané ngan néh , ka' ha' néh , Menéng ke' , pu'un teleu' usah siteu' éh pitah ke' .
44010020	Betéé' ke' , tai ke' tuhun kera' , mai ke' medai kivu réh , uban Akeu' éh nyohoo' réh tuai rit , ha' Sahéé' Tuhan ngan néh .
44010021	Tioo tuhun Péterus ke' néh tavin réh , ka' ha' néh , Akeu' iteu' néh éh penitah keh rit . Kineu' keh tuai siteu' , ha' néh .
44010022	Ka' ha' réh mipa éh , Pu'un mé' tuai sohoo' Kornelius éh pengeja'au mé' Kornelius nah iah jah kelunan éh jian ngan éh seva' Allah ngan éh senepah kekat kelunan Yahudi . Pu'un jah meliket Tuhan nyohoo' éh tebai ke' tai lamin néh , ke' néh omok menéng ineu'-ineu' éh juk benara' ko' ngan néh , ha' réh ngan Péterus .
44010023	La'o inah Péterus tebai réh masek tong lamin néh ke' réh mokoo' ngan néh merem inah . Barei' sagam kepéh tai éh kivu réh . Jelua' padéé' néh lem Tuhan jin Yopé kivu éh tai .
44010024	Dau rema sagam kepéh , inah savéé' réh tong leboo' ja'au Kaisarea . Kornelius mena savéé' réh , pemung ngan kekat panak néh ngan lua' néh , éh tenebai néh tenéh .
44010025	Hun Péterus juk masek tong lamin Kornelius , tuai éh ngejekuu' lep néh déhéé' gem Péterus ke' néh sepah éh .
44010026	Boh Péterus metéé' éh , ka' ha' néh ngan néh , nekedéng ke' , akeu' péh kelunan pekua' ka'au' ke' akeu' , kelunan éh sa'at awah , ha' néh .
44010027	Tovoo' Péterus masek tong lamin inah pané ngan Kornelius , pinaa' kelunan éh petipun tong lamin inah .
44010028	Ka' ha' Péterus ngan réh , Ka'ah jam pu'un ha' éh meta' améé' Yahudi tai pemung ngan kelunan éh tengéé' pohoo' , bang pu'un Allah bara' ngan ké' bé' tekep akeu' bara' jah kelunan péh sa'at ngan jelemih .
44010029	Kenat péh hun keh tebai akeu' ri' , pelapah ku' tuai . Ngan hun iteu' inah akeu' juk neteng keh , kineu' éh keh tebai akeu' tuai nah , ha' néh .
44010030	Ka' ha' Kornelius mipa ha' Péterus , Pat dau tenéh , ngioo' éh dau poké kuba' , pu'un ku' sebayang tong lamin ké' . Beleka' pu'un jah usah nekedéng tong jumen ké' ngan pakai néh mening mu'un ,
44010031	ka' ha' néh ngan ké' , O Kornelius , kekat ha' sebayang ko' ngan kekat penganeu' ko' ngan kelunan kari , Allah lepah jam éh ngan Iah juk mipa ha' sebayang ko' .
44010032	Jian ke' nyohoo' kelunan tai leboo' Yopé tebai jah kelunan éh ngaran néh Simon , éh nateng réh Péterus . Pu'un éh mokoo' tong lamin kelunan éh ngaran néh Simon , éh tukeng ngaténg kulit ka'an , lamin néh déhéé' baa' banget , kenat ha' néh ngan ké' .
44010033	Inah akeu' nyohoo' kelunan tai tebai ke' , jian éh uban ko' pu'un tuai . Hun iteu' pu'un améé' petipun siteu' tong ta'an Allah ke' mé' juk menéng kekat ha' éh sohoo' Tuhan benara' ko' ngan mé' , ha' néh .
44010034	Boh Péterus pané ngan réh kepéh , ka' ha' néh , Hun iteu' kejam ké' mu'un , bé' Allah netah kenin tong kelunan .
44010035	Séé'-séé' éh ngelan tong Néh ngan éh leko maneu' sa'at pu'un éh ngepayoo' kenin Tuhan , ngan Tuhan pu'un alaa' éh , kenat péh pohoo' Yahudi ngan irah éh tengéé' pohoo' péh .
44010036	Pu'un éh pané ngan pohoo' Yahudi bara' Rengah Jian ngan réh , rengah inah bara' tunuk neu' Yésus Kristus éh Tuhan kekat kelunan .
44010037	Ka'ah jam rengah tong Yésus Kristus , kelunan jin Nasaret rai , uban rengah inah lepah avéé' tong siget tana' pohoo' Yahudi . Bu'un néh Rengah inah avéé' tong tana' Galilia , inah éh la'o Yohanes nebaraa' kelunan tong jalan batis sahau rai .
44010038	Pu'un keh jam kepéh Allah mena' Sahéé' Ni'ai ngan penyukat Néh ngan Yésus . Pu'un Yésus lakau semah-semah péh ke' Néh nolong kelunan ngan ngelepu irah éh keripen Sitan , uban Allah pu'un ngan néh .
44010039	Pu'un mé' na'at kekat penganeu' Néh tipo tana' pohoo' Yahudi ngan tong Yérusalem péh . Pu'un réh mematai éh tong kayeu' salib ,
44010040	bang tong keteleu' dau pu'un Allah pebetéé' éh jin patai Néh ngan pepoléng éh ngan kelunan kepéh .
44010041	Bang bé' éh ta'an kekat kelunan béé , bang ngan améé' awah éh kevéléé' Tuhan ke' mé' omok bara' tong kekat éh kejam mé' tong Néh . La'o Néh pebetéé' Tuhan pu'un mé' kuman ngan mesep pemung ngan Néh .
44010042	Pu'un Éh nyohoo' mé' perengah Éh ngan kekat arong kelunan , ngan bara' Iah éh kevéléé' Allah ke' Néh petuneng kekat kelunan , irah éh murip keto , kenat péh irah éh lepah matai .
44010043	Kekat nabi Tuhan sahau , pu'un réh bara' tong Néh hun réh bara' , séé'-séé' éh ngelan tong Yésus , omok Tuhan mega' penyala' réh neu' penyukat ngaran Néh , ha' Péterus ngan réh .
44010044	Lem Péterus to pané ngan réh , pu'un Sahéé' Ni'ai tuhun tong kekat irah éh pu'un menéng ha' néh inah .
44010045	La'ah irah Yahudi éh lepah ngelan tong Yésus , éh kivu Péterus jin leboo' Yopé nah , béé kenin réh uban Tuhan mena' Sahéé' Ni'ai ngan kelunan éh tengéé' pohoo' péh .
44010046	Pu'un réh menéng ha' réh pané lem kuraa' arong ha' éh tejeu' ke' réh ngajung Allah . La'ah ka' ha' Péterus ngan réh ,
44010047	Pu'un réh alaa' Sahéé' Ni'ai pekua' barei' uleu' iteu' lepah rai . Hun néh kenat kineu' , tekep lu' meta' réh batis dalem baa' kei ? ha' néh .
44010048	La'ah pu'un éh nyohoo' réh batis lem ngaran Yésus Kristus . La'o inah irah nyohoo' Péterus mokoo' ngan réh duah teleu' dau kepéh .
44011001	La'ah kekat lawah Tuhan ngan irah éh ngelan tong Tuhan éh pu'un tong tana' Yudea , menéng rengah kelunan éh tengéé' pohoo' lepah ngelan ha' tebaraa' Allah kepéh .
44011002	Hun Péterus tai Yérusalem , irah éh kivu adet sunat pu'un réh juk pesunat kelunan éh tengéé' pohoo' , boh réh maneu' Péterus ,
44011003	ka' ha' réh , ka'au' péh pu'un ke' mokoo' tong lamin kelunan éh bé' kivu adet sunat , ngan inah kepéh , pah avéé' ko' pu'un kuman ngan réh , ha' réh maneu' Péterus .
44011004	Boh Péterus bara' tong kekat éh neu' Tuhan belah irah éh tengéé' pohoo' , jin bu'un avéé' tong ga' néh .
44011005	Ka' ha' néh , Pu'un ku' sebayang tong leboo' Yopé ngan pu'un ta'an ké' . Pu'un ku' na'at barei' livah éh ja'au , pu'un éh tuai jin langit petuhun palaa' pat kelingen barei' ja'an , avéé' déhéé' ké' .
44011006	Pu'un ku' na'at lem néh , uban pinaa' arong ka'an lem néh . Pu'un ka'an tana' , pu'un torok , pu'un juhit péh .
44011007	La'ah nenéng ké' jah ha' éh bara' ngan ké' , ka' ha' néh , O Péterus , jian ké' mematai ka'an inah , ko' kuman éh , ha' néh .
44011008	Bang ha' ké' , O Tuhan , bé' akeu' omok kenat , bé' ku' pu'un kuman ineu'-ineu' éh kilin , ha' ké' ngan néh .
44011009	La'ah pu'un éh pané kepéh ngan ké' , ka' ha' néh , Ineu'-ineu' kilin éh nebet Allah , mai ke' juk mihau éh kepéh , ha' néh .
44011010	La'ah teleu' koléé' pu'un éh kenat , la'o inah boh livah nah netéé' tai langit kepéh .
44011011	Tovoo' inah péh pu'un teleu' usah nekedéng tong usit lamin éh jalan ké' mokoo' nah , éh tuai sohoo' réh jin leboo' Kaisarea alaa' ku' .
44011012	La'ah pu'un Sahéé' Tuhan bara' ngan ké' , ka' ha' Néh , Mai ke' medai kivu réh , ha' néh . Pu'un nem usah bakéh ké' kivu ku' tai leboo' Kaisarea nah . Kekat mé' pu'un masek tong lamin Kornelius .
44011013	Pu'un Kornelius tosok tong jalan néh na'at jah meliket nekedéng tong lamin néh éh bara' ka' ngan néh , Jian ke' nyohoo' kelunan tai leboo' Yopé tebai jah kelunan éh ngaran néh Simon éh nateng réh Péterus .
44011014	Iah omok bara' ha' tebaraa' ngan keh éh omok purip ke' , ngan kekat panak ko' péh . Kenat ha' meliket nah ngan Kornelius , ha' Péterus .
44011015	Ka' ha' Péterus kepéh , Lem ké' pané ngan réh , pu'un Sahéé' Ni'ai tuhun tong réh pekua' éh tong uleu' sahau rai .
44011016	Boh ku' nesen tong ha' Tuhan éh benara' néh rai , ka' ha' néh , Pu'un Yohanes ngebatis kelunan lem baa' , bang ka'ah juk benatis Sahéé' Ni'ai , ha' néh .
44011017	La'ah lenaa' mu'un Allah pu'un mena' Sahéé' Néh ngan réh pekua' éh na' Néh ngan lu' tovoo' lu' ngelan tong Tuhan Yésus Kristus lepah nah . Hun néh kenat kineu' akeu' , omok akeu' meta' Tuhan mena' Sahéé' Néh ngan réh , ha' néh .
44011018	Hun réh jam éh kenat , bé' réh maneu' éh kepéh , bang pu'un réh mejing Allah , ka' ha' réh , Hun néh kenat adang Allah maneu' jalan ngan kelunan éh tengéé' pohoo' péh ke' réh piso jin kesa'at réh ngan alaa' urip éh maréng , ha' réh .
44011019	La'ah uban Stepanus penatai réh ngan pu'un pengeketa éh ja'au mu'un neu' kelunan éh maneu' irah éh ngelan tong Tuhan Yésus , purat réh lakau tai kuraa'-kuraa' tana' kepéh . Jelua' réh tai tana' Penisia , jelua' kepéh tai pulau Siprus , jelua' kepéh tai leboo' ja'au Antiokia tong tana' Siria , ke' réh nebaraa' irah éh pohoo' Yahudi .
44011020	La'ah jelua' irah éh pu'un jin pulau Siprus ngan leboo' Kirene éh déhéé' baa' banget , irah kepéh tai leboo' Antiokia ke' réh bara' Rengah Jian tong Tuhan Yésus ngan irah éh pohoo' Yunani .
44011021	La'ah penyukat Tuhan pu'un ngan réh avéé' kelunan pinaa' tavin Tuhan ngan ngelan tong Néh .
44011022	Hun sidang tong Yérusalem menéng rengah kelunan pinaa' nah pu'un ngelan , boh réh nyohoo' Barnabas tai Antiokia .
44011023	Hun néh avéé' sitai ngan jam Allah mena' pengejian Néh ngan réh , murung kenin néh . Pu'un éh nyohoo' réh mihau ha' tebaraa' Tuhan lem kenin réh mu'un ngan petem dalem Tuhan .
44011024	La'ah Barnabas nah , kelunan éh jian , éh penoo' neu' Sahéé' Ni'ai ngan éh sukup kenin lem pengelan néh . La'ah pinaa' kepéh kelunan éh ngelan tong Tuhan .
44011025	La'o inah boh Barnabas tai tong leboo' ja'au Tarsus , ke' néh pitah Saulus .
44011026	Hun néh temeu' ngan néh , boh éh mihin éh tai leboo' Antiokia kepéh . Mokoo' roh tong sidang Antiokia avéé' jah ta'un ke' roh nebaraa' kelunan sinah . La'ah tong Antiokia nah , inah éh bu'un réh mateng ngaran kelunan éh ngelan tong Tuhan , kelunan Kristén .
44011027	Tovoo' inah péh kuraa' kelunan nabi jin Yérusalem , pu'un réh tai Antiokia .
44011028	La'ah jah usah jin belah ngaran néh Agabus , neu' penyukat Sahéé' Ni'ai pu'un éh nekedéng ke' néh bara' pu'un jah pengela'au éh ja'au mu'un juk pu'un pah tipo tana' dat . La'ah pu'un la'au' kenat lem raja' Klaudius mihau réh sahau rai .
44011029	La'ah kekat kelunan éh ngelan tong Tuhan pekua' kenin juk mena' ineu'-ineu' ke' réh nolong padéé' réh lem Tuhan éh mokoo' tong tana' Yudea .
44011030	Boh réh maneu' éh kenat , ngan pekateu' rigit inah kivu Barnabas rawah Saulus , ke' réh mena' ngan pengeja'au sidang tong Yérusalem .
44012001	La'ah sioo' inah pu'un Raja' Herodis peketa irah tong sidang .
44012002	Pu'un éh nyohoo' kelunan ngulep ulun Yakub padéé' Yohanes nah , palaa' po'é .
44012003	Hun Herodis jam irah Yahudi jian kenin uban néh mematai éh kenat , boh éh nyohoo' réh tai ngamit Péterus kepéh . Pu'un éh maneu' kenat tovoo' Dau Ja'au Roti éh bé' pu'un tawan pekevat .
44012004	La'o réh ngamit Péterus nah , pu'un réh mihin éh tai lamin tutup , ke' réh mena' éh ngan pat tulat seradu éh pu'un pat usah dalem siget tulat inah , ke' réh mavaa' éh , uban Herodis seruh juk mena' Péterus ngan kelunan Yahudi la'o Dau Ja'au Paska .
44012005	Uban kenat péh Péterus pu'un tong lamin tutup , bang irah sidang gahang mu'un réh sebayang ngan Allah tong néh .
44012006	La'ah tong merem teka dau Herodis juk mena' Péterus ngan kelunan Yahudi , pegen éh belah duah seradu nah . La'ah usah néh kejeret réh tenéh palaa' duah ratai , ngan pu'un kuraa' kelunan kepéh éh mavaa' usit tapé lamin tutup nah .
44012007	Tioo pu'un jah meliket Tuhan nekedéng sinah , ngan rema peséng lem lamin inah . La'ah meliket inah tepap tong pa'an Péterus ke' néh peto'ot éh , ka' ha' meliket nah , Rigah ke' to'ot , ha' Néh . Tioo pega' ratai jin ojoo' Péterus .
44012008	Ka' ha' meliket nah kepéh , nyelirut ke' , ko' alaa' kasut ko' , tuai ke' kivu akeu' , ha' Néh .
44012009	Boh Péterus tai kivu éh kenat , bang bé' jak Péterus jam hun néh pu'un éh kenat mu'un , ngan hun néh nyupin éh awah péh .
44012010	Lapah roh tong duah betah retek réh mavaa' tong lamin tutup , avéé' roh tong usit tapé daven nah , inah éh jalan kelunan masek tai leboo' ja'au . Boh usit tapé inah péh pu'un pukap tengéé' , boh roh masek . Lakau roh masek jalan totoo' , boh meliket nah tioo piso jin Péterus .
44012011	Boh Péterus petavéé' kenin kepéh , ka' kelem néh , Hun iteu' kejam ké' kekat iteu' pu'un kenat mu'un . Tuhan nyohoo' meliket Néh tuai ke' Néh ngelepu ku' jin kamit Herodis , ngan ngelepu ku' jin kekat kesa'at éh keneloo' kelunan Yahudi , kelem néh .
44012012	Hun néh jam éh kenat , boh éh tai lamin Meriam éh tinen Yohanes , éh keruwah ngaran Yohanes nah , Markus . Tong lamin inah pinaa' kelunan petipun sebayang .
44012013	Pu'un Péterus ngatong tong usit tapé , boh jah redo lemanai tuai , ke' néh jam séé' éh pu'un sinah , ngaran redo inah Rode .
44012014	Boh éh jam éh ha' Péterus nah . Murung kenin néh , bé' éh sakui mukap tapé , tioo nekedeu' éh tai tavin irah pinaa' éh petipun ri' , ke' néh bara' ngan réh , Péterus ine' kei , ha' néh .
44012015	Ka' ha' réh , ha' ko' kenyo ine' , ha' réh . Bang redo inah bara' éh mu'un de' ke' . Boh réh bara' kepéh , ka' ha' réh , meliket néh awah idat , ha' réh .
44012016	Kelebéé' réh pané kenat , Péterus nah ngatong-ngatong tapé nah . Hun réh mukap éh ta'an réh éh Péterus mu'un , béé mu'un-mu'un kenin réh .
44012017	La'ah iah mapat réh palaa' ojoo' néh ke' néh nyohoo' réh kelem awah , pelapah éh bara' ngan réh tong jalan Tuhan ngelepu éh jin lamin tutup nah . Ka' ha' néh kepéh , Jian keh bara' kekat rengah iteu' ngan Yakub ngan kekat padéé' lu' lem Tuhan . La'o inah lakau éh tai jalan éh jah .
44012018	Hun dau rema , kekat seradu nah besau mu'un-mu'un réh , Kemah-kemah péh Péterus , kelem réh .
44012019	La'ah Herodis nyohoo' réh tai pitah Péterus nah mu'un-mu'un , bang bé' réh jam éh . Boh Herodis neteng irah seradu nah mu'un-mu'un , la'o inah boh éh nyohoo' kelunan mematai seradu nah . Lakau Herodis piso jin tana' Yudea tai leboo' ja'au Kaisarea .
44012020	La'ah merek mu'un-mu'un raja' Herodis ngan kelunan jin leboo' Tirus ngan Sidon , la'ah pu'un réh pelamai kenin Blastus tenah ke' néh omok kua' kenin ngan réh uban lakei' inah , iah éh pengeja'au tong lamin raja' nah . Jin la'o inah boh réh tai menyat tunuk ngan Herodis , uban kekat penguman réh nelih jin tana' raja' nah .
44012021	La'ah lem jah koléé' pu'un Herodis memakai pakai raja' , ke' néh menyun tong nyun raja' ke' néh pané ngan kekat kelunan .
44012022	Bika'-bika' kekat réh béé , ka' ha' réh , Bé' éh kelunan awah éh pané ngan lu' , balei' mu'un ine' , ha' réh ngajung éh .
44012023	Tioo pu'un meliket Tuhan ngukum Herodis , uban néh bé' ngajung Allah . La'ah matai éh kinan angat .
44012024	La'ah ha' tebaraa' Allah avéé' tong kuraa'-kuraa' tana' kepéh .
44012025	Ma'o lah kereja' Barnabas rawah Saulus , moléé' roh jin Yérusalem ngan pu'un roh mihin Yohanes ngan roh , keruwah ngaran Yohanes nah Markus .
44013001	Tong sidang tong Antiokia pu'un , kuraa' nabi ngan guru , inah éh , Barnabas rawah Simeon , éh keruwah ngaran Simeon nah , Kelunan Padeng , ngan Lukius éh jin leboo' Kirene , ngan Menahem éh namung réh pemung ngan pengeja'au Herodis , ngan Saulus péh .
44013002	Tovoo' irah seva' Tuhan muruh sebayang ngan kelaset nah , pu'un Sahéé' Ni'ai pané ngan réh , ka' ha' néh , Jian keh mena' Barnabas rawah Saulus ngan Ké' , dokoo' roh omok maneu' kereja' éh sohoo' ké' ngan roh , ha' Néh .
44013003	La'o réh kelaset ngan sebayang nah , pu'un réh mapai ojoo' réh bau roh ke' réh nyohoo' roh tai maneu' kereja' Tuhan .
44013004	La'ah uban Sahéé' Ni'ai nyohoo' rawah tai maneu' kereja' Tuhan , lakau Barnabas ngan Saulus jalan tana' tai leboo' Seleukia éh déhéé' baa' banget , ke' roh lakau jin sinah kepéh jalan kapen tai pulau Siprus .
44013005	Hun roh avéé' tong leboo' Salamis tong pulau Siprus , boh roh bara' ha' tebaraa' Allah lem kekat lamin sebayang Yahudi . Yohanes Markus péh pu'un ngan roh ngan nolong roh .
44013006	Lakau réh teleu' nutuh pulau inah avéé' leboo' Papos éh tong pulau Siprus nah . Sinah réh temeu' ngan jah kelunan Yahudi éh mihau balei' , ngaran néh Bar-Yésus , éh bara' usah néh nabi , éh mu'un néh bé' éh kenat .
44013007	Lakei' inah pebakéh ngan Sergius Paulus , éh pengeja'au réh tong pulau inah , Sergius nah jam mu'un éh seruh . Pu'un Sergius tebai Barnabas ngan Saulus tuai ke' roh omok bara' ha' tebaraa' Allah ngan néh .
44013008	Bang lakei' éh mihau balei' nah , éh ngaran néh tong ha' Yunani , Élimas , pu'un éh ngelawan roh ke' néh juk mega' pengeja'au nah jin pengelan néh tong Tuhan .
44013009	Boh Saulus éh nateng réh Paulus nah , éh penoo' neu' Sahéé' Ni'ai , kepuh lakei' éh mihau balei' nah ,
44013010	ke' néh bara' ngan néh , ka' ha' néh , Anak Sitan ka'au' , ka'au' penoo' neu' kekat arong kesa'at awah , ka'au' ngelawan tong kekat éh jian , ka'au' juk maneu' kekat ha' Tuhan éh teneng malui ha' kenyo awah .
44013011	Ukum Tuhan teneng tong ka'au' , bé' ke' omok na'at nawa lem kuraa' kelebéé' da' , ha' Saulus . Pelapah Élimas jam barei' avun kakap tetong merem tong néh , pupah éh keteu'-ketai pitah kelunan éh omok majak éh lakau .
44013012	Hun pengeja'au nah na'at éh pu'un kenat nah , pu'un éh ngelan , béé mu'un kenin néh menéng ha' tebaraa' Tuhan nah .
44013013	Lakau Paulus ngan rawah bakéh néh jin leboo' Papos jalan baa' banget ke' réh tai Perga , leboo' ja'au tong tana' Pampilia . Hun réh avéé' sinah boh Yohanes Markus petat jin rawah kepéh moléé' tai Yérusalem .
44013014	Lakau Paulus rawah Barnabas kepéh jin Perga jalan tana' tai Antiokia leboo' ja'au tong tana' Pisidia . Tovoo' Dau Posot tai roh tong lamin sebayang Yahudi .
44013015	La'o réh purung Surat Musa ngan surat irah éh nabi Tuhan , irah pengeja'au tong lamin sebayang nah nyohoo' kelunan tavin roh ke' réh bara' ka' , O padéé' , hun néh pu'un ha' tebaraa' éh omok ngereken kenin mé' jian koh bara' éh , ha' réh .
44013016	Boh Paulus nekedéng ngan mapat réh , ka' ha' néh . O kekat padéé' ké' éh pohoo' Yahudi , kenat péh ka'ah éh tengéé' pohoo' éh pu'un seva' Allah , jian keh menéng ha' ké' .
44013017	La'ah Allah éh kenelan kelunan Yahudi pu'un Éh ngevéléé' tepun lu' , ngan ngeja'au réh hun réh ngabit irah tong tana' Mesir sahau . Neu' penyukat Néh éh ja'au pu'un Éh mihin réh piso jin tana' Mesir rai .
44013018	La'ah kelebéé' réh lakau tong tana' pegawa nah pat poloo' ta'un , pu'un Éh mihau réh ngan kebit kenin .
44013019	Pu'un Éh ngebéé tujuu' arong pohoo' kelunan tong tana' Kana'an , ke' Néh mena' tana' kelunan inah ngan irah éh anah nah ,
44013020	Ngioo' éh pat ato lemah poloo' ta'un kelebéé' irah Israel pu'un tana' inah lah . La'o inah kepéh Tuhan mena' réh kuraa'-kuraa' kelunan éh jam petuneng réh , pah avéé' lem pengurip nabi Samuel .
44013021	Ngan hun réh menyat jah raja' jin Allah , pu'un Éh mena' Saul anak Kis éh jin betah Benyamin ngan réh , ke' néh omok raja' réh , pat poloo' ta'un kelebéé' néh pu'un raja' réh .
44013022	La'o Allah pepiso Saul nah , pu'un éh ngeja'au Daud ke' néh omok raja' réh kepéh . Ka' ha' Allah bara' tong Daud nah , Akeu' lepah alaa' Daud anak Isai , jah kelunan éh payoo' tong kenin Ké' , éh juk maneu' kekat pengeloo' Ké' , ha' Allah .
44013023	La'ah jin betah Daud , pu'un Allah mena' Yésus ngan pohoo' Israel , ke' Néh purip réh , pekua' éh pejajii' Néh lepah .
44013024	La'ah bé' jak Yésus pu'un tuai , pu'un Yohanes nebaraa' kekat kelunan éh pohoo' Israel nyohoo' réh piso jin kesa'at réh ngan batis .
44013025	Hun Yohanes danii' juk ma'o jin kekat kereja' néh , pu'un éh bara' ngan kekat kelunan , ka' ha' néh , séé' ku' tu' kunah ka'ah kei ? Bé' akeu' tu' Iah éh nena keh nah ne' . Adang Iah pu'un tuai la'o ké' da' , ngan mega' kasut jin gem Néh péh ku' bé' tekep , kenat ha' Yohanes , ha' Paulus nah .
44013026	Ka' ha' Paulus kepéh , O kekat tamen ngan kekat padéé' éh anak-ayam Abraham , ngan kekat kelunan éh tengéé' pohoo' péh éh pu'un seva' Allah , rengah tong jalan lu' omok alaa' urip , pu'un éh lepah avéé' tong kekat uleu' béé .
44013027	Uban kelunan éh mokoo' tong Yérusalem ngan kekat pengoloo' réh , bé' réh jam Yésus juk purip réh , ngan bé' réh nesen kekat ha' lem surat Tuhan éh penurung réh siget Dau Posot . Bang pu'un réh pesukup kekat ha' irah nabi neu' réh pu'un ngukum Yésus .
44013028	Bé' pu'un ineu' éh tekep ke' réh mematai Éh , bang pu'un réh nyohoo' Pilatus ke' néh nyohoo' réh mematai Éh .
44013029	La'o réh maneu' kekat éh benara' réh lem surat Tuhan tong jalan réh maneu' Yésus , boh réh petuhun éh jin kayeu' salib ke' réh modoo' Éh lem tanem .
44013030	Bang pu'un Allah pebetéé' Éh jin patai Néh ,
44013031	ngan irah éh kivu Éh jin tana' Galilia tai Yérusalem nah rai , pu'un réh na'at Éh lem kuraa'-kuraa' dau kepéh , ngan hun iteu' kepéh irah bara' kekat éh ta'an réh nah ngan kekat pohoo' Israel .
44013032	La'ah kenat éh ke' améé' tuai siteu' ke' mé' juk bara' Rengah Jian ngan ka'ah kepéh . Uban rengah iteu' éh pejajii' Allah ngan tepun lu' rai ,
44013033	pu'un Éh lepah pesukup éh ngan uleu' éh anak-ayam réh kepéh , uban pu'un Éh pebetéé' Yésus jin patai Néh . Barei' ha' éh lepah senurat lem surat Masmur tulat duah , ka' éh . Ka'au' éh Anak ké' , dau iteu' Akeu' bara' ngan kekat kelunan Akeu' éh Tamen Ko' , ha' Néh .
44013034	La'ah tong Allah pebetéé' Éh jin patai Néh ke' Néh bé' omok borok , pu'un Allah lepah bara' ka' , Kekat éh pejajii' ké' ngan Daud tong penika ké' ngan néh bé' éh omok paléu , pu'un éh kenat avéé' pelinguh , kenat péh penika ké' tong ka'au' kepéh , ha' Néh .
44013035	Barei' ha' lem jah Masmur éh jah kepéh , ka' éh , Bé' Ka'au' kejeraa' Anak Ko' Éh Ni'ai tai borok , ha' Néh .
44013036	Pu'un Daud kivu pengeloo' Allah kelebéé' néh murip , bang matai éh , ngan tenanem réh éh ngepata kekat tepun néh , ngan pu'un éh borok .
44013037	Bang éh Allah pebetéé' jin patai nah bé' éh borok .
44013038	O kekat tamen ké' ngan kekat padéé' ké' , jian keh jam mu'un , jalan mega' penyala' , inah éh lem ngaran Yésus éh benara' mé' ngan keh .
44013039	La'ah séé'-séé' éh ngelan tong Yésus , pu'un éh pelepu jin kekat penyala' néh . Neu' néh kivu sohoo' lem Surat Musa awah bé' éh omok pelepu .
44013040	Uban néh kenat mavaa' keh jian-jian , dai ka'ah pu'un barei' ha' éh lepah senurat lem surat irah nabi , ka' ha' réh .
44013041	O ka'ah éh lebuau , na'at keh . Tekep ka'ah mapah ngan matai , uban kekat penganeu' Ké' lem urip keh iteu' , bé' keh ngelan éh . Mu'un péh kelunan bara' éh lenaa' mu'un ngan keh , bang bé' keh ngelan éh . Kenat ha' néh , ha' Paulus nah .
44013042	Hun Barnabas rawah Paulus musit jin lamin sebayang nah , pu'un réh menyat roh tuai kepéh nebaraa' réh tong Dau Posot migu maréng .
44013043	Musit réh béé-béé , pinaa' kelunan Yahudi ngan kelunan éh tengéé' pohoo' éh ngabit sebayang réh , pu'un réh kivu Paulus ngan Barnabas . Pu'un roh pané ngan réh nyohoo' réh murip petem lem pengelan tong Tuhan éh pika réh .
44013044	Avéé' tong Dau Posot kepéh nah , kekat irah tong leboo' inah petipun béé ke' réh menéng ha' tebaraa' Tuhan .
44013045	Hun kelunan Yahudi na'at kelunan pinaa' nah tai menéng ha' tebaraa' roh , leko réh na'at éh kenat , pu'un réh ngisaa' ha' tebaraa' Paulus ke' réh pekenyaa' éh .
44013046	Bang Paulus ngan Barnabas makang kenin nebaraa' réh , ka' ha' roh , Tekep ha' tebaraa' Tuhan pu'un benara' mé' ngan keh tenah . Bang uban keh pu'un bet éh awah , seleket keh bara' bé' keh keloo' alaa' urip éh pelinguh , inah améé' juk piso jin keh tai nebaraa' kelunan éh tengéé' pohoo' kepéh .
44013047	Uban pu'un Tuhan nyohoo' améé' nebaraa' éh kenat , ka' ha' Néh , Akeu' maneu' keh barei' rema tong kekat kelunan éh tengéé' pohoo' , dokoo' keh mihin kekat kelunan pah tipo tana' alaa' urip . Kenat ha' Néh ngan mé' .
44013048	Hun irah éh tengéé' pohoo' jin pohoo' Yahudi menéng ha' roh kenat , murung kenin réh . Pu'un réh mejing Tuhan uban ha' tebaraa' Néh . Kekat kelunan éh kevéléé' Tuhan ke' réh alaa' urip éh pelinguh , pu'un réh ngelan tong néh .
44013049	La'ah pu'un ha' tebaraa' Tuhan avéé' tong kuraa'-kuraa' leboo' kepéh .
44013050	Bang pu'un irah Yahudi punyat kenin irah éh pengeja'au tong leboo' inah , kenat péh réh punyat kenin kuraa' redo éh maren , éh bé' pohoo' Yahudi bang éh kivu adet sebayang réh ngan éh seva' Allah . Inah réh punyat kenin kelunan ke' réh peketa Paulus ngan Barnabas ngan bet roh jin leboo' inah .
44013051	Boh roh nepaga' agaa' tana' jin gem roh , seleket roh bara' , irah bé' keloo' alaa' ha' tebaraa' roh . Lakau roh kepéh tai leboo' Ikonium .
44013052	La'ah kekat kelunan tong Antiokia éh ngelan tong Tuhan pu'un réh penoo' neu' Sahéé' Ni'ai ngan murung kenin réh .
44014001	La'ah kenat péh hun Paulus rawah Barnabas pu'un tong leboo' Ikonium éh leboo' kapan . Tai roh tong lamin sebayang Yahudi ke' roh nebaraa' réh lenaa' mu'un , avéé' pinaa' kelunan Yahudi ngan pinaa' kelunan éh tengéé' pohoo' pu'un ngelan .
44014002	Bang kelunan Yahudi éh bé' keloo' ngelan tong Yésus , pu'un réh punyat kenin kelunan éh tengéé' pohoo' ke' réh maneu' kelunan éh ngelan nah .
44014003	Lebéé' roh mokoo' tong leboo' inah , bara' ha' tebaraa' Tuhan ngan makang kenin . Tuhan pekelenaa' kekat éh benara' roh tong penika Néh adang néh teneng , neu' Néh mena' penyukat Néh ngan roh , ke' roh omok maneu' pinaa' arong penganeu' éh ngebéé kenin kelunan .
44014004	Petengéé' kenin irah tong leboo' inah , jelua' réh alaa' tai saa' irah Yahudi , jelua' kepéh alaa' tai rawah lawah nah .
44014005	La'ah kelunan éh tengéé' pohoo' jin pohoo' Yahudi , pemung ngan kelunan éh pohoo' Yahudi , ngan pengeja'au réh , pekua' kenin réh juk maneu' rawah lawah ngan memateu' roh .
44014006	Hun roh jam réh juk maneu' roh kenat , kelap roh tai Listra ngan Derbe leboo' ja'au tong tana' Likaonia , pu'un roh lakau tai siget leboo' tong tana' inah kepéh ,
44014007	ke' roh bara' Rengah Jian tong Yésus ngan réh .
44014008	La'ah tong leboo' Listra pu'un jah kelunan éh mokoo' awah , uban néh paket gem jin lohoo' néh , bé' éh omok lakau .
44014009	La'ah pu'un éh menéng ha' tebaraa' Paulus . La'ah Paulus na'at éh , kejam néh lakei' inah pu'un pengelan ke' néh omok ma'o .
44014010	Boh Paulus kepuh éh , ke' néh pané ngan néh ngan ja'au ha' , ka' ha' néh , Jian ke' nekedéng pejek , ha' néh . Tioo betéé' éh ngan lakau .
44014011	Hun kelunan pinaa' na'at Paulus peka'o éh kenat , pu'un réh bika' lem ha' Likaonia , éh ha' pohoo' réh , ka' ha' réh , Pu'un balei' lepah ngepaléu usah néh pekua' layan kelunan ngan pu'un éh tuai ngan lu' , ha' réh .
44014012	Uban réh seruh Barnabas rawah Paulus nah balei' , irah ngeliwah ngaran roh ka' , Barnabas nah Seus , ngan Paulus nah Hermes .
44014013	Lakei' éh jam dayung , éh kivu balei' Seus , lamin butun nah pu'un tong usit leboo' nah . Iah ngan irah pinaa' juk mena' pengena' réh ngan Barnabas rawah Paulus , pekua' barei' réh mena' pengena' ngan balei' . Uban kenin néh juk mihin kelunan pinaa' peliwa Barnabas rawah Paulus palaa' lakin sapé' ngan anyam bunga' nah .
44014014	Hun Barnabas rawah Paulus jam réh juk maneu' éh kenat tong roh , besau kenin roh , pelapah roh mejéé' pakai roh ngan tioo nekedeu' tai kelunan pinaa' nah . Pu'un roh bika' , ka' ha' roh ,
44014015	Uban ineu' keh maneu' iteu' ? Amo iteu' péh pekua' ka'ah ke' mo . Amo tuai dokoo' mo bara' Rengah Jian ngan keh , dokoo' keh omok piso jin kekat éh bé' omok purip keh iteu' , dokoo' keh omok tavin Allah éh murip , éh pu'un suai langit ngan tana' ngan baa' banget ngan kekat éh lem néh .
44014016	Hun lepah rai pu'un Éh kejeraa' kekat arong kelunan kivu kenin réh tengéé' .
44014017	Na' péh éh kenat , bé' éh bé' pu'un telana' éh bara' tong Néh , uban kekat penganeu' Néh éh jian , inah éh bara' tong Néh . Pu'un retek Néh maneu' taa' ke' Néh purip kekat buaa' éh nena' Néh ngan uleu' . Pu'un éh mena' kekat arong penguman ngan lu' , ngan pu'un éh pepenoo' kenin lu' neu' kekat kemurung Néh , ha' roh ngan réh .
44014018	Na' péh roh pané kenat , si'ik awah la'ah réh bé' peliwa roh .
44014019	La'ah tuai kuraa' kelunan Yahudi jin leboo' Antiokia tong tana' Pisidia ngan jin leboo' Ikonium péh , éh punyat kenin kelunan pinaa' nah kepéh ke' réh memateu' Paulus . Pu'un réh mihit éh musit jin leboo' inah , uban réh seruh éh matai .
44014020	Bang pu'un kelunan éh ngelan tong Tuhan nekedéng tutuh néh , lem réh nekedéng kenat , betéé' éh tai tong leboo' inah kepéh . Barei' sagam Paulus rawah Barnabas tai leboo' Derbe .
44014021	La'ah Paulus rawah Barnabas pu'un bara' Rengah Jian ngan irah leboo' Derbe , ngan pu'un pinaa' kelunan ngelan tong Tuhan kepéh sinah . La'o inah moléé' roh kepéh tai leboo' Listra ngan Ikonium ngan Antiokia tong tana' Pisidia .
44014022	Pu'un roh ngereken kenin kekat kelunan éh ngelan tong Tuhan ngan nyohoo' réh gahang lem pengelan réh . Ka' ha' roh , Adang lu' juk teneng kuraa' arong penusah kelu' omok tai lem nihau Tuhan , ha' roh .
44014023	La'ah pu'un roh ngevéléé' kelunan éh omok maneu' kereja' pelayan tong siget sidang . La'ah kelaset roh sebayang , mejai kekat réh béé ngan Tuhan éh kenelan réh .
44014024	Lakau roh tong tana' Pisidia , pah avéé' tong tana' Pampilia .
44014025	Pu'un roh bara' ha' tebaraa' Tuhan tong leboo' Perga , la'o inah lakau kepéh roh tai leboo' Atalia ,
44014026	ngan jin sinah kepéh boh roh lakau jalan kapen moléé' tai Antiokia sidang éh mejai roh ngan Tuhan lepah nah ke' Allah petubo ngan mihau roh kelebéé' roh maneu' kereja' Néh éh barei' neu' roh inah .
44014027	Hun Paulus rawah Barnabas avéé' tong Antiokia pu'un roh petipun ngan irah tong sidang inah , ke' roh bara' tong jalan Allah pu'un nolong roh , ngan mukap jalan ke' kelunan éh tengéé' pohoo' omok ngelan tong Yésus .
44014028	Lebéé' roh mokoo' tong Antiokia pemung ngan kekat kelunan éh ngelan tong Tuhan .
44015001	La'ah pu'un kelunan jin tana' Yudea tai Antiokia ke' réh nebaraa' irah éh ngelan sinah . Ka' ha' réh , Hun keh bé' sunat kivu sohoo' lem Surat Musa , bé' keh omok alaa' urip dalem Yésus , ha' réh .
44015002	La'ah tengéé' kenin Paulus rawah Barnabas jin kenin irah . Pesakat mu'un roh ngan réh . Uban néh kenat pu'un réh ngevéléé' Paulus ngan Barnabas ngan kuraa' kelunan éh jah jin belah réh , ke' réh nyohoo' réh tai Yérusalem tavin kekat lawah Tuhan ngan irah pengeja'au sidang ke' réh neteng irah kepéh .
44015003	Uban irah sidang nyohoo' réh kenat , lakau réh tai Yérusalem . Belah jalan réh nah , tai réh tong tana' Penisia ngan tana' Samaria ke' réh bara' tong jalan kelunan éh tengéé' pohoo' pu'un piso jin kesa'at réh ngan ngelan tong Tuhan kepéh . Hun réh jam éh kenat , murung mu'un-mu'un kekat irah éh ngelan tong Tuhan .
44015004	Hun Paulus réh teleu' Barnabas avéé' tong Yérusalem , pu'un irah sidang ngan irah lawah Tuhan ngan kekat pengeja'au sidang alaa' réh ngan jian kenin . La'ah pu'un réh teleu' bara' tong jalan Allah pu'un nolong réh lepah nah .
44015005	Bang pu'un jelua' irah Yahudi éh kivu adet Parisi éh ngelan tong Tuhan Yésus , nekedéng ke' réh pané . Ka' ha' réh , Tekep pesunat kekat kelunan inah ngan nyohoo' réh kivu sohoo' lem Surat Musa , ha' réh .
44015006	Kekat lawah Tuhan ngan irah pengeja'au sidang petipun ke' réh seruh tong kekat inah kepéh .
44015007	Lebéé' irah pepané ngan peteteng tong inah , boh Péterus nekedéng ke' néh pané ngan réh , ka' ha' néh , O kekat tamen ngan kekat padéé' ké' , ka'ah jam Allah pu'un ngevéléé' akeu' jin belah keh lepah rai , dokoo' ké' omok tai bara' Rengah Jian ngan kelunan éh tengéé' pohoo' jin pohoo' Yahudi dokoo' réh omok menéng ngan ngelan kepéh .
44015008	La'ah Allah éh jam kenin kekat kelunan , pu'un Éh pekelenaa' adang Néh keloo' kelunan éh tengéé' pohoo' alaa' urip Néh , neu' Néh mena' Sahéé' Ni'ai ngan réh , pekua' éh na' Néh ngan uleu' rai .
44015009	Bé' éh tengéé' ke' penganeu' Néh ngan uleu' , tengéé' ke' éh neu' Néh ngan irah , bang Iah mega' penyala' lu' béé neu' pengelan lu' tong Iah awah .
44015010	Hun néh kenat , uban ineu' keh ngelawan Allah ngan nyohoo' réh barei' bii' éh bahat hun tepun lu' ngan usah lu' tengéé' péh bé' omok bii' éh rai . Hun néh kenat uban ineu' keh nyohoo' réh bii' éh .
44015011	Hun uleu' ngelan adang lu' omok alaa' urip neu' penika Tuhan Yésus awah , kenat péh tong irah éh tengéé' pohoo' kepéh , ha' Péterus .
44015012	Kekat kelunan pinaa' nah mokoo' kelem menéng ha' Barnabas rawah Paulus bara' tong kekat jalan Allah nolong roh maneu' pinaa' arong penganeu' belah kelunan éh tengéé' pohoo' , éh pekelenaa' penyukat Tuhan ngan éh ngebéé kenin kelunan .
44015013	La'o rawah pané , boh Yakub pané kepéh , ka' ha' néh , O kekat pengeja'au ngan kekat padéé' ké' , jian keh menéng ha' ké' .
44015014	Pu'un Simon bara' tong jalan Allah tebai kelunan éh tengéé' pohoo' ke' Néh ngevéléé' kuraa' kekat éh omok anah Nah .
44015015	La'ah kekat iteu' pu'un éh pekua' éh benara' nabi Tuhan sahau , ka' ha' réh ,
44015016	La'o iteu' Akeu' juk tuai kepéh , ha' Tuhan . Lamin Daud éh lepah kuba' , Akeu' juk mejek éh maréng kepéh . Ngan éh lepah tegarai , Akeu' juk tipun éh kepéh , ngan pepejek éh kepéh .
44015017	Kekat kelunan éh tengéé' pohoo' pu'un réh juk pitah Tuhan kepéh , inah éh , kekat pohoo' éh tenebai Ké' dokoo' réh omok anah Ké' .
44015018	Kenat ha' Tuhan bara' ngan kelunan jin bu'un sahau .
44015019	Ka' ha' Yakub kepéh , éh seneruh ké' , mai lu' petusah kelunan éh tengéé' pohoo' éh pu'un ngelan ngan kivu Allah .
44015020	Bang jian lu' nyurat jah surat meta' réh mai réh kuman ka'an éh kenilin éh pengena' kelunan ngan butun , ngan mai réh petuyang , mai réh kuman ka'an éh matai nahat réh batok awah , ngan mai réh kuman dahaa' .
44015021	Uban lepah lebéé' tenéh siget Dau Posot pu'un kelunan purung ha' tebaraa' lem Surat Musa tong lamin sebayang Yahudi , ha' Yakub ngan réh .
44015022	Boh irah lawah Tuhan ngan pengeja'au sidang , ngan irah sidang péh seruh , jian réh ngevéléé' kelunan éh omok kivu Paulus rawah Barnabas tai Antiokia kepéh . Boh réh ngevéléé' Yudas , éh keruwah ngaran néh Barsabas , rawah Silas , inah éh kenelan kekat irah sidang .
44015023	Pu'un réh pekateu' surat jalan rawah , ka' ha' lem surat inah , Surat iteu' jin lawah Tuhan ngan jin pengeja'au sidang ngan jin kekat améé' padéé' keh siteu' . Tabi' ngan kekat padéé' dalem Tuhan éh tengéé' pohoo' éh mokoo' tong leboo' Antiokia ngan tong tana' Siria ngan tong tana' Kilikia péh .
44015024	Pu'un améé' menéng pu'un kuraa' kelunan jin belah améé' lepah tai petusah ngan ngebahat kenin ka'ah neu' kekat ha' tebaraa' réh , bang bé' mé' nyohoo' réh pané kenat .
44015025	Uban néh kenat pu'un améé' petipun siteu' , ngan pekua' kenin mé' seruh , tekep mé' ngevéléé' kelunan éh omok tai ngan keh kepéh , kivu Barnabas rawah Paulus , éh bakéh mé' mu'un .
44015026	Bé' rawah paréé' urip roh lem roh kereja' ngan Tuhan Yésus Kristus éh kenelan lu' .
44015027	Uban néh kenat améé' nyohoo' Yudas ngan Silas tai tavin ka'ah . Rawah omok bara' kekat ha' mé' lem surat iteu' da' .
44015028	Uban Sahéé' Ni'ai ngan améé' péh seruh , bé' tekep mé' nyohoo' keh maneu' éh bé' keh omok maneu' . Bang inah awah sohoo' mé' ngan keh ,
44015029	mai keh kuman ka'an éh peliwa kelunan ngan butun , ngan mai keh kuman dahaa' , ngan mai keh kuman ka'an éh matai nahat réh batok awah , ngan mai keh petuyang . Hun keh kivu kekat éh benara' mé' inah , adang keh jian . Iteu' awah ha' mé' , ha' réh .
44015030	Lakau réh tai Antiokia , sinah réh tebai kekat kelunan éh ngelan petipun ke' réh mena' surat inah ngan réh .
44015031	La'o réh purung surat inah , murung kenin réh , uban rengah inah papung kenin réh .
44015032	La'ah Yudas ngan Silas , rawah péh kevéléé' Tuhan ke' roh bara' ha' tebaraa' Néh ngan kelunan , la'ah kebit ha' tebaraa' roh nebaraa' ngan ngereken kenin kekat padéé' éh sinah .
44015033	Irah éh tuai jin Yérusalem nah , lebéé' réh mokoo' sinah , la'o inah irah padéé' tong Antiokia kejeraa' réh moléé' ngan dawai lakau tai tavin irah éh nyohoo' réh tuai lepah nah .
44015034	Bang Silas mokoo' keto .
44015035	La'ah lebéé' Paulus ngan Barnabas mokoo' tong Antiokia , pu'un rawah ngan irah éh jah kepéh nebaraa' ngan petena' réh tong ha' tebaraa' Tuhan .
44015036	Lebéé' si'ik la'o inah ka' ha' Paulus ngan Barnabas , Jian toh ngeliwet nepah padéé' lu' lem Tuhan tong siget leboo' éh jalan toh tai bara' ha' Tuhan lepah rai , dokoo' toh omok jam kineu' réh kepéh , ha' néh .
44015037	La'ah Barnabas juk mihin Yohanes Markus ngan roh ,
44015038	bang Paulus seruh , bé' tekep mihin éh , uban néh bé' pesukup kereja' néh tong tana' Pampilia lepah nah bang nebet néh roh hun irai pu'un éh moléé' awah .
44015039	Pesakat mu'un Paulus rawah Barnabas , pah avéé' rawah petat lakau . Barnabas mihin Markus ngan néh jalan kapen tai pulau Siprus ,
44015040	ngan Paulus mihin Silas ngan néh . La'o irah sidang nah mejai éh ngan Tuhan dokoo' Tuhan mavaa' éh ,
44015041	lakau roh tai siget leboo' tong tana' Siria ngan tana' Kilikia ke' roh ngereken kenin kelunan tong sidang inah .
44016001	Lakau Paulus tai leboo' Derbe ngan Listra . La'ah pu'un jah kelunan éh ngelan tong Tuhan sinah , ngaran néh Timotius , tinen néh pohoo' Yahudi , la'ah iah péh ngelan , bang tamen néh pohoo' Yunani .
44016002	Timotius senepah kekat padéé' lem Tuhan éh tong leboo' Listra ngan leboo' Ikonium .
44016003	Uban Paulus juk mihin Timotius ngan néh , pu'un éh pesunat éh . Iah maneu' éh kenat uban kelunan Yahudi éh pu'un tong tana' inah jam tamen Timotius nah pohoo' Yunani .
44016004	La'ah hun roh lakau tai leboo' inah , pu'un roh mena' surat éh jin irah lawah Tuhan ngan jin irah pengeja'au sidang tong Yérusalem , ngan irah inah , ngan nyohoo' réh kivu kekat ha' réh lem surat inah .
44016005	Inah jalan kekat sidang pu'un reken lem pengelan réh tong Tuhan ngan siget dau pepit pinaa' kelunan kepéh .
44016006	Lakau réh teleu' inah tong tana' Prigia ngan Galatia , bé' Sahéé' Ni'ai kejeraa' réh tai bara' ha' Tuhan tong Asia .
44016007	Hun réh avéé' déhéé' belah tana' Misia , pu'un réh pitah jalan juk tai jah betah tana' Bitinia , bang bé' Sahéé' Yésus kejeraa' réh tai .
44016008	Uban néh kenat lakau réh kepéh pajau tana' Misia tai Troas , éh leboo' ja'au tong tana' Makedonia .
44016009	Merem inah pu'un éh poléng tong ta'an Paulus . Pu'un éh na'at barei' jah kelunan jin Makedonia éh nekedéng ngan tebai éh , ka' ha' néh , Jian ke' papit tuai tai tana' Makedonia nolong améé' siteu' , ha' néh .
44016010	La'o Paulus na'at kekat inah rii' , boh mé' pitah jalan tai Makedonia , uban kenat péh jalan mé' jam Allah pu'un tebai mé' tai sitai bara' Rengah Jian ngan réh .
44016011	La'ah masek mé' lem kapen peleka jin leboo' Troas mepai tong pulau Samotrake , ngan barei' sagam kepéh papit mé' tai leboo' Neapolis .
44016012	Jin sinah kepéh lakau mé' jalan tana' tai leboo' ja'au Pilipi , Pilipi inah jah leboo' ja'au jin kekat leboo' tong tana' Makedonia . La'ah leboo' Pilipi nah nihau peritah Rum . La'ah duah-teleu' dau mé' mokoo' sinah .
44016013	Tong Dau Posot musit mé' jin leboo' inah tai déhéé' baa' uban mé' seruh barang pu'un péh retek irah Yahudi petipun sinah sebayang . Menyun mé' pané ngan kekat redo éh pu'un sinah .
44016014	Pu'un jah redo éh menéng ha' mé' , ngaran néh Lidia , éh jin leboo' ja'au Tiatira tong tana' Rum . Pu'un redo inah melih livah rep-rep . Pu'un éh seva' Allah , kenin néh pukap ngan Tuhan ke' néh mihau kekat ha' éh benara' Paulus nah .
44016015	Pu'un éh batis pemung ngan kekat irah tong lamin néh . La'o inah pu'un éh tebai mé' , ka' ha' néh , Hun keh seruh akeu' ngelan tong Tuhan mu'un , jian keh tai lamin ké' mokoo' ngan améé' , ha' néh . Gahang mu'un éh tebai' mé' .
44016016	La'ah jah dau tovoo' améé' tai tong jalan kelunan sebayang nah temeu' mé' ngan jah redo éh ripen éh nasek balei' , éh pu'un pengejam omok bara' ineu'-ineu' éh juk pu'un . Pinaa' rigit laa' pengeja'au néh neu' redo inah ngebalei' .
44016017	Pu'un éh kivu Paulus seliko ngan améé' , mejui éh , ka' ha' néh , Kelunan inah maneu' kereja' Allah éh Matek Bau , pu'un réh bara' jalan uleu' kelunan omok alaa' urip éh maréng , ha' néh .
44016018	Kuraa'-kuraa' dau pu'un éh maneu' kenat , pah avéé' Paulus tusah kenin menéng éh kenat , pelapah pupah Paulus ke' néh meta' balei' nah , ka' ha' néh , Dalem ngaran Yésus Kristus akeu' nyohoo' ke' pega' , ha' néh . Tioo pega' balei' nah .
44016019	Hun pengeja'au redo inah jam éh bé' omok alaa' rigit pinaa' kepéh uban balei' nah lepah pega' , pelapah réh ngamit Paulus ngan Silas ke' réh menat roh tavin pengeja'au peritah tong retek pegawa déhéé' jalan pebelih .
44016020	Pu'un réh mihin roh tavin pengeja'au tong leboo' ja'au Pilipi nah , éh maneu' kereja' peritah Rum , ka' ha' réh , Rawah iteu' kelunan Yahudi , pu'un roh petusah leboo' uleu' .
44016021	Pu'un rawah bara' tong kuraa' kekat adet éh tengéé' jin adet améé' éh lem nihau Rum , bé' mé' omok alaa' ngan kivu adet éh jah éh benara' roh nah , ha' réh .
44016022	Pinaa' kelunan maneu' Paulus ngan Silas . Boh irah éh kereja' ngan peritah Rum nah mejéé' pakai roh , ngan nyohoo' kelunan mipok roh .
44016023	Pinaa' koléé' réh mipok roh , la'o inah irah bet roh lem lamin tutup , ngan nyohoo' pengeja'au éh mavaa' lamin tutup mavaa' roh mu'un-mu'un .
44016024	Uban sohoo' réh kenat , pu'un éh masek roh lem lamin tutup tong retek éh dilem mu'un ngan ke' néh natip gem roh palaa' kayeu' .
44016025	Bang belu'an merem Paulus rawah Silas sebayang ngan nyanyi mejing Allah , kekat kelunan éh tong lamin tutup menéng ha' roh .
44016026	Tioo pu'un tegen tana' éh ja'au mu'un , éh ngusii' kekat lihei' lamin tutup nah . Pelapah kekat usit tapé pukap tengéé' , ngan kekat jeret irah éh tenutup réh nah pu'un pega' .
44016027	Tioo to'ot lakei' pengeja'au éh mavaa' lamin tutup nah , ngan na'at kekat usit tapé lamin nah pu'un pukap , iah seruh kelunan éh tenutup néh nah lepah kelap . Boh éh menat po'é néh ke' néh juk mematai iah ke' .
44016028	Bang Paulus bika' ngan ja'au ha' , ka' ha' néh , Mai ke' mematai ka'au' ke' , uban kekat améé' béé to de' ke' siteu' , ha' néh .
44016029	La'ah pengeja'au nah tebai réh tuai mihin titui ke' néh tioo nekedeu' tai masek . Riyet éh tioo pegup tong jumen Paulus rawah Silas .
44016030	La'ah iah mihin roh musit ke' néh neteng roh , ka' ha' néh , O lakei' ja'au , ineu' éh tekep ké' maneu' dokoo' ké' omok alaa' urip , ha' néh .
44016031	La'ah ka' ha' roh ngan néh , Ngelan tong Tuhan Yésus boh ke' omok alaa' urip , kenat péh kekat irah tong lamin ko' , ha' roh .
44016032	Boh roh bara' ha' Tuhan ngan néh , kenat péh ngan kekat irah éh pu'un tong lamin néh kepéh .
44016033	Tovoo' merem inah péh pu'un éh mihin roh ngan pohéé' suhat roh , boh éh batis pemung ngan kekat kelunan tong lamin néh .
44016034	La'ah pu'un éh mihin Paulus rawah Silas taket tong lamin néh ke' néh mena' ka'an ngan roh . Murung kenin néh , kenat péh kekat irah tong lamin néh uban pengelan réh tong Allah .
44016035	Dau ngivun sagam pengeja'au tong leboo' Pilipi éh maneu' kereja' peritah Rum nyohoo' pengeja'au tong lamin tutup ngelepu roh .
44016036	Boh éh tai bara' kenat ngan Paulus , ka' ha' néh , pu'un peritah nyohoo' ku' ngelepu koh ri' de' . Hun néh kenat ngelajam koh lakau da' , ha' néh ngan roh .
44016037	Bang ha' Paulus ngan réh , amo iteu , lem nihau irah Rum amo bé' pu'un maneu' sala' ineu'-ineu' bang amo lepah nipok tong jumen kelunan pinaa' ngan nasek lem lamin tutup . Hun iteu' kepéh irah juk nyohoo' amo musit ngan selem-selem , bé' amo keloo' . Irah pengeja'au jin peritah Rum inah tengéé' tekep tuai ke' réh pepusit mo .
44016038	La'ah irah éh mavaa' lamin tutup , bara' ha' roh nah ngan pengeja'au éh maneu' kereja' peritah Rum . Hun pengeja'au peritah jam Paulus rawah Silas nah lem nihau irah Rum , medai réh kepéh .
44016039	Pelapah réh tai menyat jian ngan Paulus rawah , ngan mihin roh musit jin lamin tutup . La'o inah boh pengeja'au nah menyat roh piso jin leboo' inah .
44016040	Musit roh jin lamin tutup tioo tai lamin Lidia . Sinah roh temeu' ngan kekat padéé' lem Tuhan , la'ah pu'un roh nebaraa' réh ke' roh ngereken kenin réh . La'o inah lakau roh kepéh .
44017001	Lakau Paulus ngan Silas lapah tong leboo' ja'au Ampipolis ngan Apolonia , tai Tesalonika leboo' ja'au . La'ah tong leboo' inah pu'un lamin sebayang Yahudi .
44017002	Barei' kemalai Paulus , tai éh tong lamin sebayang nah . La'ah teleu' batang Dau Posot pu'un éh pepané ngan peteteng tong ha' lem surat Tuhan .
44017003	Iah bara' éh lenaa' mu'un , adang éh tekep Kristus keta ngan betéé' jin patai Néh . Ka' ha' néh , Yésus éh benara' ké' ngan keh , adang néh Iah ké' éh Kristus , ha' néh .
44017004	La'ah jin belah réh pu'un jelua' kelunan éh ngelan tong Tuhan Yésus kepéh éh tai pemung ngan Paulus rawah Silas , kenat péh pinaa' kelunan éh pohoo' Yunani éh seva' Allah , irah péh ngelan tong Tuhan Yésus kepéh , kenat péh kuraa' redo éh maren .
44017005	Bang irah Yahudi sakit kenin ngan leko tong irah éh ngelan nah . Tai réh tebai kuraa' kelunan sa'at éh murip awah tong jalan pebelih , ke' irah inah maneu' roh kepéh . La'ah irah punyat kenin kekat kelunan tong leboo' inah , pah avéé' réh béé tai nutuh lamin Yason ke' réh pitah Paulus rawah Silas ke' réh mihin roh musit tavin kelunan pinaa' nah .
44017006	Uban réh bé' jam semah rawah pu'un , irah tioo ngamit Yason ngan kuraa' usah padéé' lem Tuhan kepéh , ke' réh menat réh tai peritah tong leboo' inah . Bika'-bika' réh , ka' ha' réh , Kelunan éh petusah kelunan tong leboo' semah-semah réh tai , pu'un réh tong leboo' uleu' kepéh ngan petusah uleu' siteu' .
44017007	Pu'un Yason papung roh ngan alaa' roh tong lamin néh . Kekat irah béé ngelawan raja' lu' , uban ha' réh , pu'un jah raja' éh jah kepéh ngaran Néh Yésus , ha' réh ngan peritah .
44017008	La'ah neu' ha' réh kenat nah , kelunan pinaa' ngan irah peritah tong leboo' inah betéé' kenin ngan tusah mu'un-mu'un .
44017009	Irah peritah nah nyohoo' Yason ngan irah éh jah kepéh mena' rigit éh telana' réh bé' réh juk petusah réh kepéh , la'o inah irah ngelepu réh .
44017010	Hun talum merem inah kekat padéé' dalem Tuhan nyohoo' Paulus ngan Silas tai leboo' ja'au Berea . Avéé' sitai tai roh tong lamin sebayang Yahudi .
44017011	La'ah irah tong Berea nah , bé' réh mahéng kenin barei' irah éh tong Tesalonika , murung réh menéng ha' tebaraa' Tuhan . Siget dau mekat réh purung surat Tuhan ke' réh omok jam hun néh pu'un mu'un barei' éh benara' Paulus ngan réh .
44017012	Pinaa' kelunan jin belah réh éh ngelan kepéh , kenat péh pinaa' redo Yunani éh maren ngan pinaa' lakei' éh pohoo' Yunani ngelan kepéh .
44017013	Hun kelunan Yahudi éh tong Tesalonika jam Paulus pu'un bara' ha' tebaraa' Tuhan ngan kelunan tong Berea , tai réh sinah kepéh , ngan punyat kenin ngan petusah kelunan pinaa' éh sinah kepéh .
44017014	Pelapah padéé' dalem Tuhan nyohoo' Paulus tai baa' banget , bang Silas rawah Timotius mokoo' keto tong Berea .
44017015	Kelunan éh mihin Paulus patet éh avéé' tong leboo' Atena , boh réh moléé' tai Berea kepéh bara' ha' Paulus ngan Silas rawah Timotius nyohoo' roh rigah tai ngan néh .
44017016	Kelebéé' Paulus mokoo' mena rawah tong Atena éh leboo' ja'au , mujah kenin néh na'at kekat butun éh penakai réh tong leboo' ja'au nah .
44017017	Boh éh tai tong lamin sebayang Yahudi ke' néh nebaraa' ngan petena' irah Yahudi , ngan irah éh tengéé' pohoo' péh éh pu'un seva' Allah . Kenat péh tai éh tong jalan pebelih , siget-siget dau pu'un éh nebaraa' ngan petena' réh sinah .
44017018	Pu'un kelunan kepéh éh guru tong adet Epikuros ngan Stoa éh pepata' ha' ngan Paulus . Ka' ha' jelua' réh , Kineu' kelunan inah éh palui , ineu' ha' tebaraa' éh juk benara' néh , ha' réh . Ka' ha' jelua' kepéh , Iah pu'un bara' tong kuraa' balei' ngan adet éh tengéé' kepéh , ha' réh . Pu'un réh pané kenat uban Paulus nebaraa' réh tong Rengah Jian tong Yésus ngan tong pengebetéé' néh kepéh .
44017019	La'ah irah mihin Paulus tai tong Miting Areopagus , ka' ha' réh , Keloo' mé' menéng ha' tebaraa' ko' éh maréng .
44017020	Uban éh benara' ko' nah , bé' mé' malai menéng éh , uban néh kenat améé' juk jam kekat sin tong tebaraa' inah , ha' réh .
44017021	Éh ke' réh kenat ha' uban kelunan Atena ngan irah éh jin jah éh mokoo' sinah keloo' mu'un-mu'un réh pané ngan menéng tong kekat rungen éh maréng , bé' pu'un kenin réh tai jah .
44017022	Nekedéng Paulus tong jumen irah éh Petipun tong Areopagus ke' néh bara' ngan réh , ka' ha' néh , O kelunan Atena , kejam ké' ka'ah mekat kivu kuraa' arong adet .
44017023	Uban tovoo' ké' lakau tong leboo' keh , ta'an ké' kekat rungen éh seneva' keh , ngan ta'an ké' jah jalan peliwa , ka' éh senurat tong néh , Ngan jah Allah éh bé' kejam kelunan , ha' néh . Bé' ka'ah jam ineu' éh seneva' keh inah , bang akeu' éh jam Éh , inah ke' ké' juk bara' éh ngan keh kepéh .
44017024	La'ah Allah pu'un suai tana' ngan kekat éh lem néh , Iah éh pengeja'au tong seruga ngan tong tana' péh , bé' Éh mokoo' tong lamin éh senuai ojoo' kelunan ,
44017025	bé' pu'un pengekurang Néh ke' uleu' kelunan omok pesukup éh , uban Iah tengéé' mena' urip ngan laset ngan kekat ineu'-ineu' ngan uleu' kelunan .
44017026	Jin jah kelunan Iah suai siget arong kelunan pah tipo tana' kepéh . Iah ngevéléé' kekat sioo' pengurip réh ngan petulat tana' jalan pengokoo' réh .
44017027	Iah jam maneu' éh kenat dokoo' réh pitah ngan lumang jam Éh . Bang bé' Allah juu' jin uleu' .
44017028	Uban pu'un jah ha' éh bara' ka' , Dalem Iah uleu' murip ngan gusii' ngan pu'un tong tana' iteu' , ha' nah . Barei' ha' irah jin belah keh éh jam mipet , ka' ha' réh , Uban uleu' péh anak Néh , ha' réh .
44017029	La'ah uban uleu' éh anak Allah , bé' tekep lu' seruh layan Allah pu'un barei' layan butun mas ngan pirek éh senuai réh , ngan bateu' éh kebeteu' réh neu' pengejam réh suai éh awah .
44017030	Bé' Allah mihau kekat penganeu' kelunan hun réh bé' jam sahau ke' Néh ngukum réh , bang hun iteu' Iah nyohoo' kekat kelunan semah-semah péh piso jin kesa'at réh kepéh .
44017031	Iah pu'un netap jah dau dokoo' Néh petuneng kekat kelunan tong tana' , teneng éh petuneng Néh . Iah petuneng réh neu' jah kelunan éh lepah kevéléé' Néh . Iah lepah maneu' jah telana' dokoo' kekat kelunan omok jam Iah juk petuneng réh , inah éh , uban Néh pebetéé' kelunan inah jin patai Néh , ha' néh .
44017032	Hun irah menéng ha' Paulus bara' tong pengebetéé' kelunan matai , pu'un jelua' réh pesanyaa éh awah , bang ka' ha' jelua' kepéh , Améé' juk menéng ha' ko' bara' tong iteu' temurei' kepéh , ha' réh .
44017033	La'o inah musit Paulus jin petipun nah .
44017034	Pu'un jelua' kelunan alaa' saa' Paulus ngan ngelan tong Tuhan Yésus . La'ah jelua' irah éh ngelan nah , Dionisius , éh jin irah tong miting Areopagus , ngan jah redo ngaran néh Damaris , ngan pu'un irah éh jah kepéh .
44018001	La'o inah lakau Paulus jin leboo' Atena tai Korintus leboo' ja'au tong tana' Yunani .
44018002	Sinah éh temeu' ngan jah kelunan Yahudi ngaran néh Akwila , pohoo' néh jin tana' Pontus . Akwila nah ngan do néh Priskila rawah inah avéé' maréng tong Korintus jin tana' Italia , uban pu'un raja' Klaudius nyohoo' kekat kelunan Yahudi piso jin leboo' Rum . La'ah tai Paulus tavin roh ,
44018003	mokoo' ngan kereja' ngan roh uban kemalai kereja' néh pekua' kereja' rawah inah , inah éh , tukeng maneu' lamin jin livah .
44018004	Siget Dau Posot Paulus nebaraa' réh lem lamin sebayang Yahudi ke' néh pekejam kelunan Yahudi ngan irah pohoo' Yunani péh tong Yésus .
44018005	Hun Silas rawah Timotius avéé' jin tana' Makedonia , bé' Paulus kereja' kepéh , bang siget dau pu'un éh nebaraa' irah Yahudi tong tebaraa' Tuhan , ngan bara' adang Yésus Iah éh Kristus .
44018006	Bang hun irah ngelawan ngan pané ngesa'at ngaran néh , pu'un éh nepaga' agaa' tana' jin pakai néh ke' néh maneu' irah ke' . Ka' ha' néh , Hun keh tawang , neu' kenin ka'ah ke' ka'ah tawang , bé' éh keneloo' ké' kenat . Hun iteu' akeu' juk tai nebaraa' kelunan éh tengéé' pohoo' kepéh , ha' néh .
44018007	Piso éh jin réh ke' néh tai lamin Titius Yustus , kelunan éh tengéé' pohoo' jin pohoo' Yahudi ngan éh seva' Allah , lamin néh tepih tong lamin sebayang Yahudi .
44018008	La'ah Krispus éh pengeja'au tong lamin sebayang Yahudi nah , ngan kekat irah tong lamin néh , pu'un réh ngelan tong Tuhan Yésus , kenat péh pinaa' kelunan jin leboo' Korintus éh menéng ha' Paulus , pu'un réh ngelan ngan batis kepéh .
44018009	Jah merem Tuhan pané ngan Paulus lem éh poléng ta'an néh , ka' ha' Néh , Mai ke' medai , jian ke' pané ngan réh , mai ke' ma'o nebaraa' réh
44018010	uban Akeu' pu'un ngan ko' . La'ah bé' pu'un jah usah éh omok peketa ngan ngesakit ke' , uban pinaa' kelunan tong leboo' iteu' éh omok anah Ké' kepéh , ha' Tuhan ngan Paulus .
44018011	La'ah Paulus mokoo' sinah jah ta'un nem laséh kelebéé' ke' néh bara' ha' tebaraa' Tuhan ngan réh .
44018012	La'ah hun réh ngevéléé' Galio ke' néh pengeja'au Rum tong tana' Yunani , irah Yahudi pakat ngelawan Paulus ke' réh ngamit éh ngan mihin éh tai jalan besara' .
44018013	Ka' ha' réh , Kelunan iteu' menat kenin kelunan pinaa' nah ke' réh seva' Allah , bang kivu jalan éh tengéé' jin ha' tebaraa' Musa , ha' réh .
44018014	Hun Paulus juk pané , boh Galio pané ngan kelunan Yahudi , ka' ha' néh , O kelunan Yahudi , hun pu'un sala' ngan kesa'at éh sa'at mu'un éh neu' kelunan iteu' , omok akeu' kebit kenin ngan menéng ha' keh .
44018015	Bang hun keh juk pesala' éh uban neu' ha' tebaraa' néh , ngan neu' néh bara' ngaran éh jah , ngan bara' tong adet keh tengéé' , ka'ah tengéé' petuneng éh , bé' akeu' omok seruh éh , ha' Galio nah .
44018016	Boh éh pekelap réh jin jalan besara' .
44018017	La'ah irah pinaa' nah ngamit Sostenes , pengeja'au tong lamin sebayang Yahudi , ke' réh mipok éh déhéé' lamin besara' . Bang bé' sapét si'ik péh Galio pegunah réh maneu' éh kenat .
44018018	La'ah Paulus mokoo' lebéé' si'ik tong Korintus pemung ngan kelunan éh ngelan . La'o inah lakau éh jalan kapen tai tana' Siria mihin Priskila ngan Akwila . Hun néh pu'un tong leboo' Kengkrea bé' jak éh peleka tai tana' Siria , uban sukup kelebéé' néh tong ha' jajii' néh ngan Allah lepah nah , boh Paulus memerit ulun néh .
44018019	Hun réh teleu' avéé' tong Épesus éh leboo' ja'au , boh Paulus piso jin rawah kepéh , tai éh tong lamin sebayang Yahudi ke' néh bara' ngan petena' réh .
44018020	Irah menyat éh mokoo' lebéé' si'ik kepéh ngan réh sinah , bang bé' éh omok kenat .
44018021	Hun néh bara' tabi' pu'un éh bara' ka' ngan réh , Hun néh lem pengeloo' Allah adang akeu' juk tuai kepéh , ha' néh . Lakau éh kepéh jalan kapen jin Épesus .
44018022	Hun néh avéé' tong leboo' Kaisarea , boh éh jalan tana' tai Yérusalem ke' néh bara' tabi' ngan sidang sinah . La'o inah lakau éh jalan tana' kepéh tai leboo' Antiokia .
44018023	Lebéé' si'ik éh mokoo' sinah , boh éh lakau kepéh tai siget leboo' tong tana' Galatia ngan Prigia , ke' néh ngereken kenin kekat kelunan éh ngelan tong Tuhan .
44018024	La'ah pu'un jah kelunan Yahudi ngaran néh Apolos , lohoo' néh tong leboo' Aleksandria , tuai éh tong Épesus . Kelunan inah jam pané ngan malai mu'un éh tong kekat tebaraa' lem surat Tuhan .
44018025	Pu'un éh lepah pekalai tong jalan Tuhan , mekat mu'un éh nebaraa' kelunan tong kekat ha' tebaraa' tong Yésus , bang tong batis éh benara' Yohanes awah éh kejam néh .
44018026	La'ah makang kenin néh nebaraa' réh tong lamin sebayang Yahudi . Bang hun Priskila ngan Akwila menéng ha' tebaraa' néh , boh roh alaa' éh ke' roh pesukup ha' tebaraa' éh mepai bé' kejam néh tong jalan kelunan omok alaa' urip jin Allah .
44018027	Apolos nah juk tai tana' Yunani , boh irah éh ngelan tong Tuhan éh pu'un tong Épesus nah maneu' jah surat ngan kekat padéé' dalem Tuhan nyohoo' réh alaa' éh . Hun néh avéé' sitai gahang kenin néh nolong kelunan éh pu'un ngelan neu' penika Tuhan ngan réh .
44018028	Uban neu' pengejam néh pu'un éh nyopéé' kelunan Yahudi tong jumen kelunan pinaa' tong réh pepatai ha' , neu' néh nojoo' kuraa'-kuraa' ha' jin surat Tuhan éh bara' mu'un , adang Yésus nah Iah éh Kristus .
44019001	Hun Apolos pu'un tong leboo' Korintus , lakau Paulus tong tana' Asia dayah leboo' Épesus pah avéé' néh avéé' tong Épesus . Sinah éh temeu' ngan kelunan éh ngelan tong Tuhan ,
44019002	boh éh neteng réh , ka' ha' néh , Kineu' keh , pu'un keh alaa' Sahéé' Ni'ai hun keh ngelan rai , ha' néh . Ha' réh mipa éh , Bé' améé' pu'un menéng ha' réh bara' tong Sahéé' Ni'ai , ha' réh .
44019003	Ka' ha' Paulus kepéh , Hun réh ngebatis keh rai kivu jalan batis mah keh benatis réh , ha' néh . Ha' réh , Kivu jalan batis éh benara' Yohanes , ha' réh .
44019004	Ka' ha' Paulus kepéh , pu'un Yohanes ngebatis kelunan éh piso jin kesa'at réh , ngan pu'un éh nyohoo' pohoo' Yahudi tekep réh ngelan tong Iah éh juk tuai la'o iah , inah éh ngelan tong Yésus , ha' Paulus ngan réh .
44019005	Hun réh menéng éh kenat , boh réh batis lem ngaran Tuhan Yésus kepéh .
44019006	Pu'un Paulus mapai ojoo' néh bau réh ngan Sahéé' Ni'ai tuai tong réh , pelapah irah pané lem kuraa' arong ha' éh tejeu' ngan pané kepéh tong ha' tebaraa' Tuhan .
44019007	Ngioo' kekat irah inah jah poloo' duah usah .
44019008	La'ah tai Paulus tong lamin sebayang Yahudi , ngan makang kenin néh nebaraa' réh avéé' teleu' laséh kelebéé' ke' néh pekejam réh tong Allah éh pengeja'au .
44019009	Bang jelua' réh mahéng kenin , ngan bé' keloo' ngelan . Pu'un réh bara' jalan Tuhan omok mena' urip nah , sa'at mu'un éh , ha' réh ngan kelunan pinaa' nah . Boh Paulus piso jin réh ke' néh mihin kekat kelunan éh ngelan tong Tuhan pemung ngan néh . La'ah siget dau tai éh tong sekulah Tiranus , ke' néh mihin réh peteteng tong ha' tebaraa' Tuhan sinah .
44019010	Duah ta'un kelebéé' néh maneu' kenat , avéé' kekat kelunan éh mokoo' tong tana' Asia pu'un menéng ha' Tuhan , kenat péh irah Yahudi ngan irah éh tengéé' pohoo' péh .
44019011	La'ah neu' penyukat Allah Paulus pu'un maneu' kuraa' penganeu' éh tejeu' ta'an réh ,
44019012	avéé' irah alaa' osoo' ojoo' néh ngan pakai néh ke' réh mena' éh ngan kelunan sakit , beleka' kesakit réh ngan kekat balei' péh tioo pega' jin réh .
44019013	Bang pu'un kelunan Yahudi éh jam ngedayung , lakau semah-semah péh ke' réh bet balei' , irah tupat pakai ngaran Tuhan Yésus ke' réh juk bet balei' palaa' ngaran inah bang bé' réh omok . Ka' ha' réh ngan balei' , Akeu' nyopéé' keh dalem ngaran Yésus éh benara' Paulus , ha' réh .
44019014	Tujuu' usah réh maneu' kenat , tamen réh Skewa jah pengeja'au imam .
44019015	Bang ka' ha' balei' nah mipa réh , Kejam ké' Yésus ngan kejam ké' Paulus nah , bang ka'ah iteu' séé' keh , ha' balei' nah .
44019016	Boh kelunan éh nasek balei' nah nayuu' réh ngan nyopéé' réh , avéé' réh kelap jin lamin néh pega' pakai réh ngan suhat usah réh neu' kelunan éh nasek balei' nah .
44019017	Kekat kelunan Yahudi ngan irah éh tengéé' pohoo' éh mokoo' tong Épesus menéng rengah inah , pu'un réh medai mu'un , ngan ngaran Tuhan Yésus pu'un ja'au kepéh .
44019018	La'ah pinaa' kelunan éh ngelan tong Tuhan tuai bara' tong kekat penganeu' réh éh sa'at .
44019019	Kelunan éh lepah jam ngedayung mihin kekat éh penakai réh ngedayung ke' réh motong éh tong jumen kekat kelunan béé . Iah purung kekat belih surat éh penakai réh dayung nah , lemah poloo' ibu rigit pirek .
44019020	Kenat jalan ha' tebaraa' Tuhan pepit ngan tai gahang kepéh .
44019021	La'o inah kepéh Paulus juk lakau tai tana' Makedonia ngan tana' Yunani , ngan jin sinah kepéh tai Yérusalem , ka' ha' néh , Hun ké' omok avéé' sinah adang akeu' juk tai leboo' Rum kepéh , ha' néh .
44019022	La'ah pu'un éh nyohoo' duah usah éh nolong éh , Timotius rawah Erastus tai Makedonia , usah nah mokoo' jak tong tana' Asia .
44019023	Sioo' inah péh pu'un tusah ja'au tong Épesus naneu' ha' tebaraa' tong Yésus .
44019024	Pu'un jah kelunan ngaran néh Demetrius , éh tukeng pirek éh maneu' lamin pirek éh pekua' layan lamin jalan réh seva' Artemis , jah redo balei' . La'ah neu' kereja' réh kenat pinaa' kelunan éh tukeng pirek alaa' pengekaya' .
44019025	La'ah pu'un Demetrius nah tebai kekat kelunan tukeng , ngan irah éh jah éh maneu' kereja' pekua' inah petipun , ka' ha' néh ngan réh , O kekat bakéh , adang ka'ah jam neu' kereja' lu' kenat inah jalan lu' alaa' pengekaya' .
44019026	Inah kepéh ka'ah jam tong kekat penganeu' Paulus nah . Pu'un éh bara' butun éh senuai kelunan bé' pu'un ineu'-ineu' gunah néh , bé' pu'un penyukat lem néh . Neu' néh pané kenat , inah iah menat kenin kelunan pinaa' ke' sadat réh bé' keloo' pakai inah kepéh , kenat péh tong leboo' Épesus kenat péh tong tana' Asia .
44019027	Medai lu' dai kereja' lu' inah béé , ngan inah kepéh , lamin jalan réh seva' Artemis , jah redo balei' éh matek bau , bé' kelunan pegunah éh kepéh , adang réh ngera' éh jin kekat pengaren néh , balei' inah néh éh seneva' kekat irah tong tana' Asia ngan pah tipo tana' péh , ha' Demetrius nah .
44019028	Hun réh menéng ha' néh pané kenat , pana kenin réh , merek mu'un réh kepéh , ka' ha' réh bika' , Artemis éh matek maren éh seneva' kelunan Épesus , ha' réh .
44019029	Pana kenin réh béé , pah avéé' kemerek inah avéé' tong kekat kelunan tong leboo' inah kepéh . Kelunan pinaa' nah ngamit Gayus ngan Aristarkhus , rawah éh jin tana' Makedonia éh kivu Paulus lem pengelakau néh . Irah tioo menat roh masek lem lamin jalan réh seminga' ngan sayau , ke' réh maneu' roh sinah .
44019030	Paulus péh juk masek belah kelunan pinaa' nah , bang irah éh ngelan tong Tuhan bé' réh kejeraa' éh tai .
44019031	Kenat péh kuraa'-kuraa' irah éh kereja' ngan peritah jin Asia éh bakéh Paulus , meta' éh , mai éh makang kenin tai lamin jalan réh seminga' ngan sayau nah .
44019032	Kelebéé' inah bika'-bika' kekat kelunan , jelua' pané barei' iteu' , ngan jelua' pané barei' inah , uban kelunan pinaa' nah bé' jam uban ineu' réh petipun kenat .
44019033	Irah Yahudi nyohoo' jah kelunan ngaran néh Aleksander tai tong jumen réh pané ngan réh . Hun réh na'at éh kenat jelua' réh seruh lakei' inah éh pebetéé' kenin réh ke' réh pepaneu' kenat , kelem réh . Aleksander mapat ojoo' néh juk pané ngan kelunan pinaa' nah ,
44019034	bang hun réh jam éh kelunan Yahudi , bika' réh béé-béé avéé' duah jam kelebéé' , ka' ha' réh , Artemis éh matek maren éh seneva' kelunan Épesus , ha' réh .
44019035	La'ah jah kelunan éh kereja' tong lamin peritah tong leboo' inah ngejian kenin kelunan pinaa' nah , ka' ha' néh , O kelunan Épesus , kekat kelunan jam uleu' tong leboo' Épesus éh mihau lamin jalan réh seva' Artemis éh maren , kenat péh tong bateu' éh pelohoo' jin seruga éh pekua' layan Artemis .
44019036	Bé' pu'un séé'-séé' éh omok nyakat ngan bara' bé' éh pu'un kenat . Uban néh kenat dawai kenin keh , mai keh tioo maneu' ineu'-ineu' .
44019037	Uban pu'un keh mihin rawah inah tuai , bang bé' rawah nekau jin lamin butun ngan bé' roh pesalut iah éh seneva' lu' .
44019038	Hun Demetrius ngan kekat kelunan éh kereja' ngan néh juk bara' sala' séé'-séé' péh , jian irah tai lamin besara' nah awah , uban pu'un kelunan sinah éh jam petuneng kekat ha' réh .
44019039	Bang hun keh pitah ineu'-ineu' éh tengéé' jin iteu' , jian keh memekat ha' inah tong petipun kekat kelunan .
44019040	Uban medai lu' peritah ngukum lu' neu' kekat éh pu'un dau iteu' , uban kekat kelunan pu'un nyelatuu' awah merek ngan pana kenin . Bé' pu'un ineu' éh kelu' omok bara' tong jalan néh , ngan ineu' tuman néh éh kelu' kenat , ha' lakei' peritah nah .
44019041	La'o néh pané kenat pu'un éh nyohoo' réh moléé' .
44020001	Hun penusah inah lepah ma'o , pu'un Paulus tebai kekat kelunan éh ngelan tong Tuhan ke' néh ngereken kenin réh ngan bara' tabi' ngan réh teka néh lakau . Boh éh lakau kepéh tai tana' Makedonia .
44020002	Lakau éh tai siget leboo' tong tana' inah ke' néh ngereken kenin réh neu' kuraa'-kuraa' ha' tebaraa' néh . La'o inah lakau éh tai tana' Akhaya kepéh ,
44020003	pu'un éh mokoo' ngan réh sinah teleu' laséh kelebéé' . Hun néh teven juk peleka tai tana' Siria , iah jam irah Yahudi pakat juk maneu' éh kepéh , pelapah éh moléé' murin pajau jin tana' Makedonia .
44020004	La'ah Sopater anak Pirus éh jin leboo' Berea kivu éh , kenat péh Aristarkhus rawah Sekundus , éh jin Tesalonika leboo' ja'au , ngan Gayus jin Derbe leboo' ja'au , ngan Timotius réh teleu' Tikhikus ngan Tropimus , jin tana' Asia .
44020005	Pu'un réh lakau jalan tana' tai tenah mena améé' tong Troas leboo' ja'au déhéé' baa' banget .
44020006	La'o Dau Ja'au Roti éh bé' pu'un tawan pekevat inah , lakau mé' jalan kapen jin Pilipi . Lemah dau la'o inah avéé' mé' tong leboo' Troas , sinah mé' mokoo' jah batang migu kelebéé' .
44020007	Dau migu inah , tovoo' mé' pelelong kuman ngan sebayang , pu'un Paulus nebaraa' réh , kebit ha' tebaraa' néh avéé' lepok merem , uban néh juk lakau kepéh dau rema da' .
44020008	Pu'un pinaa' pelita' tong lamin éh saa' bau éh jalan mé' petipun nah .
44020009	La'ah jah lakei' lemanai ngaran néh Eutikhus , pu'un éh menyun tong sikan lamin . Uban Paulus pané lebéé' , iah nuro' tioo jenek mu'un ga' néh iah pelohoo' tai tana' jin tevan lamin éh keteleu' nah . Hun réh metéé éh iah lepah matai .
44020010	Pelapah Paulus tuhun makung ngan mikop éh , ka' ha' néh , Mai keh besau kenin uban pu'un laset néh keto , ha' néh ngan réh .
44020011	La'o inah Paulus taket kepéh boh éh petulat roti ngan irah pemung kuman . La'o inah lebéé éh pané ngan réh , pah avéé' maten dau musit boh éh peleka .
44020012	La'ah pu'un réh alaa' lakei' lemanai ri' moléé' , murip éh , jian kenin irah béé .
44020013	Lakau mé' tenah jalan baa' tai leboo' Asos , ke' mé' juk alaa' Paulus jin Asos nah , uban ha' néh bu'un iah juk lakau jalan tana' avéé' sinah .
44020014	Hun Paulus avéé' tong leboo' Asos , améé' alaa' éh masek lem kapen lakau kepéh tai leboo' Metilene .
44020015	Jin sinah améé' lakau kepéh ngan dau rema inah avéé' mé' tong pulau Khios , dau rema inah kepéh avéé' mé' tong Samos , jah dau la'o inah kepéh avéé' mé' tong Miletus .
44020016	La'ah Paulus memekat kenin néh ke' néh lakau pajau jin Épesus' dai néh lebéé' mokoo' tong tana' Asia . Iah juk ngerigah avéé' tong Yérusalem , bé' jak dau Pentakosta .
44020017	Jin Miletus Paulus nyohoo' kelunan tai Épesus tebai kekat pengeja'au sidang tuai temeu' ngan néh sinah .
44020018	Hun kekat kelunan inah tuai , boh éh bara' ngan réh , ka' ha' néh , Ka'ah jam tong kekat kereja' ké' ngan barék ké' belah keh jin dau bu'un ké' avéé' tong tana' Asia iteu' rai .
44020019	La'ah dawai kenin ké' avéé' baa' maten ké' musit ku' kereja' ngan Tuhan rai , uban pinaa' arong penusah ké' neu' irah Yahudi éh pakat maneu' ku' .
44020020	La'ah kekat ha' tebaraa' éh omok ngegahang keh , bé' ku' bé' bara' éh ngan keh , bang pu'un ku' bara' éh tong jumen kekat kelunan , kenat péh tong siget-siget lamin péh .
44020021	Pu'un ku' nebaraa' pohoo' Yahudi ngan irah éh tengéé' pohoo' péh , nyohoo' réh piso jin kesa'at réh ngan tavin Allah ngan ngelan tong Tuhan Yésus Kristus .
44020022	Hun iteu' akeu' juk kivu sohoo' Sahéé' Ni'ai tai Yérusalem , bé' ku' jam ineu' éh juk pu'un tong ku' sitai da' .
44020023	Bang pu'un Sahéé' Ni'ai bara' lem kenin ké' , tong siget-siget leboo' adang réh juk nutup ngan juk petusah akeu' .
44020024	Bang bé' akeu' paréé' urip ké' , sokoh ke' ku' omok pesukup kekat kereja' éh na' Tuhan Yésus ngan ké' , inah éh , bara' Rengah Jian tong penika Allah .
44020025	Pu'un ku' lakau belah keh rai , ngan nebaraa' keh tong Allah éh pengeja'au ngan mihau keh , kejam ké' bé' ka'ah omok na'at akeu' la'o iteu' kepéh , bé' akeu' pu'un peliwet ngan keh kepéh .
44020026	Uban néh kenat dau iteu' akeu' bara' mu'un ngan keh , hun néh pu'un séé'-séé' jin belah keh éh tawang , bé' éh uban ké' bé' nebaraa' éh ,
44020027	uban bé' ku' melim jelua' ha' tebaraa' , bang pu'un ku' lepah bara' kekat jalan Allah ngan keh .
44020028	Jian keh mihau kenin keh mu'un-mu'un , kenat péh mihau kekat domba Tuhan éh nena' Sahéé' Ni'ai ngan keh . Jian keh mihau sidang Allah mu'un-mu'un , éh anah nah neu' dahaa' Anak Néh .
44020029	La'ah akeu' jam la'o ké' piso , pu'un kuraa' kelunan éh barei' bekuleu' éh luvaa' masek belah keh kepéh . Bé' réh jam pika domba Tuhan inah .
44020030	La'ah jin belah ka'ah ke' pu'un kuraa' kelunan juk betéé' nalau keh jin ha' tebaraa' éh teneng , ke' réh pepetat kelunan éh ngelan tong Tuhan jin pengelan réh ke' réh kivu irah kepéh .
44020031	Uban néh kenat mavaa' keh jian-jian , ngan seruh keh jian-jian , uban teleu' ta'un tenéh , pu'un ku' nebaraa' keh siget dau ngan siget merem pah avéé' baa' maten ké' musit mu'un .
44020032	Hun iteu' akeu' mejai keh ngan Allah , ngan ha' tebaraa' Néh éh bara' tong penika Néh . Iah pu'un penyukat ngereken keh ngan mena' kekat pengejian Néh ngan keh éh pu'un nena' Néh ngan kekat kelunan éh anah nah .
44020033	Bé' akeu' magat livah ngan pakai kelunan .
44020034	Ka'ah péh jam usah ké' tengéé' lepah kereja' pesukup kekat éh bé' pu'un sukup ngan ké' , kenat péh ku' pesukup kekat éh bé' sukup ngan kekat kelunan éh ngan ké' .
44020035	Dalem kekat éh neu' ké' inah , inah akeu' bara' adang tekep lu' gahang kereja' nolong kelunan éh lemoo' , uban pu'un Tuhan Yésus bara' ka' , Kelunan éh mena' pelapah jian kenin néh jin irah éh alaa' éh , ha' Néh . Kenat ha' Paulus ngan kekat pengeja'au jin sidang Épesus .
44020036	La'o Paulus pané kenat , boh éh ngejekuu' lep néh ke' néh sebayang pemung ngan kekat réh béé .
44020037	Pu'un réh nyekavit Paulus ngan mangaa' besau uban réh petat .
44020038	Besau kenin réh neu' ha' néh bara' , bé' réh pu'un na'at éh kepéh . Boh réh kivu éh avéé' tong kapen .
44021001	La'o mé' bara' tabi' ngan réh , lakau mé' jalan kapen tai kedipa pulau Kos , ngan barei' sagam mé' tai pulau Rodes , ngan jin sinah mé' tai leboo' ja'au Patara .
44021002	Sinah mé' jam jah kapen kepéh juk papit tai betah tana' Penisia , masek mé' lem kapen tioo lakau kepéh .
44021003	Poléng tana' Siprus ta'an mé' saa' kabéng , lakau de' ke' mé' tai tana' Siria . Avéé' tong leboo' Tirus taket mé' tong tana' , uban sinah kapen modoo' kekat livah éh pu'un lem néh .
44021004	Pu'un mé' petemeu' ngan kuraa' kelunan éh ngelan tong Tuhan sinah , mokoo' mé' ngan réh jah batang migu kelebéé' . La'ah neu' penyukat Sahéé' pu'un réh meta' Paulus tai Yérusalem .
44021005	Bang hun sukup dau mé' mokoo' ngan réh , lakau mé' kepéh . Kekat réh béé , pemung ngan redo ngan anak réh , mihin mé' jin leboo' réh patet mé' tai napun déhéé' baa' banget . Pu'un mé' ngejekuu' lep mé' ngan sebayang .
44021006	Hun réh lepah tabi' kekat mé' béé , masek mé' lem kapen moléé' réh tai lamin réh .
44021007	Lakau mé' kepéh jin leboo' Tirus tai leboo' ja'au Ptolemais . Pu'un mé' bara' tabi' ngan kekat padéé' lem Tuhan , mokoo' mé' ngan réh dau inah .
44021008	Barei' sagam lakau mé' kepéh tai leboo' ja'au Kaisarea . Sinah mé' tai tong lamin Pilipus , kelunan éh bara' Rengah Jian . Lakei' inah jah usah jin irah éh kevéléé' réh tujuu' usah tong Yérusalem lepah nah . Tong lamin lakei' inah mé' mokoo' .
44021009	Pat anak néh redo lemanai éh bara' tong ha' tebaraa' Allah .
44021010	La'o mé' mokoo' sinah duah-teleu' dau , boh jah kelunan éh nabi , ngaran néh Agabus pu'un éh tuai jin tana' Yudea .
44021011	Tuai éh tavin mé' ke' néh alaa' jeret é'éng Paulus ke' néh ngejeret gem ngan ojoo' nah ke' , ka' ha' néh , Iteu' éh benara' Sahéé' Ni'ai , Kelunan éh pu'un jeret é'éng iteu' , inah éh juk kamit ngan kejeret irah Yahudi tong Yérusalem kepéh , la'o inah boh réh pu'un mena' éh ngan kelunan éh tengéé' pohoo' , ha' néh .
44021012	Hun mé' menéng ha' néh kenat , boh mé' ngan kekat kelunan tong leboo' inah meta' Paulus mu'un-mu'un , bé' buhaa' éh tai Yérusalem .
44021013	Bang ka' ha' Paulus ngan mé' , Kineu' keh mangaa' ngan memutui kenin ké' ? Uban akeu' keloo' bé' makat kejeret awah tong Yérusalem bang matai mu'un péh neu' ngaran Tuhan Yésus , ha' néh .
44021014	Uban néh bé' keloo' kivu sohoo' mé' , bé' améé' pané kepéh , ka' awah ha' mé' ngan néh , Kivu pengeloo' Tuhan awah , ha' mé' .
44021015	La'ah pu'un mé' mokoo' sinah lebéé' si'ik , la'o inah boh mé' teven livah mé' juk tai Yérusalem .
44021016	La'ah kelunan éh ngelan tong Tuhan éh jin leboo' Kaisarea patet mé' tai lamin Menason , kelunan jin pulau Siprus éh ngelan tong Tuhan lepah lebéé' tenéh , uban sinah améé' juk mokoo' .
44021017	Hun mé' avéé' tong Yérusalem kekat padéé' lu' lem Tuhan alaa' mé' ngan jian kenin .
44021018	Dau rema Paulus pemung ngan améé' tai tavin Yakub ngan pu'un kekat pengeja'au sidang sinah kepéh .
44021019	Pu'un Paulus bara' tabi' ngan réh ngan bara' tong kekat penganeu' Allah belah kelunan éh tengéé' pohoo' .
44021020	Hun réh menéng éh , boh réh mejing Allah . Ka' ha' réh ngan Paulus , O padéé' , kejam ko' pu'un kuraa'-kuraa' ibu kelunan Yahudi éh ngelan tong Tuhan Yésus , ngan éh mekat kivu sohoo' lem Surat Musa .
44021021	La'ah pu'un réh lepah menéng rengah tong jalan ko' nebaraa' kekat kelunan Yahudi éh mokoo' belah irah éh tengéé' pohoo' ngan nyohoo' réh bet kekat sohoo' lem Surat Musa , ngan inah kepéh pu'un réh menéng rengah ko' nebaraa' réh mai réh pesunat anak réh , ngan mai réh kivu kekat adet Yahudi .
44021022	Hun néh kenat kineu' lah lu' . Adang irah jam ka'au' lepah avéé' siteu' .
44021023	Uban néh kenat jian ke' kivu ha' mé' . Pu'un pat usah siteu' éh lepah maneu' jajii' ngan Tuhan ,
44021024	jian ke' kivu réh ngan maneu' kekat éh tekep tong adet peti'ai la'o réh maneu' jajii' ngan Tuhan kenat , jian ke' mena' rigit bayan pengena' réh tong Umaa' Allah , la'o inah boh réh omok memerit ulun réh . Hun ko' maneu' kenat boh réh jam rengah éh nenéng réh tong ke' nah bé' éh teneng , uban omok réh na'at usah ko' tengéé' péh pu'un kivu sohoo' lem Surat Musa .
44021025	Bang tong kelunan éh tengéé' pohoo' jin pohoo' Yahudi éh pu'un ngelan tong Yésus , pu'un mé' pekateu' surat ngan réh rai , meta' réh mai réh kuman ka'an éh peliwa kelunan ngan butun , ngan mai réh kuman dahaa' , ngan mai réh kuman ka'an éh matai nahat réh batok awah , ngan mai réh petuyang , kenat ha' réh bara' ngan Paulus .
44021026	Boh Paulus mihin irah pat usah iri' ngan dau rema Paulus ngan irah iri' , kivu adet irah Yahudi peti'ai . La'o inah masek éh tong umaa' Allah ke' néh bara' kuraa' dau la'ah boh éh ma'o tong ha' jajii' néh ngan Tuhan nah , ke' réh omok petenup ka'an éh juk penatai réh ngan Tuhan barei' éh kemalai réh .
44021027	Teka tujuu' dau nah juk béé , kelunan Yahudi jin Asia na'at Paulus nah lem umaa' Allah . Irah pebetéé' kenin kelunan pinaa' nah ke' réh ngamit Paulus .
44021028	Ka' ha' réh , O kelunan Yahudi , nolong améé' , iteu' kelunan éh nebaraa' kekat kelunan ke' réh leko pohoo' lu' Yahudi , ngan Surat Musa ngan umaa' Allah iteu' , ngan hun iteu' kepéh pu'un éh mihin kelunan éh tengéé' pohoo' tuai tong umaa' Allah . Bé' éh tekep éh mihin réh tong umaa' Allah , ha' réh .
44021029	Irah bara' kenat uban réh na'at Tropimus kelunan jin Épesus nah pu'un ngan Paulus tong leboo' inah , kenat irah ke' réh seruh Paulus pu'un mihin éh tai umaa' Allah .
44021030	La'ah kekat irah tong leboo' inah bé' batuu'-batuu' kenin réh , nekedeu' réh tai ngamit Paulus , mihit éh musit jin umaa' Allah , kenat ke' réh tutup kekat usit tapé tong umaa' Allah .
44021031	Hun réh juk mematai Paulus , boh lakei' ja'au éh pengeja'au jah ibu seradu Rum menéng rengah kekat kelunan tong Yérusalem merek mu'un ngan betéé' juk mematai kelunan .
44021032	Pelapah éh mihin irah seradu ngan pengeja'au réh nekedeu' tai irah pinaa' éh pana kenin nah . Hun réh na'at lakei' ja'au ngan seradu nah , boh réh bé' mipok Paulus kepéh .
44021033	Tuai lakei' ja'au nah ngamit Paulus ke' néh nyohoo' réh ngejeret éh palaa' duah ratai . Boh éh neteng réh , ka' ha' néh , séé' kelunan iteu' , ineu' éh neu' néh , ha' néh .
44021034	Pu'un jelua' réh bika' barei' iteu' , ngan jelua' kepéh bika' barei' inah . Uban néh bé' jam kineu' éh ke' réh paneu' kenat , pu'un éh nyohoo' réh mihin éh tai umaa' peritah .
44021035	Hun réh avéé' tong jan pu'un irah seradu metéé' éh uban irah pinaa' nah mi'ah mu'un .
44021036	Pesikeu' kekat réh , ja'au ha' réh bika' , ka' ha' réh , Mematai éh , ha' réh .
44021037	Hun réh juk mihin Paulus tai lem umaa' peritah , boh éh pané ngan lakei' ja'au éh pengeja'au jah ibu seradu nah , ka' ha' néh , Kineu' , omok ku' pané metok ngan ko' kei , ha' néh . Ka' ha' lakei' ja'au nah , Kineu' ko' jam ha' Yunani kei !
44021038	Bé' éh ka'au' éh jin Mesir éh pebetéé' kenin kelunan ke' réh pekayau , ngan mihin pat ibu kelunan sa'at tai ahang tana' irai kei , ha' néh neteng Paulus .
44021039	Ka' ha' Paulus mipa éh , Akeu' iteu' kelunan Yahudi jin leboo' Tarsus , tong tana' Kilikia , Tarsus nah leboo' ja'au , akeu' pu'un jin leboo' inah . Akeu' menyat ke' kejeraa' akeu' pané ngan irah pinaa' nah , ha' néh .
44021040	Boh lakei' ja'au nah kejeraa' éh pané ngan réh . Nekedéng Paulus tong jan ngan mapat réh palaa' ojoo' néh . Hun réh pawah ke' ha' boh éh pané lem ha' Ibrani , ka' ha' néh .
44022001	O kekat tamen ngan kekat padéé' ké' , jian keh menéng ha' ké' , ha' Paulus .
44022002	Hun réh menéng ha' néh pané lem ha' Yahudi nah , boh réh kelem mu'un . Ka' ha' Paulus ,
44022003	Akeu' iteu' kelunan Yahudi , ngan lohoo' ké' tong leboo' Tarsus tong tana' Kilikia , bang hun ké' sukup ja'au boh ku' tuai tong leboo' Yérusalem iteu' ké' omok pekalai jin Gamaliel éh nebaraa' tong kekat sohoo' lem Surat Musa éh kenivu tepun lu' . La'ah mekat mu'un ku' kivu Allah pekua' barei' ka'ah dau iteu' nah .
44022004	Pu'un ku' lepah peketa kelunan éh kivu ha' tebaraa' éh Maréng , pah avéé' réh matai , ngan ngejeret réh ngan maneu' réh lem lamin tutup , kenat péh irah lakei' ngan irah redo péh .
44022005	La'ah Imam éh pengeja'au kekat imam ngan kekat irah Komiti sebayang Yahudi jam ku' pu'un pané mu'un . Pu'un ku' alaa' surat jin réh éh pekateu' réh ngan irah Yahudi tong leboo' Damsyik , boh ku' tai Damsyik dokoo' ké' omok ngamit kelunan sinah ngan ngejeret réh tai Yérusalem dokoo' irah omok ngukum réh , ha' Paulus ngan réh .
44022006	Ka' ha' Paulus kepéh , Ngioo' dau pejek hun ké' lakau nah danii' tong leboo' Damsyik nah , tioo pu'un ada jin langit rema tutuh ké' .
44022007	Tioo pesut ku' kuba' tong tana' , boh ku' menéng jah ha' éh bara' ka' ngan ké' , Saulus , Saulus , uban ineu' ke' peketa Akeu' , ha' Néh .
44022008	La'ah ha' ké' ngan Néh , séé' ke' Néh , O Tuhan , ha' ké' . Ka' ha' Néh kepéh , Akeu' iteu' Yésus jin Nasaret éh peketa ko' nah , ha' Néh .
44022009	Kekat kelunan éh pemung ngan ké' nah pu'un réh na'at ada inah , bang bé' réh menéng ha' éh pané ngan ké' nah .
44022010	Ka' ha' ké' kepéh , O Tuhan , ineu' éh tekep ké' maneu' , ha' ké' . Ha' Tuhan ngan ké' , Jian ke' betéé' tai leboo' Damsyik , hun ko' avéé' sinah boh éh pu'un bara' éh tekep ko' maneu' kepéh , ha' Néh .
44022011	Uban ké' bé' omok na'at neu' kemening ada inah , kelunan éh ngan ké' nah majak ku' tai leboo' inah .
44022012	La'ah tong Damsyik nah pu'un jah kelunan ngaran néh Ananias , éh senepah kekat kelunan Yahudi , mekat mu'un éh kivu sohoo' lem Surat Musa .
44022013	Tuai éh tavin ku' nekedéng déhéé' ké' , ka' ha' néh ngan ké' , O padéé' ké' Saulus , jian ke' omok na'at kepéh , ha' néh . Pelapah pu'un ta'an ké' kepéh , pu'un ku' na'at éh .
44022014	La'ah ka' ha' néh , Allah éh kenelan tepun lu' pu'un éh ngevéléé' ke' dokoo' ko' omok jam pengeloo' Néh , ngan omok na'at Anak Néh éh teneng , ngan menéng ha' usah Néh mu'un .
44022015	Uban ka'au' juk bara' Iah ngan kekat kelunan dokoo' ko' omok bara' tong kekat éh ta'an ko' ngan éh nenéng ko' rai kepéh .
44022016	La'ah hun iteu' kineu' ke' mokoo' ? Jian ke' betéé' ngan batis , ngan menyat pika lem ngaran Néh ke' Néh mega' penyala' ko' , kenat ha' Ananias ngan ké' , ha' Paulus .
44022017	Ka' ha' Paulus kepéh , La'ah hun ké' moléé' tai Yérusalem ngan sebayang tong umaa' Allah , pu'un poléng ta'an ké' ,
44022018	pu'un ku' na'at Tuhan éh bara' ngan ké' , ka' ha' Néh , Rigah ke' piso jin Yérusalem , uban bé' réh keloo' alaa' ha' tebaraa' ko' tong Akeu' , ha' Tuhan .
44022019	La'ah ka' ha' ké' , O Tuhan , kejam réh akeu' pu'un tai siget-siget lamin sebayang , ké' ngamit kelunan éh ngelan tong Ka'au' ngan mipok réh ngan mihin réh tai lamin tutup rai .
44022020	Irah jam hun réh mematai Stepanus éh bara' tong Ka'au' rai , pu'un ku' nekedéng déhéé' néh ngan mihau pakai kelunan éh mematai éh nah , murung kenin ké' na'at réh maneu' éh , kenat ha' ké' ngan Tuhan .
44022021	Ka' ha' Tuhan ngan ké' kepéh , Lakau ke' , Akeu' juk nyohoo' ke' tai juu' , avéé' tong kelunan éh tengéé' pohoo' jin pohoo' Yahudi . Kenat ha' Tuhan ngan ké' rai , ha' Paulus .
44022022	Boh kekat kelunan Yahudi éh juk maneu' Paulus nah , menéng ha' néh pah avéé' tong ha' néh bara' tong kelunan éh tengéé' pohoo' , boh réh pelapah merek kepéh , bika'-bika' réh , ka' ha' réh , Kebéé éh , mematai éh , bé' tekep néh murip la'ah , ha' réh .
44022023	Irah ngeradau ngan niwet livah pakai réh pah avéé' aveu' nebului tong sawang .
44022024	La'ah lakei' ja'au éh pengeja'au jah ibu seradu nah nyohoo' irah seradu mihin Paulus tai umaa' peritah ke' réh pekerat mipok éh , jalan réh nelusit éh pané bara' tong sala' néh éh ke' kelunan pinaa' nah bika' kenat .
44022025	La'o réh ngejeret éh ke' réh juk memahit mipok éh , boh Paulus pané ngan pengeja'au jah ato seradu éh nekedéng sinah , ka' ha' néh , Kineu' , omok keh mipok kelunan éh lem nihau Rum hun néh bé' jak petuneng réh sala' kei ? Kineu' , jian keh maneu' éh kenat , ha' néh .
44022026	Hun pengeja'au jah ato seradu nah menéng ha' néh kenat , tai éh ngan pengeja'au jah ibu seradu ke' néh bara' ngan néh , ka' ha' néh , Kineu' éh juk neu' ko' , uban kelunan inah kelunan lem nihau Rum éh , ha' néh ngan pengeja'au néh .
44022027	Tuai pengeja'au jah ibu seradu iri' kepéh ke' néh neteng Paulus , ka' ha' néh , Kineu' , mu'un éh ka'au' kelunan lem nihau Rum , ha' néh . Ka' ha' Paulus kepéh , Oo' , mu'un , ha' néh .
44022028	Ka' ha' pengeja'au seradu nah kepéh , Ja'au mu'un pengena' ké' ke' ké' omok masek lem nihau Rum , ha' néh . Ka' ha' Paulus kepéh , Bé' akeu' pu'un mena' ineu'-ineu' péh uban jin lohoo' ké' akeu' pu'un lem nihau Rum awah , ha' néh .
44022029	Kekat kelunan éh to juk peresa' éh nah tioo piso jin néh , pengeja'au seradu nah péh medai , uban néh jam Paulus pu'un lem nihau Rum , ngan pu'un éh lepah ngejeret éh palaa' ratai .
44022030	Bang barei' sagam kepéh uban pengeja'au nah juk jam tong rungen kelunan Yahudi pesala' Paulus , pu'un éh nyohoo' réh muka jeret néh ngan nyohoo' irah pengeja'au imam irah Komiti sebayang Yahudi petipun , ke' néh mihin Paulus tong jumen kekat réh béé .
44023001	Pu'un Paulus kepuh kekat irah Komiti sebayang Yahudi , ka' ha' néh , O kekat tamen ngan kekat padéé' ké' , bé' pu'un ineu'-ineu' éh lem kenin ké' éh omok pesala' ku' tong jumen Allah jin bu'un urip ké' pah avéé' dau iteu' péh .
44023002	La'ah Ananias éh Imam éh pengeja'au kekat imam , nyohoo' kelunan éh nekedéng déhéé' Paulus mabok ujun néh .
44023003	La'ah ka' ha' Paulus ngan néh , Allah juk ngukum ke' , ka'au' barei' boloo' senang pinaa' beték bang tetok awah . Pu'un ke' mokoo' juk ngukum akeu' kivu sohoo' lem Surat Musa , bang pu'un ke' ngelapah tong ukum inah uban ko' nyohoo' réh mabok ujun ké' , ha' Paulus .
44023004	Ka' ha' kelunan éh nekedéng déhéé' Paulus nah , Kineu' ke' pané kenat nyesa'at Imam éh pengeja'au kekat imam Allah lu' , ha' néh ngan Paulus .
44023005	Ka' ha' Paulus mipa éh , O kekat padéé' ké' , bé' akeu' jam iah éh Imam éh pengeja'au kekat imam , uban pu'un jah ha' lem surat Allah éh bara' ka' , Mai keh ngesa'at iah éh pengeja'au keh , ha' néh .
44023006	Hun Paulus jam jelua' irah Komiti sebayang Yahudi nah kelunan éh kivu adet Saduki ngan jelua' kivu adet Parisi , pelapah éh pané ngan ja'au ha' ngan irah Komiti sebayang Yahudi , ka' ha' néh , O kekat tamen ngan kekat padéé' ké' , akeu' iteu' péh kelunan Parisi ngan anak kelunan Parisi . La'ah uban ké' ngelan kelunan matai omok betéé' murip kepéh , inah ké' kenukum réh ka' , ha' néh .
44023007	Hun réh menéng ha' néh kenat , pelapah irah Parisi ngan irah Saduki pepaneu' , pah avéé' réh petengéé' kenin kepéh .
44023008	Uban kelunan Saduki bara' bé' pu'un pengebetéé' jin patai , ngan bé' pu'un meliket ngan sahéé' péh , bang kelunan Parisi ngelan kekat inah pu'un .
44023009	Pelapah ja'au ha' réh pepaneu' kepéh ngan pu'un kuraa' kelunan Parisi éh nebaraa' tong sohoo' lem Surat Musa nekedéng ngan pesakat , ka' ha' réh , Bé' améé' jam ineu'-ineu' éh kesa'at kelunan iteu' . Barang pu'un jah sahéé' éh pané ngan néh , barang meliket péh , ha' réh .
44023010	Uban réh paneu' ngan merek mu'un kenat , inah pengeja'au jah ibu seradu nah medai réh mesa Paulus . Kenat iah nyohoo' seradu tai alaa' Paulus jin belah réh ngan mihin éh tai umaa' peritah .
44023011	Tong keruwah merem nekedéng Tuhan déhéé' Paulus ke' Néh bara' ngan néh , ka' ha' Néh , reken kenin ko' , uban pekua' ko' bara' Akeu' tong Yérusalem rai , kenat péh tekep ke' bara' Akeu' tong leboo' Rum kepéh , ha' Tuhan ngan Paulus .
44023012	Hun dau rema kepéh kelunan Yahudi petipun ngan pakat , ngan pekua' kenin pesupa bara' , Bé' irah kuman , bé' irah mesep péh pah avéé' Paulus penatai réh .
44023013	La'ah mutaa' pat poloo' usah réh éh pakat ngan pesupa kenat .
44023014	Tai réh tavin irah pengeja'au imam ngan irah pengeja'au kelunan Yahudi , ke' réh bara' ngan réh , ka' ha' réh , Améé' pekua' kenin pesupa mu'un , bé' améé' keloo' kuman ineu'-ineu' péh pah avéé' Paulus penatai mé' .
44023015	Uban néh kenat jian ka'ah ngan irah Komiti sebayang Yahudi nyohoo' pengeja'au jah ibu seradu mihin Paulus ngan ka'ah , barei' keh juk pané ngan néh ke' néh seruh keh keloo' peresa' éh lenaa' mu'un . Bang bé' mena Paulus avéé' siteu' omok mé' mematai éh belu'an jalan nah , ha' irah éh pesupa nah .
44023016	Bang pu'un jah anak éh anak padéé' Paulus éh redo , menéng ha' réh pané kenat , pelapah éh tai tong umaa' peritah ke' néh bara' ngan Paulus .
44023017	La'ah Paulus tebai jah kelunan éh pengeja'au jah ato seradu ke' néh bara' ngan néh , ka' ha' néh , Jian ke' mihin anak iteu' tavin lakei' ja'au éh pengeja'au jah ibu seradu , uban pu'un jah ha' éh juk benara' néh ngan néh ne' , ha' Paulus .
44023018	La'ah iah mihin éh tai pengeja'au seradu nah , ka' ha' néh , Paulus éh tenutup rai pu'un éh nyohoo' ku' mihin anak iteu' ngan ko' , uban pu'un jah ha' éh juk benara' néh ngan ko' , ha' néh .
44023019	La'ah pengeja'au seradu nah ngamit ojoo' anak inah ke' néh mihin éh tengéé' ke' néh neteng éh , ka' ha' néh , Ineu' éh juk benara' ko' ngan ké' kei , ha' néh .
44023020	Ka' ha' anak inah ngan néh , Pu'un kelunan Yahudi lepah pakat juk menyat ke' mihin Paulus tai irah Komiti sebayang Yahudi kepéh sagam , barei' réh keloo' neteng éh pelapah lenaa' kepéh nah .
44023021	Bang mai ke' kivu sohoo' réh da' , uban mutaa' pat poloo' réh pu'un kelim belu'an jalan ke' réh mavang éh . Pu'un réh lepah pesupa bé' keloo' kuman ngan mesep pah avéé' réh pu'un mematai Paulus . Hun iteu' kekat réh lepah petenup mena ha' ko' awah , ha' anak inah bara' ngan pengeja'au seradu nah .
44023022	Ka' ha' pengeja'au seradu inah ngan néh , Mai ke' bara' ha' éh benara' ko' ngan ké' iteu' ri' ngan irah éh jah kepéh da' , ha' néh . Boh éh nyohoo' anak inah moléé' .
44023023	La'ah lakei' ja'au éh pengeja'au jah ibu seradu nah tebai duah usah éh pengeja'au jah ato seradu kepéh ke' néh bara' ka' ngan roh , Jian keh nyohoo' kekat seradu petenup ke' réh tai leboo' Kaisarea . Duah ato seradu éh omok lakau tana' , ngan tujuu' poloo' kepéh éh jalan kuda ,
44023024	Jian réh peleka pukun pien merem iteu' da' ngan mihin kuda' kepéh éh jalan Paulus ke' réh omok mihin éh tavin Peliks éh pengeja'au peritah nah , dai réh maneu' éh belu'an jalan nah da' , ha' néh .
44023025	La'ah pu'un éh maneu' jah surat , ka' ha' néh .
44023026	Akeu' Klaudius Lisias bara' tabi' ngan ko' Peliks , éh pengeja'au mé' .
44023027	La'ah pu'un irah Yahudi ngamit Paulus ke' réh juk mematai éh . Hun ké' jam iah pu'un lem nihau Rum boh ku' tai alaa' éh .
44023028	La'ah uban ké' juk jam uban ineu' réh maneu' éh kenat , inah akeu' mihin éh tai tavin Komiti sebayang Yahudi .
44023029	Inah awah éh kejam ké' tong iah , irah pu'un pesala' éh uban ha' tebaraa' néh tong adet réh tengéé' , bang bé' pu'un jah ineu' péh éh ke' néh tekep kenukum réh matai ngan tenutup péh .
44023030	Hun ké' jam irah pu'un pakat pitah jalan ke' réh juk mematai éh , inah akeu' nyohoo' éh tai tavin ka'au' kepéh . Pu'un ku' nyohoo' irah éh pesala' éh nah bara' kekat kesa'at néh ngan ko' kepéh . Kenat ha' Klaudius lem surat néh .
44023031	La'ah kekat seradu nah maneu' pekua' éh sohoo' Klaudius ngan réh nah . Tovoo' merem inah irah alaa' Paulus ke' réh patet éh avéé' leboo' ja'au Antipatris .
44023032	Dau rema inah moléé' kepéh irah éh lakau tana' tai umaa' peritah , irah éh jalan kuda' nah to ke' patet Paulus .
44023033	Hun réh avéé' tong Kaisarea pu'un réh mena' surat inah ngan pengeja'au peritah ngan pokoo' Paulus ngan néh sinah .
44023034	La'o néh purung surat inah pu'un éh neteng Paulus semah éh pengurip néh bu'un . Hun néh jam Paulus iteu' kelunan jin tana' Kilikia ,
44023035	boh éh bara' ngan néh , ka' ha' néh , Hun kekat kelunan éh maneu' ke' rai avéé' siteu' da' , boh ku' peresa' ke' , ha' Peliks . La'ah iah nyohoo' réh pokoo' Paulus tong umaa' Raja' Herodis ngan mavaa' éh sinah .
44024001	Lemah dau la'o inah , tuai Ananias Imam éh pengeja'au kekat imam , pemung ngan irah pengeja'au kelunan Yahudi , ngan jah kelunan éh jam pané , ngaran néh Tertulus . Kekat irah inah pané mu'un ngan Peliks éh pengeja'au peritah ke' réh maneu' Paulus .
44024002	Tovoo' Paulus tuai tenebai réh , pu'un Tertulus pané maneu' éh , ka' ha' néh , O Peliks éh maren , ka'au' éh jam seruh , améé' iteu' kelunan éh sa'at awah . Ke' améé' murip jian ngan bé' pu'un pekayau uban ka'au' éh jam seruh mé' .
44024003	Améé' ngelayau jian kenin hun ka'au' mihau mé' kenat semah-semah péh .
44024004	Bang uban ké' bé' keloo' ke' mutau bé' ku' kebit ha' dat . Jian ke' menéng kekat ha' éh juk benara' mé' ngan ko' da' .
44024005	Améé' alaa' kelunan iteu' uban néh ngasau mu'un , uban semah-semah éh tai pah tipo tana' , iah éh nebu'un kelunan Yahudi merek ngan betéé' maneu' kelunan . Inah kepéh , iah jah pengeja'au vun irah kelunan Nasaret .
44024006	La'ah pu'un éh tupat mihin kelunan tai umaa' Allah éh bé' payoo' réh tai kenat , bang pu'un mé' ngamit éh . Améé' juk ngukum éh kivu ukum mé' ,
44024007	bang lakei' ja'au éh pengeja'au jah ibu seradu , éh ngaran néh Lisias , pu'un éh tuai alaa' éh jin améé' . Boh Lisias nyohoo' kekat améé' éh maneu' éh nah tuai tavin ka'au' .
44024008	Hun ko' keloo' neteng éh , omok ke' jam tong kekat penganeu' néh ke' améé' maneu' éh , pu'un éh pekua' ha' mé' nah , ha' Tertulus pané ngan Peliks .
44024009	La'ah kekat kelunan Yahudi éh pemung ngan Tertulus maneu' Paulus bara' kekat ha' éh benara' Tertulus pu'un éh kenat mu'un .
44024010	La'o inah Peliks ngawet nyohoo' Paulus pané , boh éh pané , ka' ha' néh , Jian kenin ké' pané uban ké' jam ka'au' pu'un mihau kekat améé' tong tana' Rum iteu' jin sahau rai .
44024011	La'ah jah poloo' duah dau awah akeu' pu'un tong Yérusalem seva' Allah . Hun ko' neteng kelunan , boh ke' jam éh pu'un kenat mu'un .
44024012	La'ah bé' irah Yahudi na'at ku' pesakat ngan séé'-séé' péh tong umaa' Allah nah . Kenat péh bé' réh na'at ku' pebetéé' kenin kelunan . Bé' éh pu'un kenat tong lamin sebayang Yahudi ngan tong leboo' ja'au péh .
44024013	Bé' réh omok pekelenaa' jalan éh ke' réh maneu' akeu' ngan ko' nah .
44024014	Bang akeu' bara' mu'un ngan ko' , mu'un akeu' seva' Allah éh kenelan tepun mé' , ngan mu'un akeu' pu'un kivu ha' tebaraa' Yésus , éh benara' réh sala' , bang inah kepéh pu'un akeu' ngelan tong kekat ha' éh lepah senurat dalem Surat Musa ngan éh lem surat irah nabi Tuhan .
44024015	Pu'un réh ngelan Allah omok metéé' kekat kelunan jin patai réh , kelunan éh teneng ngan kelunan éh sala' péh , kenat péh akeu' ngelan éh kepéh .
44024016	Ngelayau akeu' pitah jalan dai pu'un ineu'-ineu' lem kenin ké' éh omok pesala' ku' tong jumen Allah kenat péh tong jumen kelunan , ha' Paulus .
44024017	Ka' ha' néh kepéh , La'ah uban lepah lebéé' mu'un ku' bé' tai Yérusalem avéé' kuraa'-kuraa' ta'un tenéh , inah ku' tai dokoo' ké' mihin rigit ngan mena' éh ngan pohoo' ké' , ngan inah kepéh dokoo' ké' omok mena' pengena' ngan Allah , barei' kemalai mé' tong sebayang mé' .
44024018	Tovoo' ké' maneu' kenat tong umaa' Allah , inah réh temeu' ngan ké' la'o ké' kivu adet mé' éh adet peti'ai nah . Hun inah péh bé' pu'un kelunan pinaa' ngan ké' , ngan bé' pu'un pepaneu' ,
44024019	bang kelunan Yahudi jin Asia awah ngan ké' sinah . Hun réh juk maneu' akeu' , tekep réh pu'un siteu' ke' réh bara' ngan ko' tong kekat jalan ké' éh ke' réh maneu' ku' nah .
44024020	Hun réh bé' omok kenat , jian kekat kelunan éh pu'un iteu' bara' ineu' éh sala' ké' éh kejam réh hun ké' nekedéng tong jumen Komiti sebayang Yahudi rai .
44024021	Bang jah awah sala' ké' rai , uban ké' mejui hun ké' nekedéng belah réh rai , ka' ha' ké' , Ka'ah pu'un maneu' akeu' dau iteu' uban akeu' ngelan kelunan matai omok betéé' murip kepéh . Kenat ha' ké' rai , ha' Paulus .
44024022	Bang Peliks , éh pinaa' pengejam néh tong ha' tebaraa' Yésus , bang bé' iah kivu éh , iah nutup petipun réh , ka' ha' néh , Hun Lisias , pengeja'au jah ibu seradu tuai kepéh , boh ku' omok memekat ha' ko' iteu' , ha' néh .
44024023	La'ah iah nyohoo' pengeja'au jah ato seradu nah mavaa' Paulus , bang kejeraa' éh lakau tong lamin éh jalan néh nah ngan kejeraa' bakéh néh tuai nolong éh .
44024024	Kuraa' dau la'o inah tuai Peliks ngan Drusila éh do néh , redo inah kelunan Yahudi . Iah nyohoo' réh tebai Paulus ke' néh menéng ha' néh bara' tong pengelan néh lem Kristus Yésus .
44024025	Bang tovoo' Paulus bara' tong kekat barék éh jian , ngan tong mavaa' kenin , ngan tong dau Tuhan juk ngukum kelunan , medai Peliks , boh éh bara' ngan Paulus , ka' ha' néh , Ma'o lah ke' pané hun iteu' , moléé' ke' , hun mah ku' juk tebai ke' kepéh , boh ku' tebai ke' , ha' néh .
44024026	Sioo' inah Peliks ngelan Paulus omok mena' rigit ngan néh , inah iah nyohoo' éh tuai liwet-liwet tavin éh pané pepané ngan néh .
44024027	Bang la'o duah ta'un kelebéé' , boh Perkius Pestus ngeliwah Peliks pengeja'au réh , la'ah uban Peliks juk ngayo kenin kelunan Yahudi , pu'un éh pokoo' Paulus keto lem tutup .
44025001	Teleu' dau la'o savéé' Pestus tong tana' inah , boh éh lakau kepéh jin Kaisarea tai Yérusalem .
44025002	La'ah sinah kekat irah pengeja'au imam ngan pengeja'au irah Yahudi maneu' Paulus .
44025003	Irah menyat éh kejeraa' Paulus tai Yérusalem , bang irah tengéé' lepah pakat pitah jalan juk mematai Paulus belu'an jalan lem néh lakau tuai nah .
44025004	Bang ka' ha' Pestus mipa réh , Paulus lepah pokoo' réh tong Kaisarea , tai ke' ku' sinah dat .
44025005	Hun néh pu'un séé'-séé' pengeja'au keh éh juk bara' sala' ineu'-ineu' tong lakei' inah , omok éh kivu ku' tai da' , ha' néh .
44025006	La'ah Pestus mokoo' tong Yérusalem ngioo'-ngioo' ayah dau hun bé' kenat barang jah poloo' dau kepéh , boh éh moléé' tai Kaisarea , Barei' sagam menyun éh tong lamin besara' ke' néh nyohoo' réh mihin Paulus tong jumen néh .
44025007	Hun Paulus avéé' , pu'un kelunan Yahudi éh lepah tuai jin Yérusalem nekedéng tutuh néh ngan maneu' éh bara' éh pu'un maneu' kuraa' arong penyala' éh ja'au , bang bé' réh omok pekelenaa' ha' réh kenat .
44025008	Bang hun Paulus mipa ha' réh , pu'un éh bara' bé' éh pu'un kenat . Ka' ha' néh , Bé' pu'un ineu' sala' ké' éh ngelapah sohoo' lem Surat Musa éh kenivu kelunan Yahudi , kenat péh tong umaa' Allah , bé' ku' pu'un maneu' ineu'-ineu' éh bé' tekep ké' maneu' sinah , kenat péh bé' ku' ngelapah tong sohoo' raja' Rum , ha' Paulus nah .
44025009	Uban Pestus juk ngayo kenin kelunan Yahudi , pu'un éh neteng Paulus , ka' ha' néh , Kineu' ke' , keloo' ke' tai Yérusalem ke' réh pekelenaa' ke' tong kekat jalan ko' éh ke' réh maneu' ke' kenat , ha' néh .
44025010	Ka' ha' Paulus , Pu'un akeu' nekedéng tong lamin besara' peritah Rum tong jumen kelunan éh jam petuneng , hun réh juk maneu' ku' , iteu' néh retek éh tekep réh maneu' ku' . Bé' pu'un ineu'-ineu' sala' ké' , ke' irah Yahudi pesala' ku' nah ka'au' péh jam sala' ké' bé' pu'un .
44025011	Hun ké' pu'un sala' ngan ngelapah tong ukum ngan pu'un maneu' ineu'-ineu' éh tekep ké' penatai réh , bé' akeu' juk kelap . Bang hun ha' réh bé' teneng lem kekat ha' réh éh maneu' ku' nah , bé' pu'un jah usah éh omok mena' ku' ngan réh . Akeu' menyat juk tai tong jumen raja' lu' , ha' néh .
44025012	La'o néh pané kenat , boh Pestus pané ngan kekat pengeja'au réh éh tong besara' nah , boh éh pané ngan Paulus kepéh , ka' ha' néh , Pu'un ke' menyat juk tavin raja' , hun néh kenat tekep ke' tavin éh , ha' néh .
44025013	Lebéé' si'ik la'o inah , tuai Agripa éh pengeja'au réh , pemung ngan redo néh Bernike tong Kaisarea ke' roh nepah Pestus .
44025014	La'o duah-teleu' dau la'o savéé' roh , boh Pestus bara' kekat rungen Paulus ngan Agripa nah . Ka' ha' néh , Pu'un jah kelunan lem tutup siteu' éh pokoo' Peliks .
44025015	La'ah hun Ké' tai Yérusalem irai , pu'un irah pengeja'au imam , ngan irah pengeja'au kelunan Yahudi , maneu' éh ngan nyohoo' ku' ngukum éh .
44025016	Bang pu'un ku' bara' ngan réh , bé' pu'un suket kelunan Rum ngukum séé'-séé' péh hun néh bé' jak tavin kelunan éh maneu' éh , ke' néh sakui bara' tong kekat jalan réh maneu' éh nah .
44025017	La'ah hun réh tuai siteu' , bé' ku' ngelalah , bang barei' sagam menyun ku' tong lamin besara' ngan nyohoo' réh mihin lakei' inah tuai .
44025018	Tovoo' inah kekat kelunan éh maneu' éh nah pu'un réh nekedéng , bang bé' réh bara' tong kekat rungen éh sa'at pekua' éh seneruh ké' nah .
44025019	Bang pu'un réh maneu' éh tong kuraa' jalan tong sebayang réh tengéé' , ngan tong jah kelunan éh ngaran néh Yésus , éh lepah matai , bang murip Éh kepéh kunah Paulus nah .
44025020	La'ah uban ké' bé' jam kineu' jalan ké' omok pekelenaa' kekat ha' réh kenat nah , pu'un ku' neteng Paulus hun néh keloo' tai Yérusalem ke' réh pekelenaa' kekat ha' inah sitai .
44025021	Bang Paulus menyat dokoo' Kaisar éh petuneng éh ngan kejeraa' éh petem tong lamin tutup pah avéé' besara' néh ma'o . Uban kenat akeu' nyohoo' , réh pokoo' éh keto , pah avéé ké' pu'un avah dokoo' patet éh tai Kaisar .
44025022	Ka' ha' Agripa kepéh , Akeu' tengéé' péh keloo' ku' menéng ha' lakei' inah , ha' néh . Ka' ha' Pestus , Dau sagam da' boh ke' omok menéng ha' néh , ha' Pestus .
44025023	Barei' sagam tuai Agripa ngan Bernike ngan pu'un kekat kelunan ngajung ngan sepah roh . Tai roh tong lamin besara' pemung ngan kekat pengeja'au seradu ngan kekat pengoloo' ngan kelunan éh ja'au tong leboo' inah . Boh Pestus nyohoo' réh mihin Paulus tuai .
44025024	Ka' ha' Pestus ngan réh , O Agripa ngan kekat pengeja'au éh pu'un pemung ngan améé' siteu' , lakei' inah éh ngelayau benara' irah Yahudi pu'un sa'at , kenat péh ha' irah tong Yérusalem kenat péh ha' irah siteu' péh . Pu'un réh bika' bara' bé' tekep éh murip la'ah .
44025025	Bang bé' ku' jam ineu'-ineu' penganeu' néh éh tekep kelu' mematai éh . Inah kepéh pu'un éh menyat juk tai tong jumen Kaisar , inah akeu' peturut éh tai .
44025026	Bang bé' ku' jam kineu' ha' ké' pané ngan raja' lem surat ké' da' , kenat éh ké' mihin éh tavin ka'au' Agripa ngan kekat ka'ah béé , barang pu'un péh ineu'-ineu' éh kejam keh tong ha' néh la'o keh menéng éh , éh tekep ké' nyurat da' .
44025027	Uban akeu' seruh bé' tekep nyohoo' kelunan tai kenat hun lu' bé' omok bara' sala' néh , ha' Pestus nah .
44026001	La'ah ka' ha' Agripa ngan Paulus , Hun ko' keloo' bara' kekat rungen éh juk benara' ko' , omok ke' bara' éh , ha' néh . Pelapah Paulus mejing ojoo' néh ke' néh pané , ka' ha' néh ,
44026002	Dau iteu' akeu' jian kenin uban ké' omok bara' ngan ko' Agripa tong kekat rungen éh ke' irah Yahudi maneu' ku' nah .
44026003	Inah kepéh akeu' jian kenin uban ko' lepah malai lem kekat adet ngan ha' teneteng améé' Yahudi . Uban néh kenat , jian ke' kebit kenin ngan menéng ha' ké' .
44026004	La'ah kekat irah Yahudi jam tong urip ké' jin bu'un ké' danak . Irah jam ku' pu'un murip tong tana' ké' tengéé' , la'o inah boh ku' tai Yérusalem .
44026005	Inah kepéh kejam réh akeu' pu'un kivu kekat adet kelunan Parisi , éh mekat mu'un kivu kekat adet sebayang , hun réh keloo' bara' éh , omok réh bara' éh .
44026006	Hun iteu' akeu' nekedéng siteu' tong besara' uban akeu' ngelan tong jajii' éh lepah pejajii' Allah ngan tepun mé' ,
44026007	la'ah jah poloo' duah betah pohoo' mé' mekat mu'un réh sebayang ngan Tuhan dau rema ngan dau merem péh , uban réh ngelan tong éh pejajii' Tuhan . Uban ké' ngelan éh kenat , nah ke' irah Yahudi nah maneu' akeu' .
44026008	Kineu' ka'ah Yahudi bé' omok ngelan Allah pu'un pebetéé' kelunan éh matai , ha' néh .
44026009	Ka' ha' Paulus kepéh , Hun lepah rai akeu' tengéé' péh seruh tekep ku' maneu' kuraa' jalan ké' ngelawan ngaran Yésus , éh kelunan Nasaret ,
44026010	pu'un ku' maneu' kenat tong Yérusalem lepah rai . Pu'un ku' alaa' surat jin irah pengeja'au imam jalan ké' pu'un penyukat omok ngamit kelunan éh ngelan tong Tuhan Yésus ngan mihin réh tai lamin tutup . Hun réh ngukum réh matai , akeu' péh keloo' éh kenat .
44026011	Pinaa' koléé' ku' peketa réh tong lamin sebayang Yahudi , dokoo' ké' punyat kenin réh ngan mega' réh jin pengelan réh tong Yésus . Uban ké' merek mu'un ngan réh , pu'un ku' tai avéé' tong tana' éh jah éh juu' , dokoo' ké' peketa réh sitai kepéh . Kenat ha' Paulus pané ngan Agripa .
44026012	La'ah ka' ha' Paulus kepéh , Lakau ku' tai Damsyik mihin surat jin irah pengeja'au imam , jalan ké' omok maneu' réh sitai .
44026013	Inah kepéh dau pejek lem ké' lakau nah , tioo pu'un ada jin langit éh pelapah ngada jin ada maten dau , inah éh rema tutuh ké' avéé' tong kekat kelunan éh lakau pemung ngan ké' nah .
44026014	Kuba' mé' béé tong tana' neu' ada inah , boh ku' menéng jah ha' éh bara' ngan ké' lem ha' Yahudi , ka' ha' néh , Saulus , Saulus , Kineu' ke' peketa Akeu' ? Tusah kenin ko' ngelawan Akeu' kenat hun ko' to ngelawan ka'au' ngesakit usah ko' tengéé' barei' lakin sapé' éh nyurung tapak kayeu' éh nyahit rai ha' néh .
44026015	La'ah ka' ha' ké' , séé' ke' néh , O Tuhan , ha' ké' . Ka' ha' Tuhan , Akeu' iteu' Yésus éh peketa ko' nah .
44026016	Betéé ke' , nekedéng ! Akeu' pepoléng usah Ké ngan ko' uban ké' keloo' maneu' ka'au' kelunan sohoo' Ké' . Jian ke' bara' ngan irah éh jah tong ineu' éh ta'an ko dau iteu' tong Akeu' ngan tong kekat éh juk benara' Ké' ngan ko' temurei' kepéh .
44026017	La'ah Akeu' juk purip ke' jin pohoo' Yahudi iteu' , kenat péh jin kelunan éh tengéé' pohoo' tong jalan semah-semah ke' sohoo' ké' tai .
44026018	Tekep ke' pepekang maten kenin réh , dokoo' réh omok musit jin merem ngan masek tong rema , ngan ngelepu réh jin penyukat Sitan ke' réh tai lem nihau Allah , éh omok mega' penyala' réh neu' pengelan réh tong Akeu' , ke' réh omok tai pemung ngan kekat kelunan éh anah ké' . Kenat ha' Tuhan ngan ké' irai , ha' Paulus nah .
44026019	Ka' ha' Paulus kepéh , O Raja' Agripa , uban néh kenat akeu' ngelayau kivu kekat éh ta'an ké' éh tuai jin seruga .
44026020	Tong bu'un néh pu'un ku' tai nebaraa' réh tong Damsyik ngan tong Yérusalem , la'o inah boh ku' tai tutuh tana' Yudea , ngan tai ngan kelunan éh tengéé' pohoo' péh nyohoo' réh piso jin kesa'at réh ngan tavin Allah , ngan maneu' barék réh éh pekelenaa' réh pu'un piso jin kesa'at réh nah .
44026021	La'ah uban ké' tai nebaraa' réh kenat , inah irah Yahudi ngamit akeu' lem umaa' Allah ngan juk mematai ku' rai .
44026022	Bang avéé' dau iteu' Allah éh pu'un nolong akeu' , kenat péh akeu' nekedéng tong jumen ka'ah béé siteu' ngan bara' tong pengelan ké' , kenat péh ngan kelunan éh maren ngan irah éh awah péh . La'ah kekat ha' éh benara' ké' iteu' , bé' éh tengéé' jin éh benara' irah nabi sahau , ngan éh benara' Musa tong kekat éh juk pu'un temurei' .
44026023	Pu'un réh bara' Kristus , adang Néh jam keta ngan Iah éh tenah betéé' jin belah kelunan matai , ke' Néh bara' tong rema urip ngan pohoo' Yahudi kenat péh ngan kelunan éh tengéé' pohoo' péh , ha' néh .
44026024	Hun Paulus pané kenat , boh Pestus pané ngan ja'au ha' , ka' ha' néh , Palui ka'au' Paulus , neu' kekat ha' tebaraa' ko' kenat , inah éh maneu' ke' parit , ha' néh .
44026025	Bang ka' ha' Paulus , akeu ; bé' palui , ka'au' Pestus éh maren kekat ha' ké' inah teneng ngan musit jin penyeruh ké' éh jian .
44026026	O Agripa , akeu' omok pané ngan ko' ngan makang kenin , uban ka'au' lepah jam ngan malai tong kekat inah , bé' éh pelim .
44026027	Kineu' ke' Agripa , pu'un ke' ngelan ha' éh benara' irah nabi sahau rai kei . Kejam ké' ka'au' ngelan éh , ha' Paulus .
44026028	Ka' ha' Agripa kepéh , Neu' ha' ko' éh kerat kenat , pu'un ke' seruh ke' omok maneu' akeu' kelunan Kristén , ha' néh .
44026029	Ka' ha' Paulus kepéh , Hun néh neu' ha' ké' éh kerat ngan neu' ha' ké' éh pinaa' péh , akeu' sebayang ngan Allah , dokoo' ka'au' ngan kekat irah éh menéng ha' ké' dau iteu' nah , omok pu'un pekua' barei' akeu' , bang mai réh kejeret palaa' ratai . Kenat ha' Paulus ngan Agripa .
44026030	La'o inah betéé' Pestus ngan Agripa rawah Bernike , ngan kekat kelunan éh menyun pemung ngan réh ,
44026031	ngan hun irah lepah piso irah pané ngan irah ke' , ka' ha' réh , Bé' lakei' inah pu'un maneu' ineu'-ineu' éh tekep ke' réh ngukum éh matai , ngan pokoo' éh lem lamin tutup , ha' réh .
44026032	La'ah ka' ha' Agripa ngan Pestus , Hun néh bé' menyat tai tavin raja' Kaisar omok éh pelepu , ha' néh .
44027001	La'o réh seruh tekep mé' jalan kapen tai tana' Italia , boh réh alaa' Paulus ngan kelunan éh jah kepéh jin lamin tutup ke' réh mena' réh ngan Yulius , éh pengeja'au jah ato seradu jin peng seradu Rum éh ngaran peng inah Pengeja'au Seradu jin peng seradu Rum éh nateng réh peng Kaisar .
44027002	Masek mé' lem jah kapen éh jin leboo' ja'au Adramitium , éh juk lakau tai kuraa' leboo' déhéé' baa' banget tong tana' Asia , boh mé' lakau . Pu'un Aristarkhus kelunan Makedonia éh jin leboo' Tesalonika pemung ngan mé' .
44027003	Dau rema inah avéé' mé' tong leboo' Sidon , la'ah Yulius pika Paulus ngan kejeraa' éh tai tavin bakéh néh ke' néh alaa' éh tekep penakai néh lem pengelakau néh .
44027004	La'o inah lakau mé' kepéh ngan uban kepu pu'un nyelalang mé' saa' kabéng mé' pulau Siprus .
44027005	La'ah pu'un mé' moto baa' Banget Kilikia ngan baa' Banget Pampilia , pah avéé' tong leboo' ja'au Mira tong tana' Likia .
44027006	La'ah sinah pengeja'au seradu jam jah kapen éh jin leboo' ja'au Aleksandria éh juk tai tana' Italia , pelapah éh nyohoo' mé' kivu kapen inah .
44027007	La'ah avéé' duah-teleu' dau améé' lakau dawai-dawai , tusah mu'un mé' belah jalan tai leboo' kapan Knidus . Uban kepu to nyelalang mé' bé' mé' omok tai jalan inah , bang lakau mé' kepéh jalan saa' kabéng pulau Kreta , uban pulau inah éh mekep kepu nah boh mé' ngelipuh tapak Boyo Salmone .
44027008	Lakau mé' tepih tong pulau inah , tusah mu'un mé' lakau kenat pah avéé' tong jah retek éh ngaran néh jalan apén kapen éh Jian , bé' éh makat juu' jin leboo' Lasea .
44027009	Lebéé' mu'un mé' mokoo' sinah , pah avéé' mé' medai lah lakau dai mé' kaham , uban tovoo' inah Dau Pengelepu kelunan Yahudi jin penyala' lepah melapuh . Lebéé' mé' mokoo' sinah pah avéé' bé' éh jaka' éh jian jalan mé' lakau . Uban kenat Paulus pané ngan réh ka' ,
44027010	O padéé' , akeu' jam hun lu' lakau kepéh da' , adang lu' pu'un tusah , adang kapen lu' bila' , ngan pinaa' livah pega' kepéh , ngan inah kepéh barang pu'un péh kelunan éh matai da' , ha' néh .
44027011	Bang pengeja'au seradu ngelan ha' kelunan éh ngamit kapen inah , ngan ha' lakei' éh pu'un kapen inah kepéh , bé' iah ngelan ha' Paulus nah .
44027012	La'ah tong pengokoo' réh nah bé' réh tekep mokoo' tong apén kapen , sinah bé' éh omok jalan kapen mokoo' sioo' genin . Irah tioo juk lakau pajau tai tana' Peniks ke' réh omok mokoo' tong Peniks sioo' genin nah . Peniks nah jalan réh mapén tong Pulau Kreta éh saa' kabéng oléé' maten dau .
44027013	Hun réh juk tai Peniks pu'un peliu si'ik , jian kenin réh na'at éh kenat , irah tioo alaa' daven éh jalan réh pokoo' kapen ke' réh lakau reng kejuu' jin dirin baa' banget tong pulau Kreta .
44027014	Bang lem réh to lakau nah , tioo tuai kepu gahang jin saa' na'au' pulau inah .
44027015	Kepu inah nesung kapen réh moléé' ngabéng
44027016	tai jah pulau éh si'ik ngaran néh Kauda , na' péh pu'un tusah , sinah mé' tenep alut éh jin kapen inah .
44027017	Boh mé' metéé' alut ke' mé' masek éh lem usah kapen nah . Pu'un mé' ngejeret boré kapen palaa' kuraa'-kuraa' talei' , uban réh medai kapen nah tepasit tong dirin tana' Sirtis , kenat péh irah petuhun kekat livah éh mebéng éh nasek kepu éh maneu' kapen nah lakau , ke' néh matong awah .
44027018	Gusii' mu'un kapen inah neu' lipak éh gahang . Barei' sagam irah bet livah jin lem kapen nah lem baa' banget .
44027019	Dau rema inah kepéh , pu'un réh bet kuraa'-kuraa' éh penakai réh tong kapen nah , lem baa' banget kepéh .
44027020	Hun inah avéé' kuraa' dau bé' pu'un maten dau ngan kenyuhai péh poléng , ngan kepu éh matek gahang pu'un tong mé' , bé' pu'un kenin mé' seruh mé' omok murip la'ah .
44027021	La'ah uban lebéé' tenéh réh bé' kuman , pu'un Paulus nekedéng belah réh ke' néh pané ngan réh , ka' ha' néh , O kekat kelunan , Hun keh bé' bet ha' ké' meta' keh lakau rai , bé' tam tusah ngan rugi ka' .
44027022	Bang na' péh kenat mai tam besau , uban jah-jah usah péh bé' éh matai , bang kapen tam awah éh tasa' dat .
44027023	Uban tovoo' merem ni'ei' ri' , pu'un jah meliket éh tuai jin Allah nekedéng déhéé' ké' , Allah inah éh mihau akeu' ngan inah éh seneva' ké' .
44027024	Ka' ha' néh ngan ké' , O Paulus , mai ke' medai , adang ka'au' omok nekedéng tong jumen raja' , inah kepéh uban Allah pika ke' Iah purip kekat kelunan éh lakau ngan ko' inah , ha' meliket nah .
44027025	Uban Tuhan pu'un bara' kenat ngan ké' , mai keh besau , uban akeu' ngelan Allah adang Néh pu'un pekua' ha' Nnéh éh benara' Néh ngan ké' nah .
44027026	Pu'un tam tepasit tong jah tana' ngan kapen tam tasa' dat , ha' Paulus nah .
44027027	Avéé' jah poloo' pat dau kepu gahang maneu' mé' , ngan tong merem inah , ngioo' éh belu'an merem hun kapen mé' keteu'-ketai tong baa' Banget Adaria neu' kepu éh gahang nah , pu'un kelunan éh ngamit kapen nah seruh mé' avéé' déhéé' tana' .
44027028	La'ah irah nguwa' kedilem baa' , kejam réh éh duah poloo' depah kedilem néh . Bé' makat juu' jin sinah kepéh , pu'un réh nguwa' éh kepéh ngan kejam réh éh jah poloo' lemah depah kedilem néh .
44027029	Medai réh kapen nah tepasit retek bateu' ngan bila' . La'ah saa' murin kapen inah irah petuhun pat daven inah lem baa' ke' réh pokoo' kapen nah . Pu'un réh sebayang keloo' dau nah laho rema .
44027030	La'ah kelunan éh ngamit kapen juk kelap jin kapen nah . Pu'un réh petuhun jah alut jin kapen nah tong baa' banget , ngan ngelavo' juk petuhun daven éh saa' tenah kapen éh jalan néh pokoo' éh mu'un né' irah juk kelap .
44027031	La'ah Paulus pané ngan pengeja'au seradu ngan kekat seradu péh , ka' ha' néh , Hun irah bé' mokoo' lem kapen iteu' , bé' keh murip , ha' néh .
44027032	Boh irah seradu metep telun alut nah ngan kejeraa' éh matong awah .
44027033	Tovoo' dau juk rema , pu'un Paulus nyohoo' irah béé kuman , ka' ha' néh , Jah poloo' pat dau tenéh uleu' bé' pu'un kuman ineu'-ineu' péh ,
44027034	jian keh kuman dokoo' keh omok gahang , mai keh medai , jah ihat bok keh péh bé' éh pu'un pega' , ha' Paulus ngan réh .
44027035	La'o néh pané kenat , boh éh alaa' ka'an ngan bara' jian kenin ngan Allah tong jumen réh béé , ke' néh mutip éh , pelapah éh kuman .
44027036	Boh réh jian kenin , omok lah réh kuman .
44027037	La'ah kekat améé' dalem kapen inah 276 usah .
44027038	Hun réh lepah kuman beso , irah bet parai lem baa' banget ke' réh ngeni'an kapen .
44027039	Hun dau lepah rema bé' réh jam tana' inah , bang irah na'at jah livuk éh pu'un napun , boh réh seruh juk tupat mihin kapen nah tai sinah .
44027040	La'ah irah metep jeret tong kekat daven éh jalan réh pokoo' kapen nah ke' réh bet éh lem baa' banget , kenat péh irah metep jeret éh tong besai saa' murin , boh réh metéé' livah éh mebéng éh nasek kepu , ke' néh peteneng kapen nah tai napun inah .
44027041	Bang kapen inah teneng tong kelo'ong napun déhéé' dirin baa' . Saa' tenah kapen nah perang ngan bé' omok pegisoh , saa' murin kapen nah bila' tenesung lipak éh gahang .
44027042	La'ah pu'un irah seradu juk mematai kekat kelunan éh lem nihau réh nah , dai réh pelangui ngan kelap .
44027043	Bang pengeja'au seradu juk purip Paulus , bé' éh kejeraa' réh maneu' réh . La'ah pu'un éh nyohoo' kekat kelunan éh jam pelangui tuhun lem baa' ngan pelangui tai tana' tenah .
44027044	Bang kelunan éh jah éh bé' jam pelangui , pu'un éh nyohoo' réh ngamit kayeu' ngan livah jin kapen nah . Kenat jalan améé' béé omok avéé' tong tana' .
44028001	Hun mé' avéé' tong dirin baa' , boh mé' jam tana' inah pulau Malta .
44028002	La'ah irah tong tana' inah pika mé' mu'un-mu'un . Pu'un réh kahang luten ke' réh tebai mé' ngereu' uban dau taa' ngan sioo' genin .
44028003	Paulus alaa' jah pikah kayeu' ke' néh pei' éh bau luten . Pu'un jah torok musit neu' pana , ngan nekeleng ojoo' néh .
44028004	Hun kelunan jin tana' inah na'at torok nah tekieng tong ojoo' néh , boh réh pané ngan irah ke' , ka' ha' réh , Adang kelunan inah kelunan éh mematai kelunan , na' péh éh musit jin baa' banget , bé' balei' éh nateng réh Pengeteneng nah kejeraa' éh murip la'ah , ha' réh .
44028005	Pelapah Paulus memirih torok nah lem luten , bang bé' Paulus sakit .
44028006	La'ah irah mena éh baha' ngan matai , bang lebéé' réh mena éh kenat bé' pu'un ineu'-ineu' kesakit néh ta'an réh , boh réh béé kenin kepéh ngan bara' ka' , Paulus nah jah balei' , ha' réh .
44028007	La'ah déhéé' jalan mé' kaham nah , pu'un térék éh anah pengoloo' tong tana' inah , ngaran néh Publius . Pu'un éh tebai mé' ke' néh petubo mé' ngan jian kenin ngan teleu' dau mé' mokoo' ngan néh .
44028008	La'ah tamen Publius nah pegen darem ngan sakit boré . Masek Paulus ngan néh ke' néh sebayang éh , ke' néh mapai ojoo' néh tong néh ngan peka'o éh .
44028009	Boh kekat kelunan tong pulau inah éh pu'un sakit , tuai tavin Paulus ke' néh peka'o réh .
44028010	La'ah irah sepah mé' , kenat péh pinaa' arong pengena' réh ngan mé' , ngan hun mé' lakau pu'un réh mena' livah éh pu'un gunah ngan mé' lem pengelakau mé' nah .
44028011	La'ah teleu' laséh la'o inah kepéh , lakau mé' jalan jah kapen éh pu'un tong pulau Malta éh pekena genin ma'o . Ngaran kapen inah , Kasetun ngan Pulok , éh jin leboo' kapan Aleksandria .
44028012	La'ah avéé' mé' tong leboo' kapan Sirakusa , mokoo' mé' sinah teleu' dau kelebéé' .
44028013	Jin sinah mé' lakau kepéh avéé' tong leboo' ja'au Regium , la'ah dau rema kepéh tuai kepu jin murin mé' , la'ah duah dau kepéh avéé' mé' tong leboo' ja'au Putioli .
44028014	Sinah mé' temeu' ngan kelunan éh ngelan tong Tuhan , pu'un réh tebai mé' mokoo' ngan réh jah batang migu . La'o inah boh mé' tai leboo' kapan Rum .
44028015	Hun padéé' mé' tong Rum menéng rengah mé' lepah avéé' , tuai réh avéé' tong jalan pebelih ngaran jalan pebelih nah , Apius ngan Kedai Teleu' , sinah mé' petemeu' . Hun Paulus na'at réh , pu'un éh bara' jian kenin ngan Allah ngan ngereken kenin néh .
44028016	Hun mé' avéé' tong leboo' Rum , irah kejeraa' Paulus mokoo' tengéé' tong jah lamin ngan pu'un jah seradu mavaa' éh .
44028017	Teleu' dau la'o savéé' mé' , pu'un Paulus tebai kekat pengeja'au irah Yahudi petipun . Hun réh avéé' pu'un éh bara' ngan réh , ka' ha' néh , O kekat padéé' ké' , na' péh akeu' bé' maneu' ineu'-ineu' éh ngelawan pohoo' lu' ngan adet tepun lu' , pu'un réh ngamit akeu' tong Yérusalem ngan mena' ku' ngan irah Rum kepéh .
44028018	La'ah pu'un réh neteng-neteng ku' , la'ah irah juk ngelepu ku' , uban bé' pu'un ineu' éh tong akeu' éh tekep ke' réh mematai ku' .
44028019	Bang hun kelunan Yahudi bé' keloo' akeu' pelepu kenat , boh ku' juk tai tavin raja' Kaisar , bang bé' akeu' juk pesala' pohoo' ké' ngan néh .
44028020	La'ah kenat péh éh ké' menyat keh tuai siteu' , jalan ké' omok pané ngan keh . Uban neu' ké' ngelan tong Iah éh juk pepurip pohoo' Yahudi , pekua' barei' kelunan Yahudi ngelan Éh , kenat akeu' pu'un kejeret réh palaa' ratai iteu' , ha' néh .
44028021	La'ah ka' ha' réh ngan néh , Bé' mé' pu'un alaa' surat jin irah tong tana' Yudea éh bara' tong ka'au' . Bé' pu'un jah-jah usah éh tuai siteu' bara' ineu'-ineu' kesa'at ko' ngan mé' .
44028022	Bang keloo' mé' menéng ha' ko' ngan tong penyeruh ko' , uban kejam mé' irah semah-semah péh pu'un réh bara' sebayang maréng iteu' sa'at awah , ha' réh .
44028023	La'ah pu'un réh maneu' jajii' ngan Paulus , avéé' tong sukup jajii' inah pinaa' mu'un kelunan tuai tavin éh tong lamin jalan néh mokoo' nah . La'ah jin dau ngivun avéé' dau merem pu'un éh pekelenaa' kekat ha' tebaraa' néh ngan réh tong Pengihau Allah . Gahang mu'un éh juk mihin réh nesen tong Yésus , kenat péh éh nebaraa' réh jin Surat Musa ngan jin surat irah nabi .
44028024	Pu'un jelua' réh éh ngelan tong éh benara' néh nah , pu'un jelua' kepéh éh bé' ngelan .
44028025	La'o Paulus bara' tong jah ha' lem surat Yesaya moléé' réh ngan petengéé' kenin réh . Ka' ha' néh ngan réh , La'ah teneng mu'un éh benara' Sahéé' Ni'ai neu' nabi Yesaya ngan tepun keh sahau ,
44028026	ka' ha' Yesaya nah , Tai keh tong pohoo' iteu' ngan bara' ka' , Pu'un keh juk ngenéné' éh mu'un , bang bé' keh nesen éh . Pu'un keh juk kepuh éh mu'un , bang bé' keh pu'un ta'an .
44028027	Uban kelunan iteu' pu'un réh mahéng kenin , pu'un réh mapek kelingen réh ngan pu'un réh sidem , dai réh na'at ngan dai réh menéng ngan dai réh nesen éh ngan dai réh moléé' tavin Akeu' ke' ké' peka'o réh , ha' Tuhan .
44028028	La'ah ka' ha' Paulus , uban néh kenat nesen keh , rengah tong urip éh jin Allah lepah avéé' tong kelunan éh tengéé' pohoo' , adang irah juk menéng kepéh , ha' néh .
44028029	La'o néh pané kenat , moléé' kekat kelunan Yahudi ngan pepaneu' belah irah ke' .
44028030	Duah ta'un Paulus mokoo' tengéé' ngan tagong usah néh , ke' néh alaa' kekat kelunan éh tuai nepah éh ,
44028031	pu'un éh nebaraa' réh tong Pengihau Allah ngan tong Tuhan Yésus Kristus . Iah pané ngan makang kenin ngan bé' pu'un séé' éh meta' éh .
45001001	Surat iteu' jin akeu' Paulus éh kelunan sohoo' Kristus Yésus , akeu' pu'un kevéléé' Allah ngan tenebai Néh dokoo' ké' lawah Néh ngan perengah Rengah Jian .
45001002	Rengah Jian inah lepah pejajii' Allah neu' kekat nabi éh bara' ha' Néh ngan kelunan sahau , pu'un éh senurat réh dalem surat Allah .
45001003	La'ah rengah inah bara' tong Anak Néh Tuhan Yésus Kristus . Tong puku' Néh tong tana' , inah éh jin Daud ,
45001004	bang poléng mu'un Iah Anak Allah , uban neu' penyukat éh ja'au , éh penyukat Sahéé' Ni'ai , Allah pebetéé' Éh jin patai Néh .
45001005	jin Kristus , Allah lepah mena' penika Néh ngan ké' iah tebai akeu' lawah Néh dokoo' mihin siget arong kelunan ngelan tong Iah ngan kivu Éh kepéh .
45001006	Uban kenat ka'ah éh tong leboo' Rum kepéh , Allah pu'un tebai ka'ah dokoo' ka'ah omok anah Yésus Kristus .
45001007	Kenat péh akeu' nyurat surat iteu' ngan kekat ka'ah éh pu'un tong leboo' Rum éh penika Allah ngan éh tenebai Néh dokoo' ka'ah omok anah nah kepéh . Akeu' sebayang keh dokoo' Allah Tamen uleu' ngan Tuhan Yésus Kristus mena' penika ngan pengepawah ngan keh .
45001008	La'ah éh bu'un-bu'un néh akeu' sebayang bara' jian kenin ngan Allah dalem ngaran Yésus Kristus uban kekat ka'ah pu'un petem dalem pengelan keh . Kenat péh uban kekat kelunan pah tipo tana' lepah menéng rengah tong pengelan keh tong Yésus .
45001009	Allah jam akeu' sebayang ka'ah siget koléé' , adang Allah jam akeu' sebayang ka'ah mu'un , bé' akeu' kenyo , Iah éh Allah éh kenelan ké' ngan ketem lo'ong kenin ké' avéé' ké' perengah Rengah Jian éh bara' tong Anak Néh .
45001010	Akeu' sebayang menyat Allah hun néh lem pengeloo' Néh ku' angai hun iteu' , jian Éh mukap jalan ngan ké' dokoo' ké' omok tuai nepah ka'ah hun iteu' .
45001011	Gahang mu'un-mu'un kenin ké' juk tuai jam ka'ah dokoo' ké' omok tulat kepéh pengena' éh nena' Sahéé' Ni'ai éh pu'un ngan ké' ke' néh omok pepit kegahang keh kepéh .
45001012	Inah éh dokoo' ka'ah ngan akeu' péh , pekua' pu'un reken kenin , ka'ah omok reken neu' pengelan ké' akeu' omok reken neu' pengelan ka'ah .
45001013	O kekat padéé' ké' , mai keh seruh akeu' bé' pu'un pitah jalan tuai nepah ka'ah , pinaa' tenéh koléé' ké' lepah pitah jalan juk tuai tavin ka'ah bang meraran awah ku' . Akeu' juk tuai kenat jalan ké' omok mihin kuraa' usah jin belah ka'ah ngelan tong Tuhan , barei' irah éh lepah pu'un ngelan Tuhan jin belah kuraa' arong kelunan éh tengéé' pohoo' jin irah Yahudi nah rai .
45001014	Bé' ku' omok bé' bara' ha' Tuhan ngan kekat-kekat kelunan , kenat péh ngan kelunan maren ngan irah éh adek ke' awah , ngan irah éh lepah tai sekulah bau péh , kenat péh ngan irah éh bé' pu'un sekulah .
45001015	Gahang mu'un-mu'un kenin ké' juk bara' Rengah Jian ngan ka'ah éh mokoo' tong leboo' Rum siteu' kepéh .
45001016	La'ah bé' akeu' menyaa' bara' Rengah Jian iteu' , uban Rengah Jian iteu' inah éh penyukat Allah ke' Néh purip kekat kelunan éh ngelan tong Yésus , kenat péh irah Yahudi , kenat péh irah éh tengéé' pohoo' .
45001017	Uban dalem Rengah Jian inah , pu'un éh tojoo' jalan tong pengepemung kelunan ngan Allah ke' néh omok jian kepéh . Pu'un Allah maneu' éh jian kepéh neu' pengelan réh tong Iah awah , bé' éh neu' ineu'-ineu' éh neu' réh . Barei' ha' lem Surat Allah , ka' éh , Kelunan éh ngelan tong Allah , pengepemung néh ngan Allah omok jian kepéh , kelunan inah omok éh murip , ha' Néh .
45001018	Jin seruga Allah bara' kemerek Néh tong kekat arong penyala' ngan kesa'at kelunan , uban penyala' réh inah , mapat jalan réh bé' omok jam Allah .
45001019	Pu'un Allah ngukum kelunan , uban ineu' éh omok kenejam réh tong Allah lepah kejam réh lenaa' éh , uban Allah tengéé' lepah pepoléng éh ngan réh .
45001020	Na' péh Allah bé' ta'an kelunan , omok réh jam Iah pu'un penyukat pelinguh , ngan adang réh omok jam tong Tuhan Iah éh Tuhan mu'un . Omok réh jam éh kenat neu' kekat penyuai Néh éh jin bu'un tana' iteu' . Uban réh jam éh kenat , bé' réh omok bara' , bé' mé' jam Éh .
45001021	Na' péh irah jam Allah pu'un penyukat kenat , bé' irah seva' Iah ngan bara' jian kenin ngan Néh , bé' irah kivu Iah , irah suwok kenin awah , bé' réh jam seruh , pah avéé' réh merem awah lem kenin réh .
45001022	Irah bara' réh jam seruh , éh semu'un néh irah palui awah .
45001023	Inah éh pepoléng réh palui uban bé' réh keloo' seva' Allah éh pu'un pelinguh , irah maneu' butun pekua' layan kelunan , kelunan murip metok awah , pu'un réh maneu' jelua' kepéh pekua' layan juhit ngan layan ka'an ngan layan torok péh , bang butun inah awah éh seneva' réh .
45001024	Uban réh palui kenin bé' keloo' kivu Allah , inah Allah kejeraa' réh kivu kenin réh tengéé' maneu' kekat éh sa'at ngan jelemih , pah avéé' réh maneu' barék réh éh bé' tekep belah irah ke' péh .
45001025	Irah bet ha' tebaraa' Allah ke' réh kivu ha' tebaraa' éh kenyo irah ke' awah . Pu'un irah pakai penyuai Allah barei' juhit ngan ka'an éh senuai Néh inah , bang bé' irah ngajung ngan kivu Allah éh suai kekat inah , Allah inah éh tekep kenajung lu' pelinguh . Amin .
45001026	Uban barék réh pu'un sa'at , Allah kejeraa' réh kivu kenin réh tengéé' ngan maneu' kekat kemagat réh tong kekat kesa'at . Kenat péh irah redo péh , bé' réh pemung ngan lakei' barei' kemalai redo , bang pu'un réh maneu' kuraa' adet éh sa'at éh jelemih mu'un tong usah réh .
45001027	Kenat péh irah lakei' , bé' irah tai pemung ngan redo barei' malai , bang bé' réh omok ngeretep , ngelayau réh keloo' tai petuyang ngan irah pata lakei' ke' , jelemih mu'un barék réh kenat . Neu' réh maneu' barék éh jelemih kenat , inah irah alaa' ukum dalem usah réh éh oléé' kesa'at réh inah .
45001028	Uban irah bet Allah ngan bé' keloo' seruh tong Iah , inah Iah kejeraa' réh kivu kenin réh tengéé' , ngan kekat penyeruh réh pepit dalem kesa'at réh awah , pah avéé' réh maneu' kekat éh bé' tekep réh maneu' .
45001029	Kenin réh penoo' neu' kuraa' arong kesa'at ngan penyala' , inah éh sihun ngan juk alaa' mekum , sakit kenin merek , sa'at mu'un-mu'un kenin réh , pu'un réh mematai kelunan ngan paneu' péh , ngan ngelavo' irah éh jah , irah bara' tong penganeu' kelunan tengéé' jin éh pu'un dokoo' ngesa'at kelunan inah ngan irah éh jah . Pu'un réh nekau ha' ngan perengah éh ngan irah éh jah kepéh ,
45001030	ngan ngesa'at ngaran kelunan éh jah , bau kenin réh irah ngajung usah réh tengéé' , leko mu'un-mu'un réh tong Allah . Irah pitah jalan ke' réh maneu' éh pelapah sa'at kepéh , pu'un réh ngelepah ha' tinen tamen réh .
45001031	Kekat barék réh jelemih mu'un , kekat ha' ané réh bé' éh batuu'-batuu' bé' réh jam nolong ngan pika irah éh jah .
45001032	Kejam irah ke' Allah tekep ngukum réh matai pelinguh , bang na' péh kenat , makang kenin réh maneu' kesa'at de' ke' , ngan inah kepéh irah murung kenin hun kelunan éh jah pu'un maneu' éh kenat .
45002001	O kei , kineu' ke' , pu'un keh pesala' kelunan éh jah ? Séé'-séé' éh pu'un maneu' kenat , bé' éh omok bara' kenin néh pu'un teneng . Uban hun ko' pesala' kelunan éh jah uban barék réh sa'at , boh usah ko' maneu' barék inah kepéh , usah ko' péh éh sala' barei' inah ke' éh kepéh .
45002002	Bé' Allah sala' ngukum irah éh maneu' kenat .
45002003	Bang barék ko' péh kei , pu'un éh pekua' barék kelunan éh pesala' ko' inah . Kineu' ke' , pu'un ke' seruh ke' omok pelepu jin ukum Allah ?
45002004	Kineu' , leko ke' tong penika néh éh ja'au ngan pengasi néh ngan tong néh kebit kenin ngan ko' ? Kineu' , nebet ko' awah penika Néh ? Bé' ke' jam uban Allah pika ke' inah Iah juk mihin ke' moléé' kenin kepéh ?
45002005	Adang ko' jam éh bang ka'au' mahéng kenin . Neu' kenin ko' mahéng kenat ngan bé' keloo' moléé' tavin Iah , adang ukum ko' pelapah bahat kepéh tong dau Allah pepoléng kemerek Néh tong kelunan éh maneu' penyala' ngan ngukum réh . Teneng mu'un Iah tong jalan Néh ngukum réh .
45002006	Uban pu'un Allah mena' oléé' ngan siget-siget kelunan , kivu pekua' penganeu' kelunan .
45002007	Irah kelunan éh ngelayau maneu' jian , éh pitah jalan ke' réh omok pemung ngan Allah ngan mejing Éh , ngan ngajung Éh ngan éh pitah urip éh pelinguh , ngan kelunan éh kenat , adang Allah mena' urip pelinguh ngan réh .
45002008	Bang kelunan éh kivu kenin réh tengéé' , éh bé' keloo' kivu sohoo' Allah , éh bet kekat jalan éh teneng ke' réh kivu kekat éh sala' awah , ngan kelunan éh kenat , adang Allah merek ngan réh ngan ngukum réh .
45002009	Kekat kelunan éh petem maneu' kesa'at adang réh pu'un keta ngan tusah kepéh vam , irah éh pohoo' Yahudi péh , kenat péh irah éh tengéé' pohoo' péh .
45002010	Bang kekat kelunan éh maneu' jian , adang irah omok pemung ngan Allah ngan nejing Néh ngan kenajung Néh , ngan mena' pengepawah Néh ngan réh , ngan irah éh pohoo' Yahudi péh , ngan irah éh tengéé' pohoo' péh .
45002011	Uban Allah bé' éh netah kenin ngan kelunan séé'-séé' péh , adang Néh pekua' kenin ngan kekat kelunan béé .
45002012	Kelunan éh tengéé' pohoo' , éh bé' pu'un alaa' Surat Musa , hun réh maneu' penyala' , penyala' inah mihin réh tawang . Bang bé' réh kenukum kivu ha' lem Surat Musa bang kelunan Yahudi éh pu'un alaa' surat inah hun réh maneu' penyala' adang Allah ngukum réh kivu ha' lem Surat Musa nah .
45002013	Bé' kelunan omok jian kepéh ngan Allah hun réh menéng éh awah tong kekat ha' lem Surat Musa . Bang hun réh pu'un kivu kekat sohoo' lem surat inah , boh irah pu'un jian kepéh tong jumen Néh .
45002014	Irah kelunan éh tengéé' pohoo' , bé' réh pu'un alaa' Surat Musa , bang na' péh irah bé' pu'un alaa' surat inah kejam réh tong éh jian ngan éh sa'at . Hun irah pu'un kivu kuraa'-kuraa' sohoo' éh pu'un lem surat inah , kenin réh tengéé' mihin réh maneu' éh .
45002015	Neu' réh maneu' kuraa'-kuraa' sohoo' kenat , inah éh pepoléng kuraa' sohoo' lem Surat Musa , irah tengéé' ke' jam éh . Irah tengéé' ke' jam seruh éh mah barék éh jian ngan éh mah barék éh sa'at , uban jelua' barék réh irah seruh bé' tekep réh maneu' éh kenat , ngan tong jelua' kepéh irah seruh , jian maneu' éh kenat .
45002016	Kenin ké' hun ké' seruh tong Rengah Jian éh benara' ké' iteu' , inah jalan Allah dalem Yésus Kristus ngukum kekat kelunan ngan ngukum kesa'at éh pelim lem kenin réh tovoo' ga' dau vam .
45002017	Bang kineu' ka'ah éh pohoo' Yahudi , pu'un keh seruh keh pelapah jian uban keh pu'un alaa' Surat Musa inah , ngan bau kenin keh uban ka'ah éh kevéléé' Allah ?
45002018	Neu' ha' lem Surat Musa inah , adang ka'ah jam tong kekat pengeloo' Allah ngan tong kekat éh jian ngan tong kekat éh sa'at péh , bang na' péh kenat bé' keh pu'un kivu tong éh jian nah .
45002019	Ka'ah seruh uban ka'ah pu'un alaa' Surat Musa inah , ka'ah omok majak kelunan éh peseu' , kenat péh barei' jah rema tong irah éh lem merem ngan
45002020	barei' guru éh jam petena' irah éh sala' , barei' guru éh nebaraa' irah anak . Ka'ah seruh ka'ah jam tong ha' lem Surat Musa inah ngan dalem tebaraa' inah , inah éh jalan kelunan jam tong kekat jalan éh teneng .
45002021	Pu'un ka'ah nebaraa' kelunan éh jah , uban ineu' keh bé' nebaraa' usah keh tengéé' ? Pu'un keh nebaraa' réh , Mai keh nekau , bang kineu' ka'ah , pu'un keh nekau ?
45002022	Ha' keh ngan réh , mai keh petuyang , bang kineu' ka'ah , pu'un keh petuyang ? Leko mu'un-mu'un keh tong butun éh seneva' irah éh seva' butun , bang kineu' éh ke' keh tai lamin butun ngan nekau pengena' réh ngan butun .
45002023	Bau kenin keh uban keh pu'un alaa' ha' tebaraa' Allah , bang pu'un keh ngesa'at ngaran Allah uban keh bé' keloo' kivu sohoo' lem tebaraa' inah .
45002024	Uban pu'un jah ha' lem Surat Allah éh bara' ka' , Naneu' penganeu' irah Yahudi , irah éh tengéé' pohoo' ngesa'at ngaran Allah , ha' Surat Allah .
45002025	Hun ka'ah pu'un kivu kekat sohoo' lem Surat Musa , boh adet sunat inah pu'un gunah ngan keh , bang hun keh ngelapah tong kekat sohoo' inah , seleket keh bé' pu'un pesunat .
45002026	Irah éh tengéé' pohoo' éh bé' pu'un pesunat nah , hun irah kivu sohoo' lem Surat Musa , kineu' bé' Allah seruh éh seleket kelunan éh pesunat ? Adang Allah seruh éh pekua' kelunan éh pesunat ke' éh .
45002027	Irah éh tengéé' pohoo' pu'un irah pesala' ka'ah Yahudi , uban ka'ah pu'un alaa' ha' tebaraa' inah ngan pakai adet sunat tong usah keh awah , bang bé' keh pu'un kivu ha' tebaraa' inah lem kenin keh mu'un . Na' péh irah éh tengéé' pohoo' bé' pu'un pesunat , pu'un réh kivu sohoo' lem Surat Musa inah .
45002028	Jian keh seruh , séé' éh kelunan éh pohoo' Yahudi mu'un éh pesunat mu'un ? irah inah bé' éh alaa' ngaran awah ngan maneu' adet sunat tong usah réh awah .
45002029	Bang kelunan éh pesunat kenin neu' Sahéé' Ni'ai , inah éh kelunan Yahudi mu'un , bé' éh kelunan éh pesunat tong usah réh awah , kelunan éh pesunat kenin kenat , inah éh kenajung Allah , bé' éh kenajung kelunan awah .
45003001	Hun néh kenat kineu' kelunan Yahudi , pu'un gunah néh uban réh pohoo' Yahudi ? Kenat péh tong adet sunat inah kineu' pu'un gunah réh ?
45003002	Adang kekat inah pu'un gunah . Uban éh bu'un néh Allah lepah mena' ha' tebaraa' Néh ngan réh .
45003003	Kineu' hun jelua' kelunan Yahudi bé' tigéh ngan bé' kivu ? Kineu' pu'un Allah ngepaléu kenin Néh ngan bé' tigéh uban irah bé' pu'un tigéh ?
45003004	Adang Allah bé' ngepaléu kenin Néh Iah pu'un tigéh , na' péh kekat kelunan kenyo awah bé' Iah omok kenyo . Barei' ha' lem Surat Allah bara' tong Iah , ka' éh , Hun Ko' pané , kekat kelunan jam Ké' pu'un pané teneng , bé' pu'un ineu'-ineu' ke' réh omok pesala' Ké adang ko' pu'un menang .
45003005	Kineu' hun néh neu' kekat koléé' lu' maneu' sa'at , inah éh pepoléng Allah pu'un jian ngan ngelayau maneu' jian ? Kineu' kepéh éh ? Kineu' Allah , sala' éh ngukum lu' ? Nah , kekat ha' ké' inah akeu' pané' barei' éh kemalai seneruh kelunan awah .
45003006	Adang Allah bé' sala' . Hun Allah bé' teneng ngukum kelunan éh maneu' penyala' , kineu' jalan Néh omok petuneng kekat kelunan pah tipo tana' ?
45003007	Bang na' péh akeu' bé' pu'un tigéh , Allah éh pu'un kenajung uban Iah pu'un tigéh ngan pu'un kivu jajii' Néh . Hun néh kenat uban ineu' Allah ngukum akeu' pekua' kelunan éh penyala' ?
45003008	Hun néh kenat kineu' , jian uleu' maneu' sa'at awah jalan Allah omok kenajung ? Adang bé' . Kenat ha' jelua' réh pesala' akeu' ngan bara' akeu' nyohoo' réh maneu' sa'at sahau rai . Bé' Allah sala' ngukum réh .
45003009	Hun néh kenat kineu' kenin améé' éh pohoo' Yahudi , pu'un éh pelapah jian jin kelunan éh tengéé' pohoo' ? Adang bé' . Uban dalem kekat ha' éh benara' ké' inah ri' , inah akeu' bara' , kekat kelunan béé-béé pu'un lem penyukat penyala' , kenat péh pohoo' Yahudi kenat péh irah éh tengéé' pohoo' .
45003010	Barei' ha' lem Surat Allah bara' éh , Bé' pu'un jah-jah usah kelunan éh teneng kenin .
45003011	Bé' sapét jah usah éh jam ineu' éh teneng , ngan éh pitah Allah .
45003012	Kekat réh béé pu'un moléé' murin kepéh ngan bet Allah . Kekat réh béé pu'un sa'at awah . Bé' pu'un séé'-séé' éh maneu' jian , jah-jah usah péh bé' pu'un .
45003013	Kekat ha' tosok réh pekua' barei' luvang tanem éh pukap . Ha' éh ngelavo' ngan ha' tebok barei' ibah torok éh katah rai .
45003014	Lumang réh menoo' kelunan ngan maneu' kelunan .
45003015	Lumang réh ngesakit ngan mematai kelunan .
45003016	Semah-semah réh tai , sinah réh petusah ngan peketa kelunan .
45003017	Bé' réh jam murip pawah .
45003018	Bé' réh medai Allah , bé' réh seva' Iah .
45003019	Hun iteu' uleu' jam tong kekat éh senurat dalem Surat Musa pu'un éh tulat kelunan éh murip ra' Surat Musa . Uban néh kenat bé' pu'un jah usah péh éh omok bara' réh bé' jam éh adang Tuhan Allah juk petuneng kekat kelunan tong tana' iteu' .
45003020	Bé' pu'un séé'-séé' kelunan éh omok pemung ngan Allah ke' néh omok jian kepéh , neu' néh kivu sohoo' lem Surat Musa . Surat Musa nojoo' jalan ngan kelunan ke' réh jam kekat kelunan , kelunan penyala' awah .
45003021	Bang hun iteu' Allah nojoo' jalan ngan kelunan , ke' réh omok pemung ngan Néh ke' réh omok jian kepéh , bé' éh neu' kelunan kivu sohoo' lem Surat Musa ngan surat irah nabi , pu'un éh bara' tong néh , bang bé' éh lenaa' .
45003022	Jalan Allah omok maneu' kelunan pu'un pengepemung ngan Néh ke' Néh omok jian kepéh , inah éh neu' pengelan réh tong Yésus Kristus . Bé' pu'un jalan éh tengéé' jin inah ke' Néh omok jian kepéh .
45003023	Uban kekat kelunan lepah maneu' penyala' ngan mepai tong pengejian Allah .
45003024	Bang naneu' penika Allah nah awah , kekat kelunan omok alaa' pengepemung ngan Allah ke' néh omok jian kepéh , neu' Allah mena' Anak Néh , dokoo' naneu' dahaa' Néh éh pega' , pu'un jalan ke' Tuhan omok mega' penyala' réh naneu' pengelan réh tong Yésus .
45003025	Pu'un Allah mena' Yésus Kristus pengena' Néh dokoo' neu' pengematai Néh Iah omok mega' penyala' kelunan , hun réh ngelan tong Néh . Allah maneu' kenat dokoo' pepoléng Iah teneng mu'un . Sahau kebit kenin Allah tong penyala' Kelunan , bé' Iah tioo ngukum réh .
45003026	bang hun iteu' bé' Iah ngelapah tong penyala' réh kenat la'ah , inah telana' néh Iah pu'un pengeteneng , uban kekat kelunan éh ngelan tong Yésus Iah maneu' réh jian kepéh ngan Allah .
45003027	Hun néh kenat bé' pu'un ineu' kejian uleu' éh kelu' omok ngajung usah lu' . Bé' lu' omok jian kepéh ngan Allah uban neu' lu' kivu sohoo' lem Surat Musa , bang neu' pengelan lu' tong Yésus Kristus inah ke' lu' omok jian kepéh ngan Allah .
45003028	Ka' éh séé' séé' péh omok jian kepéh ngan Allah , uban néh ngelan tong Yésus Kristus , ngan bé' éh uban néh maneu' ineu' éh senohoo' Surat Musa .
45003029	Uban Allah nah , bé' éh Allah éh kenelan irah Yahudi awah , bang Allah éh kenelan pah avéé' kelunan éh tengéé' pohoo' ke' Éh .
45003030	Jah de ke' Allah ngan pu'un Iah maneu' kelunan Yahudi jian kepéh ngan Allah , naneu' pengelan réh tong Yésus Kristus , kenat péh kelunan éh tengéé' pohoo' Iah maneu' réh jian kepéh ngan Allah , naneu' pengelan réh tong Yésus Kristus .
45003031	Hun néh kenat kineu' lu' da' , tekep lu' bet Surat Musa ngan ngelan tong Yésus awah . Bé' makat lu' tekep bet éh , tekep lu' mihau kekat tebaraa' inah pemung ngan pengelan lu' tong Yésus .
45004001	Jian lu' seruh kepéh tong tepun lu' Abraham . Kineu' éh , omok éh alaa' kenin éh jian kepéh ngan Allah neu' penganeu' néh .
45004002	Hun néh pu'un éh jin neu' penganeu' néh , omok éh ngajung usah néh , bang bé' éh omok ngajung usah néh tong jumen Allah .
45004003	Uban ha' lem surat Allah pu'un bara' , Abraham ngelan tong Allah ngan neu' pengelan néh , inah jalan Allah alaa' iah seleket kelunan éh jian kepéh ngan Néh .
45004004	Kelunan éh kereja' pu'un éh alaa' gaji néh , bé' éh seruh gaji néh nah pengena' kelunan awah , uban réh pika éh awah , adang iah seruh tekep réh mena' gaji néh uban néh kereja' ngan réh nah .
45004005	Kelunan éh bé' pu'un maneu' ineu'-ineu' ke' néh omok jian kepéh ngan Allah , bang éh ngelan tong Allah awah , neu' pengelan réh kenat , inah jalan Allah alaa' iah seleket kelunan éh lepah jian kepéh ngan Néh , uban Allah awah éh omok bara' kelunan penyala' pu'un jian .
45004006	Kenat sin tong ha' Daud rai , hun néh bara' tong kemurung kelunan éh nalaa' Allah seleket kelunan éh jian ngan Néh kepéh .
45004007	Murung kenin kekat kelunan éh nega' Tuhan kesa'at . Penyala' néh nebet Tuhan tenéh .
45004008	Murung kenin kelunan éh bé' nihau Tuhan penyala' la'ah . Kenat ha' Daud
45004009	Tong kelunan éh pu'un kemurung kenat , bé' éh irah Yahudi éh pesunat nah awah , bang kelunan éh pesunat pemung ngan irah éh bé' pesunat , pata murung béé-béé réh . Uban ka' ha' éh benara' mé' ri' , Pu'un Abraham ngelan tong Allah ngan neu' pengelan néh , inah jalan Allah alaa' iah seleket kelunan éh jian kepéh ngan Néh .
45004010	Hun mah Allah alaa' éh kenat ? Kineu' , hun néh bé' jak pesunat , kineu' la'o néh pesunat . Hun néh bé' jak pesunat nah Allah alaa' iah seleket kelunan éh jian kepéh .
45004011	La'o inah boh éh pesunat , ngan sunat nah éh telana' éh neu' Allah éh bara' naneu' pengelan Abraham tong Allah inah jalan Allah alaa' iah seleket kelunan éh jian kepéh ngan Néh . Abraham nah seleket tepun kekat kelunan éh bé' kivu adet sunat , bang éh ngelan tong Allah ngan éh nalaa' Allah seleket kelunan éh jian mu'un kepéh ngan Néh .
45004012	Barei' inah kepéh Abraham nah seleket tepun kekat kelunan pohoo' Yahudi éh kivu adet sunat bang pengelan réh pu'un tong Allah barei' Abraham hun néh to bé' pesunat nah rai .
45004013	La'ah hun Allah maneu' jajii' ngan Abraham inah ke' éh avéé' ngan pohoo' néh , kekat arong tana' omok anah nah ngan anah pohoo' néh , ka' éh , bé' Allah pejajii' éh kenat uban Abraham pu'un kivu sohoo' lem Surat Musa , bang uban Abraham ngelan tong Allah kenat éh Allah alaa' iah seleket kelunan éh jian kepéh ngan Néh .
45004014	Uban hun lu' omok alaa' éh pejajii' Allah neu' lu' kivu sohoo' lem Surat Musa awah , bé' pu'un gunah kelunan ngelan tong Allah ngan pejajii' Allah seleket néh bé' pu'un .
45004015	Uban hun kelunan bé' kivu sohoo' lem Surat Musa inah éh pesavéé' rek Allah , bang hun néh bé' pu'un sohoo' , bé' pu'un kelunan éh omok ngelapah tong néh , uban néh bé' pu'un .
45004016	Jajii' Allah inah kivu pengelan kelunan tong Allah . Uban kenat jajii' inah pu'un petem neu' pengena' Allah éh nena' Néh awah ngan kekat anak ayam Abraham , irah éh kivu sohoo' lem Surat Musa kenat péh irah ngelan tong Allah barei' Abraham nah seleket tepun kekat kelunan éh ngelan tong Allah .
45004017	Kenat sin tong ha' lem surat Allah éh benara' Allah ngan Abraham , ka' éh , Pu'un Ku' maneu' ke' tepun kekat arong kelunan , ha' Néh . Jajii' inah pu'un petem ngan Abraham uban pengelan Abraham tong Allah . Allah inah , Allah éh omok purip kekat kelunan éh matai ngan Iah ke' éh Allah éh neu' ha' Néh awah , kekat éh bé' jak pu'un pesuai omok pesuai kepéh .
45004018	Uban Abraham petem lem pengelan néh tong éh benara' Allah ngan néh , na' péh éh bé' pu'un ineu' ta'an néh éh tekep ke' néh omok ngelan éh pu'un kenat , uban hun inah to ke' éh bé' jak pu'un anak , bang neu' pengelan néh , Allah maneu' éh omok tepun siget arong pohoo' kelunan . Barei' ha' lem surat Allah éh bara' , Kekat pohoo' ko' pepit pinaa' mu'un kepéh , ha' Néh .
45004019	Tovoo' Allah pané kenat , Abraham lepah mukun danii' jah ato ta'un kelebéé' urip néh , bang bé' iah putui pengelan seruh tong pengelemoo' usah néh éh danii' juk matai . Kenat péh bé' iah putui pengelan seruh tong redo néh Sara éh nyalun ngan mukun mu'un-mu'un , bé' omok pu'un anak la'ah .
45004020	Bé' iah putui pengelan , bé' iah duah kenin , bang neu' pengelan néh tong Allah , usah néh mesoléé' gahang kepéh pu'un iah mejing Allah ,
45004021	uban iah ngelan mu'un omok Allah maneu' pekua' barei' ha' jajii' Néh inah .
45004022	Kenat péh uban Abraham ngelan tong Allah , inah jalan Allah alaa' iah seleket kelunan éh jian kepéh ngan Allah ,
45004023	Tong ha' inah éh bara' , Allah alaa' iah seleket kelunan éh jian kepéh ngan Allah , bé' éh pu'un senurat kenat uban Abraham awah .
45004024	Bang pu'un éh senurat kenat ngan uleu' kepéh éh nalaa' Allah seleket kelunan éh jian kepéh ngan Allah , inah éh ngan uleu' éh ngelan tong Allah éh pebetéé' Tuhan Yésus jin patai Néh rai .
45004025	Pu'un Iah matai naneu' penyala' uleu' , Iah pu'un betéé' murip kepéh dokoo' lu' omok jian kepéh ngan Allah .
45005001	La'ah uban uleu' pu'un jian kepéh ngan Allah naneu' pengelan lu' tong Iah , inah éh mihin uleu' tunuk ngan Allah kepéh naneu' Tuhan Yésus Kristus éh kenelan lu' .
45005002	Uban neu' pengelan lu' tong Iah , pu'un Iah lepah mihin uleu' tavin Allah éh jalan lu' alaa' urip maréng éh nena' Néh ngan lu' . Murung kenin lu' uban uleu' ngelan adang uleu' omok pemung ngan Allah lem kekat pengaren Néh ngan paléu' jian pekua' barei' Iah pu'un jian .
45005003	Kenat péh uleu' murung kenin dalem kekat penusah lu' , uban uleu' jam kekat penusah inah , inah éh mihin uleu' omok ngeretep ngan kebit kenin ,
45005004	ngan hun lu' ngeretep ngan kebit kenin kenat , inah mihin lu' reken kenin ngan sukup mu'un kenin , ngan hun néh pu'un kenat petem kenin lu' ngelan adang uleu' omok tai pemung ngan Allah .
45005005	Hun lu' ngelan tong Allah kenat bé' lu' duah kenin uban lu' jam Allah éh pika lu' , éh mena' Sahéé' Ni'ai Néh ngan uleu' .
45005006	Uban lem lu' to lemoo' ngan bé' omok piso jin kesa'at lu' , tovoo' jaka' éh kevéléé' Allah ke' Kristus matai ngeliwah uleu' kelunan éh sa'at .
45005007	Leko mu'un-mu'un kelunan matai ngeliwah jah kelunan éh tigéh ngan éh jian , jah péh pu'un kelunan keloo' matai ngeliwah kelunan éh jian kenat , bang mejat mu'un éh .
45005008	Bang inah jalan Allah pepoléng penika Néh ngan uleu' , uban lem lu' pu'un maneu' penyala' keto , inah Kristus matai ngeliwah uleu' .
45005009	Naneu' dahaa' Néh éh pega' inah jalan Iah maneu' lu' jian kepéh ngan Allah , hun néh kenat adang Iah pu'un ngelepu lu' jin kemerek Allah kepéh da' .
45005010	Hun lepah rai uleu' ayau Allah , bang naneu' pengematai Anak Néh , inah jalan Iah maneu' uleu' bakéh Néh kepéh . Hun néh neu' pengematai Anak Néh uleu' omok bakéh Allah kepéh , adang lu' omok murip naneu' urip Néh .
45005011	Bang bé' éh kenat awah , bang inah kepéh uleu' murung kenin dalem Allah naneu' Tuhan Yésus Kristus éh kenelan lu' éh matai ke' Néh mihin lu' tavin Allah dokoo' uleu' omok bakéh Néh kepéh .
45005012	La'ah naneu' jah kelunan , inah éh bu'un penyala' pu'un tong tana' , ngan naneu' penyala' , inah éh maneu' kekat ineu'-ineu' péh jam matai , pah avéé' tong kekat kelunan béé , uban kekat kelunan pu'un maneu' penyala' .
45005013	Hun Allah to bé' jak mena' kekat sohoo' lem Surat Musa , pu'un kelunan maneu' penyala' , bang uban kekat sohoo' Néh inah to bé' jak pu'un , bé' Allah mihau kekat penyala' réh .
45005014	Bang na' péh kenat , jin Adam pah avéé' tong Musa , kekat kelunan éh murip kelebéé' inah , patai inah éh pu'un penyukat tong réh , avéé' tong irah éh bé' maneu' penyala' pekua' éh naneu' Adam tovoo' néh ngelapah sohoo' Allah rai . Adam nah inah jah gaben tong Yésus Kristus éh juk tuai kepéh nah .
45005015	Bang Adam ngan Kristus bé' roh pu'un pekua bé' roh pu'un pekua' uban penika Allah pelapah juu' tipah néh jin penyala' kelunan matai naneu' oléé penyala' kelunan éh jah nah inah éh neu' Adam , bang penika Allah pelapah ja'au kepéh . Iah mena' jalan urip ngan kekat kelunan jin penika jah kelunan , inah éh Yésus Kristus .
45005016	Inah kepéh hun lu' seruh tong jalan Allah mena' urip maréng ngan kuraa' kelunan , tengéé' mu'un éh jin penyala' Adam nah . Neu' Adam ngelapah tong sohoo' Allah , inah pesavéé' ukum éh mihin kekat kelunan matai , bang Kristus bet kekat penyala' kelunan ngan pepurip réh .
45005017	Mu'un kekat kelunan pu'un lem penyukat patai naneu' penyala' jah kelunan inah , bang inah kepéh naneu' jah kelunan éh jah nah , inah éh naneu' Yésus Kristus , kekat kelunan éh alaa' penika Allah ngan alaa' kenin éh teneng éh pengena' Néh ngan uleu' , omok irah inah murip ngan menang naneu' Yésus Kristus .
45005018	Uban néh kenat , neu' penyala' Adam inah mihin kekat kelunan teneng tong ukum Allah , kenat ke' kepéh uleu' pelepu jin sala' ngan alaa' urip uban penganeu' Kristus éh kivu pengeloo' Allah .
45005019	Barei' Adam ngelapah tong sohoo' Tuhan inah maneu' kelunan pinaa' kepéh pu'un penyala' . Barei' inah kepéh naneu' jah kelunan éh kivu sohoo' Tuhan , inah éh Kristus , inah éh mihin kelunan pinaa' omok jian kepéh ngan Allah .
45005020	Surat Musa pepoléng kekat éh sa'at ngan pepit éh , bang na' péh penyala' pu'un pepit ja'au mu'un , penika Allah pelapah ja'au kepéh .
45005021	Kenat péh lepah rai , penyala' éh pengeja'au ngan mihin kelunan matai , bang hun iteu' kepéh penika Allah éh pengeja'au ngan mihin lu' alaa' urip éh pelinguh naneu' Yésus Kristus Éh Tuhan uleu' .
45006001	Hun Allah pika lu' kenat , kineu' , tekep lu' petem maneu' penyala' kepéh dokoo' penika Allah pepit kepéh ngan lu' ?
45006002	Adang uleu' bé' tekep maneu' kenat kepéh . Uban penyala' bé' pu'un penyukat tong uleu' uban uleu' lepah matai tong penyala' ngan lepah piso jin penyala' , bé' lu' juk murip petem maneu' penyala' la'ah .
45006003	Kineu' , bé' keh jam éh tovoo' lu' benatis , inah lu' seleket jah awah pemung ngan Kristus , inah sin néh lu' seleket jah awah lem pematai Néh .
45006004	Tovoo' lu' benatis réh uleu' pu'un pemung ngan Néh dalem pematai Néh kenat péh seleket lu' tenanem pemung ngan Néh , dokoo' barei' Tamen Néh pebetéé' Kristus jin patai Néh neu' penyukat Néh , uleu' péh omok betéé' murip petem dalem Iah dalem kekat urip éh maréng kepéh .
45006005	Uban hun lu' pu'un pemung ngan Néh dalem pematai Néh , adang uleu' pu'un pemung ngan Néh dalem pengebetéé' Néh kepéh , ngan uleu' pu'un murip lem urip éh maréng awah la'ah .
45006006	Uban uleu' jam kekat kenin ngan kekat urip lu' éh jin bu'un sahau , pu'un éh lepah matai pemung ngan Kristus tong salib Néh , dokoo' pengeloo' usah lu' iteu' éh malai maneu' kesa'at kenebéé penyukat Néh dokoo' penyala' bé' omok ngeripen keh kepéh .
45006007	Uban kelunan éh lepah matai , pu'un éh pelepu jin penyala' , bé' penyala' pu'un penyukat tong néh kepéh .
45006008	Uban hun uleu' pu'un matai pemung ngan Kristus , adang uleu' omok betéé' murip pemung ngan Néh kepéh .
45006009	Uleu' jam Allah pebetéé' Kristus jin patai Néh , bé' Iah omok matai kepéh , kenat péh patai bé' pu'un penyukat bau Néh la'ah .
45006010	Tong jalan Néh matai , Iah matai jah de' ke' koléé' awah ke' Néh ngebéé penyukat penyala' ngan ngeliwah kekat kelunan béé bang tong urip Néh hun iteu' , Iah pu'un murip ngan Allah .
45006011	Kenat péh ka'ah éh lepah matai tong penyala' , jian keh nesen usah keh seleket matai tong kekat penyukat penyala' , ngan murip kepéh hun iteu' ngan Allah uban keh pu'un pemung dalem Kristus Yésus .
45006012	Mai keh kejeraa' penyala' pengeja'au keh , pah avéé' keh tai maneu' kekat pengagat usah keh .
45006013	Mai keh maneu' kesa'at , kenat péh mai keh mena' sapét jebila' usah keh , barei' maten keh ngan ojoo' ngan gem keh maneu' sa'at . Bang jian keh mena' ketem lo'ong usah ngan kenin keh ngan Allah barei' kelunan éh lepah piso jin jalan patai ngan éh murip ngan Allah , ngan mena' kekat usah ngan kekat kenin keh ngan Allah , dokoo' keh kivu kekat éh pengeloo' Néh .
45006014	Uban penyala' bé' éh omok pengeja'au keh kepéh , uban bé' ka'ah pu'un murip kivu sohoo' lem Surat Musa , bang ka'ah pu'un murip dalem penika Allah .
45006015	Uban hun iteu' uleu' pu'un murip lem penika Allah , bé' uleu' pu'un murip lem penyukat ukum kepéh , hun néh kenat , kineu' , tekep lu' maneu' penyala' kepéh , adang lu' bé' tekep maneu' éh .
45006016	Kineu' , bé' keh jam hun keh ngerera' kivu sohoo' kelunan , kelunan inah éh pengeja'au keh , bé' keh omok kivu kenin keh tengéé' . Barei' inah péh hun keh kivu sohoo' penyala' iah éh pengeja'au keh , ga' néh mihin keh matai . Kenat péh hun keh kivu sohoo' Allah éh jalan keh alaa' jian kepéh ngan Néh , Tuhan pengeja'au keh .
45006017	Bang mejing ngaran Allah uban na' péh lepah rai pu'un keh keripen penyala' bang hun iteu' kepéh pu'un keh kivu mu'un kekat jalan éh teneng éh pekua' barei' ha' tebaraa' éh benara' réh ngan keh rai .
45006018	Pu'un Allah ngelepu keh jin penyala' rai ngan hun iteu' ka'ah pu'un ripen tong kekat éh pengeloo' kenin Allah kepéh .
45006019	Akeu' bara' éh palaa' ha' tapan inah dokoo' keh omok jam éh . Hun lepah rai pu'un keh mena' usah keh maneu' kekat kesa'at barei' kelunan éh keripen tong kekat éh jelemih ngan sa'at . Barei' inah péh hun iteu' , jian keh mena' usah keh kepéh maneu' kekat éh ni'ai ngan ripen tong kekat éh teneng .
45006020	Hun lepah rai pu'un keh keripen penyala' , bé' keh nesen kekat éh teneng .
45006021	Kineu' , pu'un ineu'-ineu' éh lem barék keh éh sa'at lepah nah , éh maneu' keh jian kenin ? Kekat barék keh rai sa'at awah éh , menyaa' keh seruh éh hun iteu' kepéh , pengega' néh mihin keh matai .
45006022	Bang hun iteu' kepéh Allah pu'un ngelepu keh jin penyala' keh ngan Iah maneu' keh ripen Allah kepéh . Uban Iah ngelepu keh kenat , kekat urip keh anah nah , pengega' néh mihin keh murip pelinguh .
45006023	Kelunan éh maneu' penyala' pu'un oléé' néh kepéh , inah éh matai , bang pengena' Allah , inah éh urip pelinguh , pemung ngan Kristus Yésus éh Tuhan lu' .
45007001	O kekat padéé' ké' , adang keh jam tong éh juk benara' ké' iteu' da' , uban keh jam tong ha' neta' tong kelunan éh lepah kawin bé' omok petat kepéh . La'ah ha' inah magen éh kelebéé' roh murip . Hun néh matai bé' éh inah omok magen éh kepéh .
45007002	ka' éh , jah redo éh pu'un lakei' bé' éh omok petat jin lakei' néh kelebéé' lakei' néh murip , bang hun lakei' néh matai , redo inah pelepu jin ha' éh magen éh nah .
45007003	Bang hun redo inah murip pemung ngan lakei' éh jah hun lakei néh to murip keto , redo inah petuyang . Bang hun lakei' néh lepah matai , redo inah lepah pelepu jin ha' éh magen éh nah . Hun néh kawin ngan lakei' éh jah bé' éh petuyang .
45007004	O kekat padéé' ké' , inah ha' tapan ké' tong ka'ah kepéh . Ka'ah iteu' lepah matai ngan pelepu jin sohoo' lem Surat Musa , uban ka'ah lepah pemung ngan Kristus . La'ah hun iteu' ka'ah anah Kristus éh betéé' jin patai Néh . Iah betéé' kenat dokoo' uleu' kelunan omok murip ngan barék éh teneng ngan pu'un gunah ngan Allah .
45007005	Uban lepah rai hun lu' bé' jak jam urip Tuhan lem kenin lu' , uleu' murip kivu kenin lu' tengéé' , kekat sohoo' lem Surat Musa nah makin barei' pebetéé' pengagat dalem kenin lu' ke' néh sa'at kepéh inah éh mihin lu' matai .
45007006	Bang hun iteu' kepéh uleu' seleket matai tong sohoo' jin Surat Musa , bé' sohoo' inah omok pengeja'au lu' kepéh . Jalan lu' ngepayoo' kenin Allah hun iteu' , maréng éh , neu' lu' kivu pengeloo' Sahéé' Ni'ai .
45007007	Hun néh kenat , kineu' ha' lu' tong Surat Musa , tekep lu' bara' éh sala' , adang éh bé' sala' . Uban neu' kekat ha' Tuhan lem Surat Musa , inah jalan ké' nesen tong kesa'at penyala' , uban hun néh usah ké' tengéé' , bé' akeu' jam akeu' pu'un magat tong kesa'at , bang uban ha' lem Surat Musa bara' , Mai keh magat tong kesa'at , inah jalan ké' nesen akeu' pu'un éh kenat .
45007008	Neu' ha' neta' inah , inah jalan penyala' omok tioo gusii' lem kenin ké' ngan mihin ku' magat tong kesa'at . Uban hun néh bé' pu'un ha' Tuhan lem Surat Musa meta' kenat , penyala' nah seleket pegen awah jak éh lem ku' .
45007009	Hun sahau rai , pu'un ku' murip marut awah , bé' ku' jam tong Surat Musa . Tovoo' ké' jam ha' Tuhan meta' kenat , tioo penyala' murip ngan gusii' lem kenin ké' .
45007010	Inah akeu' seleket matai awah . La'ah kekat ha' lem Surat Musa , nena' Tuhan dokoo' purip lu' , bang bé' éh purip akeu' , inah éh mihin akeu' matai awah .
45007011	Neu' ha' Tuhan inah , inah penyala' ngelavo' akeu' ngan mematai ku' .
45007012	La'ah kekat sohoo' lem Surat Musa pu'un éh nena' Allah , ngan kekat ha' éh meta' lu' maneu' sa'at , inah kepéh nena' Allah , ngan teneng éh ngan jian éh .
45007013	Kekat sohoo' lem Surat Musa pu'un éh jian . Hun néh kenat , kineu éh ? Éh jian nah mihin ku' matai ? Bé' éh jian nah mihin ku' matai , bang penyala' nah éh . Uban pu'un Surat Musa pepoléng penyala' nah pelapah sa'at mu'un .
45007014	Uleu' jam Allah pu'un mena' kekat sohoo' lem Surat Musa ngan uleu' , bang akeu' pohoo' kelunan éh lemoo' kenin ngan keripen dalem penyala' awah .
45007015	Bé' akeu' jam uban ineu' ku' ngelayau maneu' sa'at , keloo' ku' maneu' jian , bang bé' ku' omok maneu' éh , bang kekat éh keleko ké' , inah awah éh omok neu' ké' .
45007016	Bang hun ké' maneu' éh keleko ké' inah , bé' éh uban ha' lem Surat Musa nah pu'un sa'at . Adang kekat ha' tebaraa' inah jian béé .
45007017	Hun néh kenat bé' éh akeu' éh maneu' éh , bang penyala' éh murip dalem ku' , inah éh maneu' éh .
45007018	Akeu' jam bé' pu'un ineu'-ineu' éh jian murip dalem kenin ké' hun bé' pu'un Sahéé' Ni'ai . Uban na' péh ku' keloo' ngan gahang kenin juk maneu' jian , bé' ku' omok maneu' éh .
45007019	Bé' akeu' omok maneu' jian barei' éh keneloo' ké' , bang kekat kesa'at éh keleko ké' , inah awah éh omok neu' ké' .
45007020	Hun akeu' maneu' kekat éh keleko ké' , éh mu'un néh , bé' éh akeu' éh maneu' éh , bang penyala' éh murip dalem akeu' , inah éh maneu' éh .
45007021	Uban néh kenat duah jalan kenin ké' , keloo' ku' maneu kekat éh jian , bang bé' ku' omok bé' maneu' sa'at .
45007022	Dalem kenin ké' mu'un , jian kenin ké' seruh tong kekat éh sohoo' Allah ngan keloo' akeu' maneu' éh ,
45007023	bang usah ké' bé' keloo' ku' kenat . Ngelayau usah ké' ngelawan éh juk neu' kenin ké' ngan ngeripen ku' tong penyala' .
45007024	Aduii' , besau mu'un ku' . Séé' omok ngelepu ku' jin usah ké' éh mihin ku' matai iteu' ?
45007025	Mejing ngaran Allah éh omok ngelepu ku' neu' Yésus Kristus . Uban néh kenat éh kejam ké' pu'un ku' kivu sohoo' Allah pakai pengejam utek ké' ke' awah , bang usah ké' kivu kekat sohoo' tong penyala' .
45008001	Bé' pu'un ukum hun iteu' tong kelunan éh petem dalem Kristus Yésus .
45008002	Uban Sahéé' Ni'ai éh pu'un mihin lu' murip petem dalem Yésus Kristus , pu'un éh ngelepu lu' jin penyukat penyala' éh mihin kelunan matai .
45008003	Kekat ha' lem Surat Musa bé' pu'un penyukat ngelepu kelunan jin penyukat penyala' uban kelunan lemoo' kenin , bang Allah pu'un penyukat omok ngelepu réh . Pu'un éh ngukum penyala' ngan memekat pengereken penyala' jin lem kenin kelunan , neu' Anak Néh mu'un éh senohoo' Néh tuai . Iah tuai paléu' kelunan mu'un , pekua' layan kelunan éh penyala' , dokoo' Néh kebéé penyala' .
45008004	Pu'un Allah mena' Anak Néh dokoo' lu' omok ni'ai ngan kivu kekat pengeloo' Tuhan éh benara' Néh lem Surat Musa , inah éh ngan uleu' éh murip kivu pengeloo' Sahéé' Ni'ai , éh bé' murip barei' kelunan éh bé' jam urip Tuhan , éh murip kivu kenin réh tengéé' .
45008005	Uban kelunan éh bé' jam urip Tuhan , pu'un éh murip kivu kenin néh tengéé' . Kelunan éh murip pekua' barei' pengeloo' Sahéé' Ni'ai , kekat kenin néh pu'un éh kivu sohoo' Sahéé' Ni'ai .
45008006	Kelunan éh murip kivu kenin néh tengéé' , kenin éh kenat mihin éh matai . Kelunan éh murip kivu tong sohoo' Sahéé' Ni'ai , ga' kelunan inah murip ngan pawah kenin .
45008007	Kenat péh hun kelunan murip kivu kenin néh tengéé' , inah éh ayau Allah .
45008008	kelunan inah bé' éh kivu pengeloo' Allah , ngan semu'un néh iah bé' omok kivu pengeloo' Allah .
45008009	Bang bé' ka'ah murip kivu kenin keh tengéé' , bang ka'ah murip kivu pengeloo' Sahéé' , inah éh hun néh mu'un Sahéé' Tuhan pu'un murip dalem kenin keh . Uban séé'-séé' éh bé' pu'un Sahéé' Kristus , bé' éh anah Kristus .
45008010	Bang hun Kristus petem dalem keh , na' péh usah keh omok matai naneu' penyala' , bang Sahéé' Ni'ai omok purip keh uban keh pu'un jian kepéh ngan Allah .
45008011	Sahéé' Allah éh pebetéé' Yésus jin patai Néh , hun Iah pu'un murip dalem keh , boh Allah éh pebetéé' Kristus jin patai , omok purip usah keh kepéh naneu' Sahéé' Néh éh murip dalem keh .
45008012	O kekat padéé' ké' , hun Sahéé' juk maneu' éh kenat , adang tekep uleu' kivu kekat pengeloo' Sahéé' , ngan mai lu' kivu kenin lu' tengéé' .
45008013	Uban hun keh murip kivu kenin keh tengéé' adang keh matai . Bang hun keh mematai kekat penganeu' keh éh sa'at , neu' penyukat Sahéé' Ni'ai , boh keh omok murip .
45008014	Kelunan éh alaa' Sahéé' Tuhan pengeja'au néh , kelunan inah éh anah Tuhan mu'un .
45008015	Uban Sahéé' Ni'ai éh nena' Tuhan ngan keh , bé' éh ngeripen keh ke' Néh ngedai keh , bang pu'un Iah maneu' keh anak Tuhan Allah mu'un . Naneu' penyukat Sahéé' , inah jalan uleu' omok mateng Allah , Amam O Amam !
45008016	Sahéé' Tuhan pemung ngan sahéé' uleu' , pu'un éh bara' uleu' anak Allah .
45008017	Uban uleu' éh anak Néh , uleu' omok alaa' kekat pengejian éh juk nena' Allah ngan kelunan éh anah nah . Kenat péh kepéh uleu' omok alaa' éh pemung ngan Kristus , kekat éh lepah pejajii' , nah Allah ngan Anak Néh . Uban hun lu' keta pemung ngan Kristus , uleu' péh omok pemung ngan Néh lem pengaren Néh .
45008018	Hun ké' seruh tong kekat penusah éh teneng tong uleu' hun iteu' , si'ik awah éh hun ké' seruh tong kekat kemurung lu' pemung ngan Tuhan , ngan na'at Éh dalem kekat pengaren Néh kepéh vam .
45008019	Kekat arong penyuai Tuhan mena hun mah savéé' dau Tuhan ke' Néh pepoléng irah éh anak Néh mu'un .
45008020	Uban kekat arong penyuai Tuhan inah lepah kenukum Néh tenéh ke' néh borok ngan bé' pu'un jian kepéh . Bé' makat éh neu' pengeloo' kekat arong penyuai Néh éh ke' néh borok ngan bé' pu'un jian kenat , bang kekat inah pu'un kenat neu' pengeloo' Allah awah . Bang uleu' jam mu'un kekat penyuai Néh inah
45008021	omok pelepu tong jah dau vam jin ukum éh maneu' éh kenat nah , adang néh omok pelepu mu'un barei' irah éh anak Tuhan mu'un .
45008022	Uban uleu' jam pah avéé' hun iteu' péh kekat arong penyuai Tuhan ngerahéng barei' redo éh ngerahéng juk nganak , kenat péh kekat penyuai Tuhan ngerahéng otoo' mena Tuhan ngelepu éh jin ukum .
45008023	Bé' makat éh kekat arong penyuai Néh awah éh ngerahéng kenat , bang pah avéé' uleu' kelunan éh pu'un Sahéé' Ni'ai éh tenah nena' Allah jin kekat pengena' Néh éh jah ngan uleu' , uleu' péh pu'un barei' okoo' ngerahéng dalem kenin lu' kelebéé' lu' mena Tuhan maneu' lu' anak Néh mu'un ngan ngelepu lu' jin ukum .
45008024	Uleu' pu'un alaa' urip Tuhan lem kenin lu' rai neu' pengelan lu' tong Iah , na' péh bé' pu'un ineu'-ineu' éh ta'an lu' hun iteu' , uleu' ngelan adang lu' omok tai pemung ngan Néh vam , uban bé' kelunan omok ngelan melih jah de' ke' livah duah koléé' néh melih éh iah inah ke' .
45008025	Na' péh bé' pu'un ineu'-ineu' éh ta'an lu' hun iteu' , ngan kebit kenin lu' mena pah avéé' dau lu' omok tai pemung ngan Tuhan .
45008026	Kenat péh Sahéé' pu'un nolong uleu' dalem kelemoo' lu' . Uban bé' uleu' jam sebayang mu'un , bang Sahéé' Ni'ai muruh sebayang uleu' ngan Allah , palaa' kuraa'-kuraa' ateng ha' éh bé' omok benara' , Iah péh barei' okoo' ngerahéng dalem sebayang Néh .
45008027	Ngan Allah éh jam kenin kekat kelunan , Iah péh jam tong pengeloo' Sahéé' , uban Sahéé' Ni'ai menyat jin Allah tong kekat kelunan éh anah nah , pekua' pengeloo' Allah .
45008028	Uban uleu' jam Allah ngepaléu kekat ineu'-ineu' kivu pengeloo' Néh ke' néh jian , dokoo' Néh pesavéé' pengejian ngan kekat kelunan éh pika Iah .
45008029	Tuhan jam kekat irah éh omok anah nah , Iah lepah ngevéléé' réh hun réh to bé' jak pu'un tong tana' , ke' Néh ngepaléu réh jian barei' Anak Néh , dokoo' Anak Néh inah omok ja'au belah kekat uleu' éh padéé' Néh .
45008030	Pu'un Allah tebai irah éh kevéléé' Néh nah , bé' Iah tebai réh awah , bang pu'un Iah maneu' réh jian kepéh tong jumen Allah , bang bé' makat éh kenat awah , bang Iah juk ngepaléu réh jian pekua' barei' Iah pu'un jian .
45008031	Hun lu' seruh tong kekat inah , ineu' éh juk benara' lu' kepéh ? Ieng ke' . Hun Allah pu'un pemung ngan uleu' , bé' pu'un séé'-séé' éh omok nyopéé' uleu' kepéh .
45008032	Uban bé' Tuhan sihun tong Anak Néh , bang Iah mena' éh ke' Néh matai uban Néh ngeliwah kekat uleu' . Anak Néh mu'un éh nena' Néh . Hun néh kenat , adang Iah keloo' mena' ineu'-ineu' éh jah ngan uleu' kepéh éh omok mihin uleu' menang .
45008033	Bé' pu'un séé' omok pesala' kelunan éh kevéléé' Allah . Uban Allah éh bara' réh pu'un jian kepéh tong jumen Néh .
45008034	Hun néh kenat , bé' pu'un kelunan éh omok pesala' réh . Uban Kristus Yésus éh matai , éh mu'un néh Allah éh pebetéé' Éh jin patai Néh ngan pu'un Éh saa' na'au' Allah . Iah péh muruh sebayang uleu' ngan Allah .
45008035	Hun néh kenat , séé' omok pepetat uleu' jin penika Kristus ? Kineu' , omok penusah , ngan pengekurang , ngan pengeketa , ngan pengela'au' , ngan pengekari , ngan kekat-kekat éh omok maneu' lu' tioo matai , ngan pengematai éh neu' kelunan ulak mematai kelunan ? Kineu' , omok kekat inah pepetat uleu' jin penika Kristus ? Adang néh bé' omok .
45008036	Barei' ha' dalem surat Allah pu'un bara' , Naneu' pengelan mé' tong Ka'au' , si'ik la'ah mé' bé' matai putung-putung dau , bé' irah pika améé' , pu'un réh maneu' améé' barei' réh maneu' domba éh juk penatai réh .
45009001	La'ah besau kenin ké' uban irah Yahudi éh pohoo' ké' mu'un , bé' réh pu'un ngelan tong Tuhan . Bé' ku' kenyo bara' ku' besau kenin kenat , usah ké' tengéé' kivu Kristus ngan kenin ké' pu'un lem nihau Sahéé' Ni'ai , akeu' jam ku' bé' pané kenyo . Besau kenin ké' , keta mu'un lem kenin ké' seruh réh uban réh panak ké' mu'un bang bé' irah ngelan Tuhan .
45009002	
45009003	Neu' ké' pika irah kenat , palaa' kenin ké' éh selayoo' péh éh akeu' éh teneng ukum ngan bet usah ké' tengéé' jin Kristus .
45009004	Uban irah éh kelunan éh kevéléé' Allah , Allah lepah alaa' réh anak Néh mu'un ngan peta'an réh tong pengemaren Néh . Iah mena' jajii' ngan réh kenat péh Iah mena' Surat Musa . Irah jam tong penyebayang éh teneng , ngan réh pu'un alaa' jajii' Allah .
45009005	Kenat péh irah Yahudi jin pohoo' tepun réh , inah éh Abraham , Ishak ngan Yakub . Inah kepéh hun Kristus pu'un tuai tong tana' ke' Néh paléu kelunan , Iah tuai jin pohoo' irah inah ke' éh . Jian Allah éh bau béé-béé nejing kelunan avéé' pelinguh . Amin .
45009006	Akeu' bé' bara' tong ineu' éh pejajii' Allah bé' petem , ineu' éh pejajii' Néh lepah pu'un tenéh , uban bé' éh ketem lo'ong kelunan Israel éh kevéléé' Néh .
45009007	Kenat péh bé' makat kekat pohoo' kelunan jin Abraham éh omok anak Allah mu'un , uban ka' ha' Allah ngan Abraham . Kekat irah jin anak ko' Ishak , inah awah éh pohoo' ko' mu'un , ha' Néh .
45009008	Neu' ha' Allah bara' kenat , inah uleu' jam bé' makat éh kekat pohoo' Abraham éh omok anak Allah , bang kekat pohoo' néh éh pu'un neu' jajii' Allah , inah awah éh pohoo' Abraham mu'un .
45009009	Uban ka' ha' Allah ngan Abraham , Jah ta'un kepéh boh Akeu' tuai ngan Sara juk nganak jah anak lakei' , ha' Allah ngan Abraham .
45009010	Bang bé' éh kenat awah , uban anak Ribkah éh duah nah , Ishak éh tepun lu' , inah éh tamen rawah anak inah .
45009011	Bang uban Allah juk ngevéléé' jah usah awah jin rawah inah kivu pengeloo' Néh tengéé' , Allah pu'un bara' ngan Ribkah , ha' néh , Anak ko' éh tuken , iah éh ngerera' tong padéé' néh éh tadin ha' Allah ngan Ribkah . Pu'un Allah pané kenat ngan Ribkah hun rawah anak inah bé' jak pelohoo' , to bé' jam maneu' jian ngan maneu' sa'at péh . Inah Allah ngevéléé' ngan tebai jah usah jin rawah kivu pengeloo' kenin Tuhan tengéé' , bé' makat uban ineu'-ineu' éh penganeu' rawah .
45009012	
45009013	La'ah barei' ha' lem surat Allah , Pu'un Ku' ngevéléé' Yakub ngan nebet Ké' Esau , ha' Néh .
45009014	Hun Allah ngevéléé' jelua' awah kelunan nah , kineu' , tekep lu' bara' Allah netah kenin ? Bé' éh netah kenin .
45009015	Uban ka' ha' Néh ngan Musa , Akeu' pu'un pika kelunan séé' éh keneloo' Ké' , kenat péh Akeu' pu'un masi kelunan séé' éh keneloo' Ké' , ha' Néh ngan Musa .
45009016	Hun néh kenat , inah Allah ngevéléé' kelunan kivu kenin Tuhan tengéé' , bé' éh kivu pengeloo' kenin kelunan ngan bé' éh neu' ineu'-ineu' éh penganeu' réh , bang neu' penika Allah awah .
45009017	Uban pu'un jah ha' lem surat Allah éh bara' tong ha' Allah ngan raja' Mesir , ka' ha' Néh , Pu'un Akeu' ngevéléé' ke' raja' , dokoo' neu' ko' , Akeu' pepoléng penyukat Ké' , dokoo' kelunan pah tipo tana' péh omok jam penyukat Ké' éh pelapah ja'au , ha' Néh .
45009018	Kenat péh jalan Allah pika kelunan séé' éh keneloo' Néh , kenat péh Iah jam ngemahéng kenin kelunan séé' éh keneloo' Néh kepéh .
45009019	Barang pu'un péh kelunan éh seruh , Hun néh kenat uban ineu' Allah pesala' kelunan ? Séé' omok ngelawan pengeloo' Allah .
45009020	O padéé' ké' séé' ka'ah ke' keh makang neteng ngan Allah ? kineu' omok kuren tana' éh senuai réh barei' lajang nah neteng ngan irah éh suai éh , kineu' ko' suai akeu' ka' ?
45009021	Adang éh tekep kelunan éh suai éh maneu' ineu'-ineu' kivu pengeloo' néh . Jin jah lugung tana' , omok éh suai duah pigan . Jah pigan nah penakai néh lebéé' , jah nah penakai néh metok awah , pu'un éh kenat kivu pengeloo' iah éh suai éh nah .
45009022	Kenat péh penganeu' Allah , Iah juk pepoléng kemerek Néh ngan juk pepoléng penyukat Néh kepéh . Kenat péh Iah kebit kenin tong irah éh tekep kenukum Néh .
45009023	Inah kepéh Iah juk pepoléng pengaren Néh ngan uleu' éh penika Néh , inah éh ngan uleu' éh lepah kevéléé' Néh jin sahau .
45009024	Uban uleu' éh lepah kevéléé' Néh , bé' éh jin belah pohoo' Yahudi awah , bang jin belah kelunan éh tengéé' pohoo' péh .
45009025	Uban ka' ha' Allah dalem surat Hosea , Kekat arong kelunan éh bé' anah Ké' , Akeu' juk mateng réh kepéh , kelunan éh anah Ké' . Jah pohoo' kelunan éh bé' penika Ké' , Akeu' juk mateng réh kepéh , kelunan éh penika Ké' .
45009026	La'ah tong retek Ké' bara' keh , Bé' keh anah Ké' , sinah péh Akeu' juk mateng réh , kelunan éh anah Allah éh murip . Kenat ha' Allah
45009027	La'ah inah jah ha' kepéh éh benara' Yesaya tong pohoo' Israel , Na' péh pohoo' Israel pinaa' mu'un pekua' napun tong baa' banget , jelua' awah réh omok alaa' urip .
45009028	Hun Tuhan juk ngukum réh Iah tioo ngukum réh ngan jah awah kenin , ha' Yesaya nah .
45009029	Barei' ha' éh benara' Yesaya kepéh , ka' ha' néh , Hun Tuhan éh ja'au mu'un penyukat bé' pika jelua' pohoo' lu' ngan purip éh , adang uleu' teneng kenukum Néh barei' leboo' Sodom ngan leboo' Gomora éh lepah béé inah , ha' Yesaya .
45009030	Hun néh kenat , kineu' ha' lu' kepéh , kelunan éh tengéé' pohoo' jin irah Yahudi , bé' éh pitah jalan ke' réh omok jian kepéh ngan Allah , bang hun iteu' Allah tengéé' mihin réh jian kepéh tong Allah neu' pengelan réh tong Iah .
45009031	Bang pohoo' Yahudi pitah jah arong adet éh omok mihin réh jian kepéh ngan Allah , bé' pu'un adet éh omok mihin réh jian kepéh ngan Allah .
45009032	Uban ineu' adet inah bé' omok ? Uban kekat penganeu' réh tong adet inah bé' éh neu' pengelan réh tong Allah , bang irah seruh neu' kekat adet réh kenat , omok réh jian . La'ah tekaleu' réh tong bateu' nekaleu' ,
45009033	éh benara' Tuhan lem surat Néh , ka' ha' Néh . Pu'un Akeu' modoo' jah bateu' éh reken tong Yérusalem , bateu' inah mihin kelunan tekaleu' ngan pegup . Bang kelunan éh ngelan tong Iah , bé' iah pu'un pekawaa' . Kenat ha' lem surat Allah .
45010001	O kekat padéé' ké' , ngan kekat kenin ké' akeu' keloo' mu'un hun irah pohoo' ké' tengéé' omok alaa' urip . Akeu' naten kenin sebayang irah ngan Allah .
45010002	Uban akeu' jam irah juk kivu Allah bang bé' réh jam tong pengeloo' Néh .
45010003	Uban bé' réh jam tong jalan Allah omok mihin kelunan jian kepéh ngan Allah . Kenat péh irah kivu tong jalan éh jah ngan bé' irah ngerera' kenin tong jalan Allah pu'un mihin kelunan jian kepéh ngan Allah .
45010004	Uban usah Kristus tengéé' lepah tuai ke' Néh pesukup kekat ha' lem Surat Musa , dokoo' siget-siget kelunan éh ngelan tong Yésus , omok éh jian kepéh ngan Allah .
45010005	Hun Musa nyurat tong jalan kelunan omok jian kepéh ngan Allah , pu'un éh bara' ka' , Kekat kelunan éh kivu kekat sohoo' Tuhan éh pu'un lem Surat Musa , omok réh murip .
45010006	Ke' kelunan omok jian kepéh ngan Allah inah éh neu' pengelan néh awah . Bé' irah seruh , séé' omok tai seruga ke' néh mihin Kristus tuai .
45010007	Ngan bé' réh seruh , séé' omok tai retek patai kelunan éh ke' néh pebetéé' Kristus jin belah irah éh matai nah .
45010008	Bang kekat kelunan omok jian kepéh ngan Allah neu' pengelan réh nah awah . Pu'un réh bara' tebaraa' éh tong jalan lu' alaa' kenin éh teneng , petepih mu'un éh barei' ujun , ngan lem kenin keh , inah éh ha' tebaraa' éh benara' mé' ngan keh rai .
45010009	Kenat péh hun keh bara' Yésus éh pengeja'au ké' ngan kenelan éh kenat mu'un lem kenin ko' ngan ngelan tong Allah lepah pebetéé' Kristus jin belah kelunan éh matai , boh keh omok jian kepéh ngan Allah nah .
45010010	Hun ko' ngelan éh kenat mu'un ngan bara' éh kenat ngan irah éh jah kepéh , boh ke' omok murip .
45010011	Uban pu'un jah ha' lem surat Allah kepéh éh bara' , Kekat kelunan éh ngelan tong Iah , bé' iah pu'un pekawaa' , ha' Néh .
45010012	Neu' ha' lem surat Allah kenat , lenaa' mu'un irah Yahudi péh ngan kelunan éh tengéé' pohoo' péh pekua' awah jalan réh alaa' urip Tuhan . Uban jah de' ke' Allah éh Tuhan kekat kelunan béé , Iah pika séé'-séé' kelunan éh menyat pika jin Iah .
45010013	Barei' ha' lem surat Allah , Siget-siget kelunan éh tebai tong ngaran Tuhan omok éh alaa' urip , kenat ha' lem surat Allah .
45010014	Kineu' réh omok menyat pika jin Tuhan da' né' bé' réh jak ngelan tong Iah . Kineu' réh omok ngelan da' né' , bé' réh sakui menéng ha' tebaraa' Tuhan ? Kineu' réh omok menéng ha' tebaraa' Néh nah da' né' bé' pu'un kelunan bara' éh ngan réh .
45010015	Kineu' jalan réh omok tai nebaraa' réh da' , hun néh bé' jak pu'un nyohoo' réh tai ? Barei' ha' lem surat Allah éh bara' , Jian mu'un savéé' kelunan éh mihin Rengah Jian , ha' Néh .
45010016	Bang bé' makat kekat irah béé éh ngelan tong Rengah Jian iteu' . Uban ka' ha' Yesaya , O Tuhan , séé' pu'un ngelan tong tebaraa' éh lepah benara' améé' ngan réh ?
45010017	Hun kelunan menéng ha' tebaraa' Tuhan , boh réh omok ngelan , inah éh hun lu' bara' Rengah Jian tong Kristus ngan réh .
45010018	Bang ha' ké' neteng , Kineu' irah Yahudi , bé' jak irah pu'un menéng tong Rengah Jian ? Pu'un réh menéng idat , barei' ha' lem surat Allah , ka' éh , Pu'un kelunan tai bara' ha' tebaraa' Allah pah tipo tana' . Ha' tebaraa' réh lepah avéé' tong siget-siget arong tana' éh juu' péh .
45010019	Akeu' neteng kepéh , Kineu' , bé' irah Israel jam éh kei ? Pu'un réh jam éh . Uban ka' ha' Allah lem Surat Musa , La'ah Akeu' juk peki'ah keh mu'un , uban akeu' tebai kelunan éh tengéé' pohoo' kepéh . Akeu' juk pekerek keh neu' Ké' tebai jah arong kelunan éh suwok kenin . Ha' Néh .
45010020	La'ah makang mu'un Yesaya pané kepéh jin Musa , ka' ha' néh , Akeu' tavin kelunan éh bé' pitah Akeu' , ngan Akeu' pepoléng usah Ké' ngan kelunan éh bé' neteng Akeu' .
45010021	Bang ka' ha' Néh ngan irah pohoo' Israel , Putung dau Akeu' nyelaka' kelunan éh ngelapah awah tong ha' Ké' ngan mahéng kenin .
45011001	La'ah akeu' neteng kepéh , kineu' Allah , nebet Néh awah kelunan Israel éh kevéléé' Néh rai ? Bé' Iah bet irah . Akeu' péh jah kelunan pohoo' Israel , akeu' pu'un jin betah Benyamin éh ayam Abraham .
45011002	Bé' Allah bet irah éh kevéléé' Néh jin bu'un . Ka'ah jam tong jah ha' lem surat Allah éh bara' tong Elia hun néh sebayang bara' tong kesa'at pohoo' Israel , ka' ha' néh .
45011003	O Tuhan , pu'un réh lepah mematai nabi-nabi Ko' , kenat péh kekat éh penakai réh motong ka'an ngan Ko' rai , lepah tenasa' réh , jah akeu' awah éh murip keto ngan irah pitah jalan ke' réh juk mematai akeu' kepéh , ha' Elia .
45011004	Kineu' ha' Allah mipa éh kepéh ? Ka' ha' Allah , pu'un tujuu' ibu' keto kelunan éh bé' pakai butun éh benara' réh Baal , bé' réh seva' éh , ha' Tuhan .
45011005	Kenat péh hun iteu' , pu'un keto jelua' kelunan éh kevéléé' Allah lem penika Néh .
45011006	Pu'un Iah ngevéléé' réh neu' penika Néh awah , bé' éh uban neu' ineu'-ineu' éh penganeu' réh . Hun Allah ngevéléé' réh uban neu' penganeu' réh awah , bé' éh neu' penika Néh .
45011007	Hun néh kenat , kineu' pohoo' Israel , bé' réh alaa' éh penitah réh , inah éh , jah adet éh omok mihin réh jian kepéh ngan Allah . Kerat awah réh éh alaa' éh penitah réh , irah éh pinaa' nah barei' rengen awah réh tong penebai Allah .
45011008	Barei'-okoo' ha' lem surat Allah bara' , Allah maneu' kenin réh marut awah bé' nesen tong jalan Tuhan . Pah avéé' hun iteu' maten kenin réh peseu' , ngan kelingen kenin réh rengen . Kenat ha' lem surat Allah .
45011009	La'ah ka' ha' Daud kepéh , Turut ke' réh teneng keviheu' neu' penguman réh nah . Turut ke' réh penyala' , turut ke' réh kenukum .
45011010	Turut ke' ta'an réh nah merem awah dokoo' réh bé' omok na'at . Maneu' réh ngelayau nerekut , uban neu' kekat penusah réh .
45011011	Akeu' juk neteng kepéh , Hun irah Yahudi tekaleu' rai , kineu' réh , pu'un réh pegup pah avéé' réh bé' omok betéé' nekedéng kepéh ? Bé' éh kenat . Bang neu' penyala' irah Yahudi bé' ngelan tong Tuhan , inah pesavéé' urip ngan kelunan éh tengéé' pohoo' , dokoo' peki'ah irah Yahudi ngan pebetéé' kenin réh ke' réh tavin Tuhan kepéh .
45011012	Penyala' kelunan Yahudi pesavéé' pengejian éh ja'au mu'un ngan kekat arong kelunan pah tipo tana' , pengekari lem kenin réh pesavéé' pengekaya' kenin ngan kelunan éh tengéé' pohoo' . Hun néh kenat makin péh temurei' kepéh hun kekat réh moléé' béé tavin Tuhan , adang pu'un kuraa'-kuraa' ke ja'au pengejian éh pu'un neu' réh kepéh .
45011013	Hun iteu' kepéh akeu' pané ngan kelunan éh tengéé' pohoo' jin irah Yahudi , kelebéé' ké' lawah Tuhan belah irah éh tengéé' pohoo' adang muruh mu'un ku' kereja' .
45011014	Lem ké' kereja' kenat , bé' akeu' ngelepan tong pohoo' ké' tengéé' barang kenat péh jalan ké' menat kenin réh dokoo' réh omok alaa' urip kepéh .
45011015	Uban irah Yahudi nebet Allah , inah jalan mihin kelunan éh tengéé' pohoo' omok pebakéh kepéh ngan Allah . Hun néh kenat , kineu' kepéh hun réh moléé' ngan Allah . Adang iteu' barei' hun kelunan matai pu'un betéé' ngan murip kepéh .
45011016	Hun lu' mena' jah suvang apo ngan Allah jin jah anyam apo , apo éh to ke' lem anyam inah anah Allah béé . Kenat péh lakat kayeu' éh anah Allah , avéé' paka' néh kepéh anah Allah béé .
45011017	Pu'un jelua' paka' éh lepah nega' jin inan saitun éh murip nulah , ngan paka' saitun éh murip bé' nulah pepetok kepéh tong inan éh nulah . La'ah ka'ah kelunan éh tengéé' pohoo' ka'ah la'ah barei' paka' saitun éh pepetok tong inan saitun éh nulah nah . Uban hun iteu' nah omok lah ka'ah alaa' urip pekua' irah Yahudi .
45011018	Hun néh kenat mai keh seruh ka'ah pelapah jian jin paka' éh lepah nega' Néh inah . Jian keh diva' kenin . Ka'ah iteu' paka' awah keh , bé' keh omok purip lakat buaa' inah , bang lakat buaa' inah éh purip ka'ah .
45011019	Barang pu'un keh bara' , Mu'un éh kenat , bang kekat paka' néh nega' Néh rai dokoo' akeu' omok petok dalem inan néh kepéh .
45011020	Teneng éh kenat . Pu'un éh nega' Néh kenat uban réh bé' ngelan , ngan ka'ah pu'un petem dalem néh uban keh pu'un ngelan . Jian keh diva' kenin ngan medai .
45011021	Hun Allah bé' pika irah Yahudi éh tapan paka' paraa' éh méé , kineu' , omok Éh pika ka'ah éh barei' ha' tapan paka' paraa' éh mesem awah ?
45011022	Kenat péh jalan lu' jam tong penika Allah ngan tong kemahéng kenin Néh kepéh . Tong kelunan éh bé' ngepelum éh nega' Néh inah , pu'un Iah mahéng kenin , bang pu'un Iah pika ka'ah , inah éh hun keh petem dalem penika Néh . Bang hun keh bé' petem dalem penika Néh , ka'ah péh nega' Néh kepéh .
45011023	Kenat péh tong irah Yahudi , hun réh piso jin kesa'at réh ngan ngelan , omok réh petok lem inan inah kepéh , uban Allah pu'un penyukat pepetok réh kepéh .
45011024	Ka'ah éh tengéé' pohoo' , ka'ah barei'-okoo' paka' buaa' paraa' éh mesem éh pepetok Néh tong inan buaa' paraa' éh méé kepéh . Pohoo' irah Yahudi inah éh barei' paka' paraa' éh méé , omok Allah pepetok réh kepéh tong inan buaa' paraa' éh méé , uban jin inan éh inah éh nebet Néh bu'un rai .
45011025	O kekat padéé' ké' , akeu' keloo' ka'ah jam tong éh ma'an mu'un éh bé' omok kejam kelunan lepah rai , bang hun iteu' Tuhan pepoléng éh . Bé' ka'ah omok jam éh neu' pengejam keh tengéé' , Allah awah éh omok pepoléng éh ngan keh . Tong éh bé' kejam kelunan lepah rai , inah éh tong éh kemahéng kenin irah Yahudi , bé' réh mahéng kenin kenat avéé' pelinguh , pu'un éh kenat pah avéé' kekat irah éh tengéé' pohoo' pu'un tavin Allah .
45011026	La'ah inah jalan kelunan Yahudi omok alaa' urip jin Tuhan , barei' ha' lem surat Allah éh bara' ka' , Kelunan éh omok purip réh pu'un Éh juk tuai jin Yérusalem , ngan Iah omok bet kekat kesa'at jin irah Yahudi .
45011027	La'ah akeu' juk maneu' kenat , tovoo' ké' mega penyala' réh , ha' Allah .
45011028	La'ah uban irah Yahudi bet Rengah Jian , inah maneu' réh ayau Allah , dokoo' ka'ah éh tengéé' pohoo' omok ngelan . Bang uban néh pengeloo' Allah awah , omok réh bakéh Néh kepéh uban neu' jajii' Néh ngan tepun réh sahau pu'un éh petem .
45011029	Bé' Allah ngepaléu kenin Néh tong kelunan éh kevéléé' Néh ngan éh tenebai Néh .
45011030	Sahau rai ka'ah éh tengéé' pohoo' pu'un keh ngelapah tong ha' Allah , bang hun iteu' Allah pu'un pika keh kepéh , naneu' pohoo' Yahudi éh ngelapah awah tong ha' Néh .
45011031	Barei' inah kepéh , barei' ka'ah pu'un alaa' penika Néh , inah irah Yahudi ngelapah tong ha' Allah awah , dokoo' irah péh omok alaa' penika Allah kepéh .
45011032	Uban Allah kejeraa' kekat kelunan keripen tong ineu'-ineu' éh juk kenivu réh tengéé' , dokoo' Iah omok pepoléng penika Néh ngan réh kepéh .
45011033	Allah pu'un jian mu'un , sukup mu'un éh lem kekat penganeu' Néh ngan pengejam Néh . Séé' omok ngelé kekat penganeu' Néh ? Séé' omok jam tong kekat jalan Néh ?
45011034	Barei' ha' dalem surat Allah , Séé' omok jam tong kenin Tuhan ? Séé' omok nebaraa' Iah ?
45011035	Séé' omok mena' ngan Tuhan dokoo' Tuhan ngayo kenin kelunan inah mena' oléé' néh kepéh ngan néh ?
45011036	Uban kekat-kekat ineu'-ineu' péh senuai Néh béé . La'ah neu' Iah péh kekat néh pu'un petem ngan pu'un éh ngan Néh . Jian Allah kenajung kelunan pelinguh . Amin .
45012001	O kekat padéé' ké' , hun néh kenat uban kuraa'-kuraa' penika Allah ngan lu' , akeu' nyohoo' keh mena' usah keh ngan Allah barei' jah pengena' ngan Allah dokoo' usah keh inah omok anah Tuhan mu'un ngan maneu' kereja' Néh , inah éh omok ngepayoo' kenin Néh . Inah éh jalan éh tekep ngan kelunan éh seva' Iah .
45012002	Mai keh kivu barék kelunan éh bé' ngelan tong Tuhan , bang jian keh kejeraa' Allah ngepaléu kenin keh mu'un neu' Iah ngepaléu kekat penyeruh keh tong éh sa'at rai . Boh keh omok jam tong pengeloo' Allah ngan jam tong kekat éh jian ngan éh ngepayoo' kenin Néh ngan sukup mu'un .
45012003	Uban neu' pengena' Allah éh lepah nena' Néh ngan ké' , inah akeu' bara' ngan ka'ah , mai keh bau kenin ngan ulak juk maneu' ineu'-ineu' hun Allah bé' mena' éh ngan keh . Kenat péh mai keh seruh ka'ah kelunan éh ulak sa'at awah , ngan Tuhan bé' keloo' pakai keh , bang jian siget usah keh petuneng tong kenin keh tengéé' , pekua' jalan keh ngelan keh omok pakai pengena' Allah ngan keh .
45012004	Uban tong usah uleu' pinaa' arong néh , barei' ojoo' ngan gem ngan maten , ngan siget-siget inah tengéé' éh neu' Néh .
45012005	Kenat péh na' péh uleu' pinaa' usah , uleu' péh barei' jah usah awah dalem Kristus , ngan pu'un pemung pekua' barei' kekat arong éh pu'un tong usah kelunan .
45012006	Jian siget usah tigéh maneu' kereja' Tuhan . Pinaa' arong pengena' Allah lem kenin kelunan dokoo' kelunan inah omok nolong irah éh jah . Jian keh tigéh pakai kekat pengena' Néh inah . Hun néh pengena' Néh ngan keh dokoo' keh perengah Iah , jian keh maneu' éh kenat pekua' jalan keh ngelan keh omok pakai pengena' Tuhan ngan keh inah .
45012007	Hun néh pengena' Néh ngan keh dokoo' keh omok maneu' kereja' nolong irah éh jah , jian keh maneu' éh kenat . Hun néh pengena' Néh dokoo' keh nebaraa' kelunan , jian keh nebaraa' réh kenat .
45012008	Hun néh pengena' Néh dokoo' keh ngegahang kenin kelunan , jian keh maneu' kenat , ngan hun néh pengena' Néh dokoo' keh mena' ngan irah éh jah , jian keh mena' éh ngan réh ngan murung kenin . Ngan hun néh pengena' Tuhan keh pengeja'au réh , jian keh kereja' mu'un . Kenat péh hun néh pengena' Tuhan keh masi kelunan , jian keh masi réh ngan jian kenin .
45012009	Jian keh pika kelunan mu'un , mai keh ngelayoo' awah pika réh . Jian keh leko tong kekat éh sa'at , ngan megem kekat éh jian awah .
45012010	Jian keh pika kekat padéé' keh dalem Kristus , jian keh pata ngerera' .
45012011	Mai keh leko kereja' , kereja' mu'un keh . Jian keh maneu' kereja' Tuhan ngan kekat kenin keh .
45012012	La'ah uban pengelan keh tong Tuhan , jian keh ngelayau murung kenin ngan kebit kenin dalem kekat penusah keh , ngan ngelayau sebayang siget koléé' .
45012013	Jian keh petulat livah keh ngan kekat padéé' keh dalem Tuhan éh kari mu'un , jian keh alaa' irah éh nyakai tong lamin keh ngan petubo réh mu'un .
45012014	Menyat Allah pika kelunan éh peketa ka'ah , oo' mu'un ha' ké' kenat , menyat Iah pika réh , mai menoo' réh .
45012015	Murung kenin keh ngan kelunan éh murung kenin , ngan mangaa' keh ngan kelunan éh mangaa' .
45012016	Jian ka'ah pekua' kenin ngan kekat kelunan béé . Mai keh bau kenin , bang maneu' kekat kereja' keh ngan diva' kenin . Mai keh ngajung usah keh uban keh seruh ka'ah kelunan éh jam seruh .
45012017	Hun kelunan ngesa'at keh , mai keh mipa kesa'at réh ngan kesa'at kepéh . Pekalai keh maneu' kekat éh pu'un jian kunah kelunan .
45012018	Jian keh pekalai mu'un murip ngan pawah kenin belah kekat kelunan béé .
45012019	O kekat padéé' ké' ! mai ka'ah ngesa'at kelunan na' péh irah ngesa'at keh bu'un , bang kejeraa' néh Tuhan mipa penganeu' réh inah , uban pu'un jah ha' lem surat Allah éh bara' Akeu' omok maneu' irah éh maneu' keh , Akeu éh mena' oléé' ngan réh kepéh ha' Tuhan .
45012020	Pu'un jah ha' kepéh éh bara' , Hun ayau keh la'au' , mena' ka'an ngan néh . Hun iah mapeu' batok , mena' baa' nesep néh , uban naneu' penganeu' keh pika iah kenat , barang iah omok menyaa' seruh tong kekat barék néh éh sa'at lepah nah , ha' lem surat Allah .
45012021	Mai keh sopéé' neu' kesa'at , bang jian keh nyopéé' kekat kesa'at palaa' pengejian .
45013001	Jian siget-siget usah kivu sohoo' kekat pengeja'au peritah , uban Allah ke' éh kejeraa' irah omok pengeja'au , kenat péh kekat irah éh kereja' lem kereja' peritah , uban Allah éh kejeraa' éh kenat , inah maneu' irah pu'un kenat .
45013002	Uban néh kenat séé'-séé' éh ngelawan ngan ngelapah tong ha' peritah , inah irah ngelawan tong éh neu' Allah , ngan kelunan éh ngelawan kenat , adang réh teneng kenukum Tuhan neu' pengepalui réh tengéé' .
45013003	Uban kelunan éh maneu' jian ngan éh teneng barék , bé' réh medai tong peritah réh , bang kelunan éh maneu' sa'at adang réh pu'un medai . Kineu' , keloo' keh bé' medai tong peritah kei ? Hun keh keloo' , jian keh maneu' kekat éh jian boh pengeja'au keh pu'un mejing keh kepéh .
45013004	Uban peritah nah kelunan éh sohoo' Allah , ngan pu'un iah pitah jalan ngan kereja' dokoo' keh omok murip jian . Bang hun keh maneu' sa'at , tekep keh medai uban iah pu'un penyukat ngukum keh . Uban peritah nah kelunan éh sohoo' Allah ngan hun iah merek ngan kelunan éh maneu' sa'at , inah iah pepoléng keleko ngan kemerek Tuhan tong kesa'at réh inah .
45013005	Uban néh kenat tekep keh kivu sohoo' peritah nah , bé' makat uban keh medai kemerek Allah , bang uban kenin keh keloo' kivu éh kenat .
45013006	Uban néh kenat jian ka'ah mena' sukai ngan réh , uban irah peritah hun réh kereja' mu'un ngan maneu' kekat éh jian , irah péh seleket kereja' ngan Allah .
45013007	Hun keh bé' jak sakui bayan sukai , jian keh bayan éh ngan sukup , kenat péh siget koléé' hun sukup tong tatek keh bayan éh kurah , jian keh bayan éh kivu sohoo' réh siget koléé' kepéh . Jian keh ngerera' ngan murung kekat réh béé .
45013008	Mai keh putang ineu'-ineu' jin kelunan , bang jian keh pika kekat kelunan . Uban séé'-séé' éh pika kelunan éh jah , pu'un iah kivu sohoo' lem Surat Musa .
45013009	Uban kekat sohoo' lem Surat Musa inah , barei' ha' néh bara' , Mai ke' nuyang , mai ke' mematai kelunan , mai ke' nekau , mai ke' magat ineu'-ineu' anah irah , kekat sohoo' inah ngan ineu'-ineu' éh jah kepéh , pu'un éh lem jah ha' inah éh bara' , Tekep ke' murung padéé' ko' pekua' ke' murung usah ko' tengéé' , ha' nah .
45013010	La'ah séé'-séé' éh murung padéé' néh , bé' éh maneu' sa'at ngan néh . Hun néh kenat hun lu' jam murung réh kenat , boh lu' kivu kekat sohoo' lem Surat Musa .
45013011	Jian keh seruh maneu' kekat barék éh jian , uban ka'ah jam tong sioo' éh pu'un hun iteu' , inah éh uban lebéé' tenéh keh pu'un pegen awah , to'ot keh hun iteu' . Uban jaka' Tuhan juk purip lu' lepah danii' jin hun bu'un lu' ngelan rai .
45013012	La'ah hun iteu' merem iteu' juk rema . Hun néh kenat mai lu' maneu' kekat penganeu' éh merem kepéh . Jian uleu' alaa' kekat kelevit ngan lajam lu' hun rema inah pu'un , dokoo' lu' ngelawan kekat éh jin merem .
45013013	Tekep uleu' maneu' kekat barék éh teneng , pekua' éh tekep tong kelunan éh murip tong rema , mai maneu' inga' éh sa'at ngan mavuk , mai petuyang ngan maneu' barék éh sa'at , ngan mai punan ngan pana kenin .
45013014	Bang jian keh alaa' Tuhan Yésus Kristus lajam keh mu'un . Ngan mai la'ah keh purip pengagat éh sa'at lem kenin keh pah avéé' keh kivu sohoo' néh .
45014001	Jian keh alaa' kelunan éh kurang dalem pengelan néh ngan jian saa' belah keh . Bang mai keh pesakat ngan néh tong ineu'-ineu' éh seneruh réh .
45014002	Jah kelunan omok kuman kekat arong ka'an , bang kelunan éh kurang dalem pengelan néh , iah seruh tekep iah kuman ujung ba'an awah .
45014003	Tong kelunan éh omok kuman kekat arong ka'an , mai éh nyelepéé' kenin tong kelunan éh bé' omok kuman éh , kenat péh iah éh kuman ujung ba'an awah , mai éh pesala' kelunan éh omok kuman kekat arong ka'an , na' péh iah kuman éh ngan na' péh iah éh bé' kuman éh , adang Allah alaa' iah .
45014004	Séé' ka'au' iteu' ke' ko' omok pesala' kelunan sohoo' irah éh jah ? Pengeja'au nah ke' omok bara' ngan néh hun iah maneu' jian ngan hun néh maneu' sa'at péh . Adang iah omok maneu' jian uban Tuhan pu'un penyukat mihin iah keloo' maneu' jian .
45014005	La'ah pu'un jelua' kelunan seruh jah dau pelapah jian jin jah dau éh jah , ngan pu'un jelua' kepéh éh seruh siget-siget dau nah pu'un éh pekua' awah . Tekep siget-siget usah seruh dalem kenin néh tengéé' .
45014006	Kelunan éh mihau dau ja'au iah maneu' éh kenat ke' néh seva' Tuhan , kenat péh kelunan éh kuman kekat arong ka'an iah kuman éh ke' néh seva' Tuhan , uban iah bara' jian kenin ngan Allah uban Tuhan éh mena' ka'an inah . Kelunan éh bé' keloo' kuman sin ka'an , iah bé' kuman éh kenat uban iah juk seva' Tuhan , ngan iah péh bara' jian kenin ngan Allah kepéh .
45014007	Uban bé' pu'un séé'-séé' éh murip ngan usah néh tengéé' , ngan jah usah péh bé' éh matai ngan usah néh tengéé' , hun lu' murip pu'un lu' murip ngan Tuhan ,
45014008	kenat péh hun uleu' matai inah uleu' matai ngan Tuhan . Hun néh kenat hun uleu' murip péh ngan hun lu' matai péh , adang uleu' anah Tuhan .
45014009	Uban Kristus lepah matai ngan betéé' murip kepéh , dokoo' Iah omok Tuhan kekat kelunan , irah éh lepah matai , kenat péh irah éh murip keto péh .
45014010	Hun néh kenat , uban ineu' ke' netah kenin tong padéé' ko' ? Kekat uleu' béé juk nekedéng tong jumen Allah ke' Néh petuneng kekat penganeu' lu' .
45014011	Uban pu'un jah ha' lem surat Allah éh bara' ka' , Akeu' iteu' Allah éh murip , ha' Tuhan , Adang siget-siget kelunan ngejekuu' lep néh ngan ngerera' tong jumen Ké' . Siget-siget usah réh pu'un ngajung Akeu' . ha' Néh .
45014012	Kenat péh uleu' jam pesiget-siget usah uleu' adang uleu' pu'un bara' tong kekat penganeu' usah lu' tengéé' ngan Allah .
45014013	Uban néh kenat mai lu' pesala' jah usah ngan jah usah kepéh , bang inah éh jian , mai maneu' ineu'-ineu' éh omok mihin padéé' keh dalem Tuhan petat ngan maneu' penyala' .
45014014	La'ah kejam ké' mu'un neu' ké' petem dalem Tuhan Yésus , ka'an éh kinan bé' éh omok ngesa'at kenin kelunan . Kelunan éh seruh éh sa'at hun néh kuman éh , bang iah kuman éh de' ke' inah petusah kenin nah ke' .
45014015	Hun keh petusah kenin padéé' keh neu' keh kuman ka'an éh seneruh néh bé' tekep kuman éh , bé' keh pika padéé' keh nah . Mai keh petusah kenin padéé' keh neu' ka'an éh kinan keh uban Kristus lepah matai ke' Néh pepurip iah péh .
45014016	Uban néh kenat mai éh jian kunah keh nah malui ha' sa'at tong kelunan éh jah ,
45014017	uban bé' lu' kivu Tuhan neu' ka'an kinan lu' ngan baa' nesep lu' bang neu' lu' maneu' kekat éh teneng ngan urip éh pawah ngan kemurung éh jin Sahéé' Ni'ai .
45014018	Séé'-séé' éh jam mihau kekat inah iah pu'un kivu Kristus , iah éh payoo' tong jumen Allah ngan tong jumen kelunan péh .
45014019	Uban néh kenat jian uleu' ngelayau maneu' kekat éh mihin kelunan murip ngan pawah , éh omok ngereken kenin lu' .
45014020	Mai nasa' penganeu' Allah neu' ka'an kinan keh . Kekat arong ka'an omok lu' kuman éh , bang sala' lu' hun lu' kuman éh awah ngan neu' lu' kuman éh inah mihin kelunan éh jah petat .
45014021	Inah jalan éh teneng , pelapah jian mai lu' kuman ka'an ngan mai mesep éh maneu' lu' mavuk , ngan mai maneu' ineu'-ineu' éh omok mihin padéé' lu' petat .
45014022	Hun keh seruh tekep kuman éh péh ngan bé' tekep kuman éh péh , mihau éh lem kenin ko' tengéé' , kejeraa' éh pu'un tong jumen Allah awah . Jian mu'un ngan kelunan éh omok kuman kekat ka'an ngan bé' pu'un ineu' petusah kenin néh .
45014023	Bang séé'-séé' éh duah kenin bé' jam seruh hun néh omok kuman ngan bé' péh , boh éh ulak kuman éh awah , pu'un Allah ngukum iah , uban iah kuman ngan bé' ngelan . La'ah ineu'-ineu' éh neu' lu' éh bé' pu'un ngan pengelan lu' , penyala' awah éh .
45015001	La'ah uleu' éh gahang dalem pengelan lu' tong Tuhan , tekep lu' nolong bii' kebahat penusah kelunan éh kurang pengelan . Mai lu' maneu' éh omok ngejian kenin usah lu' tengéé' .
45015002	Jian siget usah uleu' ngepayoo' kenin padéé' lu' , dokoo' ngegahang iah kepéh dalem pengelan néh .
45015003	Uban Kristus bé' éh maneu' éh omok ngejian kenin Néh tengéé' , barei' jah ha' lem surat Allah éh bara' ka' , La'ah pu'un kelunan merek ngan keh , rek réh inah pu'un éh teneng tong Akeu' , kenat ha' lem surat Allah .
45015004	La'ah kekat ha' lem surat Allah pu'un éh senurat dokoo' nebaraa' uleu' , dokoo' uleu' omok ngelan ngan alaa' kebit kenin ngan alaa' pengepapung kenin neu' ha' tebaraa' inah .
45015005	Jian Allah éh mihin lu' kebit kenin ngan éh ngegahang kenin lu' nah mihin ka'ah pekua' kenin neu' ka'ah kivu kenin Yésus Kristus ,
45015006	dokoo' ka'ah béé ngan jah kenin , ngan jah ha' , omok mejing Allah éh Tamen Yésus Kristus éh kenelan lu' .
45015007	Uban néh kenat jian ka'ah pata pepalaa' ngan jian kenin , barei' Kristus lepah alaa' ka'ah dokoo' kelunan omok mejing Allah .
45015008	Uban ha' ké' ngan ka'ah , Kristus tuai paléu barei' jah kelunan ripen awah belah kelunan Yahudi , dokoo' kelunan omok jam Allah petem tigéh pesavéé' kekat jajii' Néh ngan tepun kelunan Yahudi , inah éh Abraham , Ishak , ngan Yakub .
45015009	Inah éh kepéh dokoo' kelunan éh tengéé' pohoo' omok mejing Allah uban penika Néh , pekua' barei' ha' lem surat Allah éh bara' ka' , La'ah kenat péh jalan ké' mejing Ka'au' belah kekat kelunan éh tengéé' pohoo' jin irah Yahudi . La'ah akeu' juk nyanyi mejing ngaran Ko' , ha' néh .
45015010	Pu'un jah ha' kepéh éh bara' ka' , Ka'ah éh tengéé' pohoo' , jian keh murung kenin pemung ngan kelunan éh kevéléé' Allah , ha' néh .
45015011	Pu'un jah ha' kepéh éh bara' ka' , Mejing Tuhan O kekat kelunan éh tengéé' pohoo' jin irah Yahudi . Mejing Iah mu'un kekat arong kelunan , ha' néh .
45015012	Kenat péh ha' lem surat Yesaya kepéh bara' , La'ah jah kelunan jin puku' Isai juk tuai , Allah pu'un ngajung Iah ke' Néh omok pengeja'au kekat kelunan éh tengéé' pohoo' jin irah Yahudi . La'ah irah juk ngelan tong Iah kepéh , ha' néh .
45015013	Jian Allah éh kenelan lu' , pepenoo' kenin ka'ah ngan kekat kemurung Néh ngan pengepawah Néh , neu' pengelan keh tong Iah , dokoo' ka'ah omok pepit dalem pengelan keh neu' penyukat Sahéé' Ni'ai .
45015014	O kekat padéé' ké' , kejam ké' ka'ah pu'un pika ngan jam seruh maneu' pekua' barei' éh benara' ké' iteu' , ngan kejam ké' ka'ah jam petebaraa' belah ka'ah ke' .
45015015	Na' péh kenat dalem surat ké' iteu' akeu' makang nyurat éh dokoo' petesen ka'ah kepéh . Akeu' makang maneu' éh kenat uban Allah pu'un ngevéléé' akeu'
45015016	dokoo' ké' omok maneu' kereja' Kristus Yésus belah kelunan éh tengéé' pohoo' . Lem ké' bara' Rengah Jian éh jin Allah ngan kelunan éh tengéé' pohoo' kenat , dokoo' ké' omok mena' réh ngan Allah , barei' kelunan éh mena' ka'an ngan Tuhan rai , kenat péh akeu' mena' réh ngan Allah ke' réh omok anah nah neu' Sahéé' Ni'ai .
45015017	Uban néh kenat dalem Kristus Yésus , murung kenin ké' maneu' kereja' Allah .
45015018	Makang kenin ké' bara' tong kekat jalan Kristus ngevéléé' akeu' dokoo' ké' mihin kelunan éh tengéé' pohoo' jin irah Yahudi kivu Allah kepéh . Pu'un éh kenat neu' ha' tebaraa' Tuhan éh nenéng réh ngan kuraa' arong penganeu' ké' kepéh éh ta'an réh kepéh ,
45015019	ngan neu' kuraa' telana' ja'au éh ngebéé kenin réh , ngan neu' penyukat Sahéé' Ni'ai kepéh . La'ah jin Yérusalem avéé' tong tana' Ilirikum pu'un akeu' tai bara' Rengah Jian tong Kristus ngan réh .
45015020	Jin bu'un ké' lakau rai , gahang kenin ké' keloo' bara' Rengah Jian tong tana' éh bé' jak jam ngaran Kristus , dokoo' mai akeu' tai ngan kelunan éh pu'un menéng Rengah Jian neu' kelunan éh tengéé' ,
45015021	barei' ha' lem surat Allah bara' , La'ah kelunan éh bé' jak jam rengah tong Iah , omok maten kenin réh pekang . Kelunan éh bé' jak menéng omok réh nesen éh kepéh .
45015022	Keloo' mu'un ku' perengah Tuhan semah-semah péh , bang pinaa' koléé' hun ké' seruh juk tai tavin ka'ah , meraran awah ku' .
45015023	Bang hun iteu' uban kereja' ké' tong tana' siteu' lepah ma'o , na' péh lem kuraa' ta'un lepah rai bé' ku' omok angai nepah ka'ah ,
45015024	hun iteu' akeu' ngelan omok angai da' . Tovoo' ké' lakau tai tana' Sepanyol akeu' juk mokoo' ngan keh jak , la'o inah boh keh omok nolong akeu' tai .
45015025	Bang hun iteu' bé' jak ku' kangai ngan ka'ah akeu' juk tai Yérusalem tenah , dokoo' ké' nolong kelunan éh anah Tuhan sitai .
45015026	Uban sidang tong Makedonia ngan Akhaya pu'un réh mena' kuraa'-kuraa' pengena' nyohoo' akeu' patet éh ngan sidang tong Yérusalem . Bé' réh sihun tong pengena' réh inah , bang pu'un réh mena' éh dokoo' nolong kelunan kari éh belah irah anah Tuhan tong Yérusalem .
45015027	Kenin réh tengéé' juk maneu' kenat , bé' pu'un séé' éh nyohoo' réh , bang éh mu'un néh tekep réh maneu' kenat uban irah Yahudi rai pu'un réh mena' kuraa'-kuraa' kejian dalem kenin irah éh tengéé' pohoo' , kenat péh hun iteu' kepéh , tekep irah éh tengéé' pohoo' nolong irah Yahudi dalem pengekari réh kepéh .
45015028	La'o ké' tai kenat ngan mena' kekat rigit inah ngan réh , boh akeu' sa'o tai tana' Sepanyol , tovoo' inah akeu' tuai nepah ka'ah kepéh .
45015029	La'ah akeu' jam tovoo' ké' tuai tavin ka'ah , adang ka'ah pu'un alaa' kekat pengejian Kristus .
45015030	O kekat padéé' ké' , akeu' nyohoo' ka'ah dalem ngaran Tuhan Yésus Kristus , ngan uban penika Sahéé' Ni'ai ngan uleu' , jian keh gahang sebayang tong akeu' .
45015031	Sebayang menyat Tuhan mihau ku' jin kelunan éh bé' ngelan Tuhan tong tana' Yudia , ngan inah kepéh dokoo' kereja' ké' tong Yérusalem omok payoo' ngan kelunan éh anah Allah ,
45015032	Ngan inah kepéh hun néh pengeloo' Allah , dokoo' ké' omok angai ngan murung kenin , ngan alaa' jian kenin pemung ngan ka'ah kepéh .
45015033	Jian Allah éh mihin lu' murip pawah , jian Iah pu'un pemung ngan ka'ah béé . Amin .
45016001	La'ah akeu' juk bara' ngan keh tong jah padéé' lu' redo pu'un ke' éh angai dat , ngaran néh Pebe éh , iah éh nolong irah tong sidang Kengkrea .
45016002	Jian keh alaa' éh dalem ngaran Tuhan , pekua' éh tekep ngan kelunan éh anah Allah , ngan nolong éh dalem kekat kereja' néh da' . Uban usah néh tengéé' pu'un nolong kelunan pinaa' , pah avéé' iah nolong usah ké' tengéé' péh .
45016003	Bara' tabi' ngan Priskila ngan Akwila , rawah éh bakéh ké' dalem kereja' Kristus Yésus ,
45016004	si'ik awah la'ah rawah bé' matai rai uban roh nolong akeu' . Jian kenin ké' uban rawah bé' matai , bé' éh akeu' awah éh jian kenin , bang kekat sidang belah kelunan éh tengéé' pohoo' péh .
45016005	Bara' tabi' kepéh ngan sidang éh tong lamin roh . Tabi' ngan Epenetus éh bakéh ké' mu'un rai , iah éh bu'un ngelan tong Kristus jin belah irah tong tana' Asia .
45016006	Tabi' ngan Meriam éh kereja' mu'un nolong ka'ah .
45016007	Tabi' ngan Andronikus ngan Yunias , rawah éh kua' pohoo' ngan ké' , éh pu'un tong lamin tutup pemung ngan ké' lepah rai , kekat irah lawah malai mu'un ngan rawah inah , rawah inah ngelan tong Tuhan hun ké' to bé' jak ngelan irai .
45016008	Tabi' ngan Ampliatus , bakéh ké' mu'un dalem kereja' Tuhan .
45016009	Tabi' ngan Urbanus , jah kelunan kepéh éh kereja' pemung ngan améé' dalem kereja' Kristus , kenat péh Stakhis , bakéh ké' irai .
45016010	Tabi' ngan Apeles éh poléng mu'un pu'un ngelan tong Tuhan , bé' iah bet Tuhan na' péh ja'au penusah néh rai . Tabi' ngan kekat irah panak Aristobulus .
45016011	Tabi' ngan Herodion éh panak ké' . Tabi' ngan kekat kelunan Kristén tong lamin Nakkisus .
45016012	Bara' tabi' ngan Tripina ngan Triposa , rawah redo éh maneu' kereja' Tuhan , ngan bakéh ké' Persis éh kereja' mu'un ngan Tuhan .
45016013	Tabi' ngan Rupus éh jian mu'un-mu'un kereja' ngan Tuhan , tabi' kepéh ngan tinen néh éh ngelayau alaa' akeu' seleket anak usah néh mu'un .
45016014	Tabi' ngan Asinkritus ngan Plegon ngan Hermes ngan Patrobos ngan Hermas ngan kekat padéé' lu' lem Kristus éh pemung ngan réh .
45016015	Tabi' ngan Pilologus ngan Yulia ngan Nereus ngan padéé' néh éh redo , ngan Olipas , ngan kekat kelunan éh ngelan tong Tuhan éh pemung ngan réh .
45016016	Jian ka'ah petabi' jah usah ngan jah usah . La'ah kekat sidang Kristus bara' tabi' ngan ka'ah .
45016017	O kekat padéé' ké' akeu' nyohoo' ka'ah jian keh mavaa' dai pu'un kelunan tuai mihin tebaraa' éh petawang kelunan ngan pepetat réh jin pengelan réh tong Tuhan , éh bara' jah ha' tebaraa' éh tengéé' jin éh benara' ké' ngan keh rai . Jian ka'ah ngelepat jin irah .
45016018	Uban bé' réh maneu' kereja' Kristus éh Tuhan uleu' , bang irah maneu' kekat éh omok ngejian kenin réh tong kemagat réh éh sa'at . La'ah neu' ha' réh éh méé ngan jian , inah irah ngelavo' kelunan éh bé' malai .
45016019	La'ah kekat kelunan lepah menéng rengah ka'ah pu'un ngelan tong Rengah Jian tong Yésus Kristus , uban néh kenat akeu' murung kenin , bé' medai . Bang akeu' keloo' ka'ah malai tong kekat éh jian , bang bé' malai tong kekat éh sa'at .
45016020	La'ah Allah éh mihin lu' pawah , iah éh omok nyaga' Sitan ra' gem keh . La'ah jian Yésus Kristus Tuhan lu' pu'un pepit penika Néh ngan ka'ah .
45016021	La'ah Timotius bakéh ké' dalem kereja' iteu' , bara' tabi' ngan ka'ah , kenat péh irah panak ké' Lukius ngan Yason ngan Sosipater , irah kepéh bara' tabi' .
45016022	Akeu' Tertius éh nyurat ha' Paulus iteu' , akeu' péh bara' tabi' ngan keh dalem ngaran Tuhan .
45016023	La'ah Gayus péh , lakei' éh alaa' améé' sebayang tong lamin néh , iah kepéh bara' tabi' . Kenat péh Érastus , kelunan éh kereja' peritah mihau rigit , ngan padéé' lu' Kuartus , rawah péh bara' tabi' .
45016024	Tuhan Yésus Kristus pu'un pepit penika Néh ngan ka'ah . Amin .
45016025	Jian lu' mejing Allah . Iah pu'un penyukat ngereken kenin ka'ah dalem pengelan keh tong Rengah Jian éh benara' ké' tong Yésus Kristus . Adang Tuhan juk purip ka'ah éh tengéé' pohoo' . Hun sahau rai bé' kelunan jam tong kenin Tuhan kenat uban néh pelim ,
45016026	bang hun iteu' bé' éh pelim kepéh pu'un réh jam éh neu' kekat ha' éh senurat irah nabi , ngan neu' sohoo' Allah éh pu'un pelinguh pu'un iteu' poléng ngan kelunan béé dokoo' réh omok ngelan ngan kivu Tuhan kepéh .
45016027	Jah awah Allah ngan Iah jam kekat ineu'-ineu' , tekep uleu' mejing Iah pah avéé' pelinguh neu' Yésus Kristus . Amin .
46001001	Akeu' Paulus éh tenebai Allah ké' omok lawah Kristus Yésus , kivu pengeloo' kenin Allah awah , amo Sostenes éh padéé' keh dalem Tuhan .
46001002	Maneu' surat iteu' ngan kekat sidang Allah éh tong leboo' ja'au Korintus , inah éh ngan kekat kelunan éh tenebai Tuhan ke' néh anah Nah , neu' urip réh pemung ngan Kristus Yésus , pemung ngan kekat kelunan semah-semah péh éh tebai tong ngaran Tuhan Yésus Kristus . Iah éh Tuhan lu' , ngan Tuhan irah péh .
46001003	Jian Allah éh Tamen lu' ngan Tuhan Yésus Kristus , mena' penika Néh ngan pengepawah Néh ngan keh .
46001004	La'ah ngelayau akeu' sebayang bara' jian kenin ngan Allah uban penika Néh ngan ka'ah dalem Kristus .
46001005	Uban neu' keh petem dalem Tuhan , ka'ah kaya' lem kekat urip keh , inah ka'ah pu'un penoo' neu' pengejam , kenat péh lem pengané keh , kenat péh lem ha' tebaraa' keh .
46001006	Ha' tebaraa' tong Kristus pu'un éh petem reken lem ka'ah ,
46001007	avéé' ka'ah bé' pu'un kurang dalem ineu'-ineu' pengena' Néh kelebéé' keh mena Tuhan Yésus Kristus tuai kepéh .
46001008	La'ah Iah omok ngereken keh pah avéé' tong ga' , dokoo' ka'ah bé' pu'un teneng kenukum Néh , tovoo' savéé' Néh .
46001009	La'ah omok uleu' ngelan Allah , Iah éh Allah éh tebai keh dokoo' keh omok pebakéh ngan Anak Néh Yésus Kristus éh Tuhan lu' .
46001010	O kekat padéé' ké' , dalem ngaran Tuhan Yésus Kristus , akeu' nyohoo' ka'ah pekua' kenin béé-béé dalem kekat ha' ané keh , mai ka'ah tengéé' kenin , jian ka'ah pekua' kenin ngan pekua' penyeruh .
46001011	Uban pu'un kuraa' kelunan jin lamin lakei' Kloe lepah bara' ngan ké' , jelua' ka'ah pu'un paneu' .
46001012	Barei' iteu' éh , jelua' ka'ah pu'un bara' , Akeu' kivu Paulus , jelua' kepéh bara' , Akeu' kivu Apolos , jelua' kepéh bara' , Akeu' kivu Péterus , ha' jelua' kepéh , Akeu' kivu Kristus .
46001013	Mai keh petengéé' kenin uban Kristus Iah jah awah . Kineu' , Paulus éh matai tong kayeu' salib ngeliwah keh kei ? Kineu' , pu'un keh benatis réh dalem ngaran Paulus kei ?
46001014	Akeu' bara' jian kenin ngan Allah uban bé' ku' pu'un ngebatis séé'-séé' péh jin belah ka'ah , bang Krispus ngan Gayus awah éh benatis ké' rai .
46001015	Bé' pu'un séé'-séé' péh éh omok bara' iah benatis réh dalem ngaran ké' .
46001016	Oo' , pu'un jah usah kepéh éh benatis ké' , inah éh Stépanus ngan irah tong lamin néh kepéh , bang kioo' ké' bé' pu'un éh jah kepéh éh benatis ké' .
46001017	Uban Kristus bé' éh nyohoo' akeu' tai ngebatis kelunan bang Iah nyohoo' akeu' tai bara' Rengah Jian ngan réh , ngan bara' éh lenaa' mu'un ngan bé' éh kivu pengejam kenin kelunan dai pematai Kristus tong kayeu' salib seleket bé' pu'un penyukat kepéh .
46001018	La'ah tebaraa' tong pematai Kristus tong salib , bé' pu'un gunah néh ngan kekat kelunan éh tawang , bang ngan uleu' éh pu'un alaa' urip , inah éh penyukat Allah .
46001019	Uban pu'un ha' lem Surat Allah éh bara' ka' , La'ah Akeu' juk kebéé kenin kelunan tong jalan réh seruh réh omok alaa' urip . Na' péh réh kelunan éh jam seruh mu'un ngan pekalai mu'un , adang Akeu' kebéé kekat pengejam réh .
46001020	Hun néh kenat , kineu' irah kelunan éh jam seruh ? Ngan kineu' irah éh lepah pekalai mu'un , ngan irah éh jam pané tong kuraa'-kuraa' arong pengejam ? Allah pu'un maneu' réh barei' kelunan éh bé' jam seruh ineu'-ineu' péh , kekat pengejam réh palui awah .
46001021	Dalem kekat pengejam Allah éh teneng mu'un , bé' Iah kejeraa' kelunan omok jam iah neu' Allah murip kelunan éh ngelan tong ha' tebaraa' éh benara mé' éh seneruh kelunan éh jah , tebaraa' éh palui awah .
46001022	Kelunan Yahudi nyohoo' kelunan éh bara' ha' Tuhan maneu' kuraa' telana' éh omok pepoléng ha' tebaraa' réh inah pu'un teneng mu'un , ke' réh omok ngelan éh , ngan irah Yunani juk alaa' ha' tebaraa' jin pengejam kenin kelunan awah .
46001023	Bang pu'un mé' bara' ngan kekat kelunan , Kristus matai tong kayeu' salib . Ha' tebaraa' inah keleko irah Yahudi , ngan irah éh tengéé' pohoo' bara' éh ha' éh palui awah .
46001024	Bang ngan kelunan éh tenebai Allah , irah Yahudi péh kenat péh irah éh tengéé' pohoo' , tebaraa' inah , inah éh Kristus , éh penyukat Allah ngan éh pengejam Allah mu'un .
46001025	Uban éh seneruh kelunan pengepalui Allah , éh mu'un néh , inah éh pelapah jam mu'un jin pengejam kelunan , ngan éh seneruh kelunan pengelemoo' Allah , éh ke' Kristus matai tong salib , inah éh pelapah gahang mu'un jin pengegahang kelunan .
46001026	O kekat padéé' ké' , jian keh seruh , kineu' ka'ah hun Allah tebai keh lepah rai . Bé' ka'ah pinaa' barei' kelunan éh jam seruh mu'un , ngan bé' ka'ah pinaa' pu'un penyukat , ngan bé' ka'ah pinaa' kelunan éh maren .
46001027	Bang na' péh kenat , Allah ngevéléé' éh seneruh kelunan éh jah , palui awah , dokoo' pekenyaa' kelunan éh jam seruh tong kuraa' arong éh tong tana' iteu' . Éh seneruh kelunan pu'un lemoo' , inah éh kevéléé' Allah dokoo' pekenyaa' kelunan éh ja'au penyukat .
46001028	Iah ngevéléé' éh keleko kelunan éh jah , ngan éh nebet réh , dokoo' Néh ngebéé kekat-kekat éh seneruh kelunan pu'un gunah .
46001029	Uban Iah ngevéléé' réh kenat , bé' pu'un jah-jah usah péh éh omok ngajung usah néh tong jumen Tuhan Allah .
46001030	Bang Allah éh maneu' keh petem dalem Kristus Yésus . La'ah jin Kristus Allah maneu' uleu' pu'un pengejam . Kenat kepéh naneu' Kristus , inah uleu' pu'un teneng kenin tong jumen Allah ngan paléu anak Néh mu'un , ngan pelepu jin kekat penyala' .
46001031	Hun néh kenat barei' ha' lem surat Allah bara' ka' , séé'-séé' éh bahuu' , tekep iah bahuu' tong kekat jalan Tuhan pika éh , ha' Néh .
46002001	La'ah hun ké' tai tavin keh lepah rai dokoo' ké' bara' ha' tebaraa' Allah éh bé' kejam kelunan sahau , bang hun iteu' pu'un éh pepoléng Néh , bé' akeu' pané dalem kuraa'-kuraa' ha' éh ma'an éh bé' omok kejam keh , ngan bé' akeu' pané barei' kelunan éh pinaa' arong pengejam .
46002002	Kelebéé' ké' pu'un ngan keh , jah awah kenin ké' , inah éh juk bara' Yésus Kristus matai ngan keh , ngan bara' tong pematai Néh tong kayeu' salib .
46002003	Kenat péh hun ké' tai tavin keh , lemoo' usah ké' ngan medai ku' , pah avéé' ké' riyet mu'un péh .
46002004	La'ah ha' tosok ké' ngan ha' tebaraa' ké' inah rai , bé' éh barei' ha' tebaraa' kelunan éh jam seruh , éh pinaa' arong pengejam , bang pu'un éh neu' penyukat Sahéé' Allah . ke' ka'ah omok ngelan .
46002005	La'ah tong pengejam Tuhan Allah , bé' éh jin pengejam kenin kelunan éh ngepaléu kenin keh , bang neu' penyukat Allah .
46002006	Bang hun ké' nebaraa' kelunan éh lepah sukup pengejam réh tong ha' tebaraa' Tuhan , pu'un ku' nebaraa' réh palaa' kuraa'-kuraa' ha' tebaraa' éh ma'an éh pu'un ngan pengejam , bang pengejam ké' iteu' , bé' éh pengejam jin tana' iteu' awah , bé' éh barei' pengejam irah éh pengeja'au kelunan éh jin tana' iteu' awah , uban kekat penyukat pengeja'au kelunan inah juk béé .
46002007	Kekat ha' tebaraa' éh benara' ké' pu'un éh bara' tong pengeloo' kenin Allah éh pelim jin kelunan lepah rai . Uban hun tana' iteu' to bé' jak pesuai neu' Néh sahau , pengeloo' kenin Néh tengéé' juk mihin lu' tong pengaren Néh .
46002008	Hun réh jam tong pengeloo' kenin Tuhan kenat sahau rai , adang réh bé' mematai Tuhan éh matek maren tong kayeu' salib .
46002009	Inah éh sin tong ha' lem surat Allah éh bara' ka' , Éh bé' ta'an ngan éh bé' nenéng kelunan , ngan éh seneruh réh bé' omok pu'un , inah éh petenup Allah ngan kelunan éh pika Iah , ha' néh .
46002010	Bang uleu' jam éh , uban neu' penyukat Sahéé' Néh Allah pepoléng éh ngan lu' , uban Sahéé' Néh éh pekelenaa' kekat ineu'-ineu' péh , pah avéé' tong éh dilem mu'un éh dalem pengeloo' Allah .
46002011	Uban bé' pu'un séé'-séé' péh éh omok jam tong ineu' éh penyeruh kelunan éh jah , usah nah tengéé' awah éh jam éh , kenat péh Sahéé' Allah , Iah awah éh jam tong kenin Allah .
46002012	Bé' Tuhan mena' pengejam éh jin tana' iteu' ngan lu' , bang Iah mena' Sahéé' Allah nah ngan lu' , dokoo' lu' omok nesen tong kekat pengena' Allah ngan lu' .
46002013	Bé' améé' nebaraa' kelunan neu' pengejam mé' tengéé' , bang améé' nebaraa' réh neu' pengejam Sahéé' Allah . Kekat éh benara' Sahéé' Allah lem kenin mé' , inah ke' éh benara' mé' ngan kelunan éh pu'un Sahéé' Allah .
46002014	Bang kelunan éh bé' pu'un Sahéé' Allah bé' éh omok alaa' ha' tebaraa' jin Sahéé' Allah , adang néh bé' omok nesen éh , uban kekat ha' tebaraa' inah palui awah tong iah , matek bé' éh omok jam tong néh , uban kekat inah Sahéé' Allah awah éh omok pekelenaa' éh .
46002015	La'ah kelunan éh bé' pu'un Sahéé' Allah , bé' iah omok petuneng kelunan éh pu'un Sahéé' Allah uban Sahéé' Allah awah éh jam pengeloo' kenin Tuhan .
46002016	Barei' ha' lem surat Allah bara' , séé' omok jam tong kenin Tuhan ? Séé' omok nebaraa' Iah , ha' Néh . Bang uleu' éh ngelan tong Tuhan omok lu' jam tong pengeloo' Néh ngan tong kenin Néh .
46003001	O kekat padéé' ké' , éh mu'un hun ké' tai tavin keh lepah rai , bé' akeu' omok pané ngan keh barei' ké' pané ngan kelunan éh pu'un Sahéé' Allah , bang akeu' pané ngan keh barei' ké' pané ngan kelunan éh murip pekua' kemalai kelunan éh bé' pu'un Sahéé' Allah , barei' anak si'ik awah .
46003002	Akeu' pu'un barei' pétéé' keh awah , uban keh bé' omok kuman sin ka'an , kenat péh pah avéé' hun iteu' bé' ka'ah omok kuman éh ,
46003003	uban ka'ah murip keto pekua' kelunan éh bé' jam Allah . Uban hun keh pu'un pekeleko ngan pepaneu' belah ka'ah , kineu' éh kenat , bé' iteu' pekua' barei' kemalai kelunan éh bé' pu'un Sahéé' Allah kei ?
46003004	Uban hun pu'un jah usah bara' , Akeu' kivu Paulus , ngan éh jah bara' , Akeu' kivu Apolos , kineu' hun néh kenat , bé' ka'ah murip pekua' kelunan éh bé' jam Allah kei ?
46003005	Séé' Apolos , ngan Paulus ? Amo kelunan sohoo' awah , éh mihin keh ngelan tong Tuhan . Siget usah améé' maneu' kereja' éh sohoo' Tuhan ngan mé' .
46003006	Akeu' éh mulah ha' tebaraa' Tuhan rai , Apolos éh mesup éh , bang Allah éh maneu' éh nyekaa' .
46003007	Kelunan éh mulah éh ngan kelunan éh mesup éh péh , bé' makat uleu' ngeja'au réh , bang uleu' ngeja'au Allah , uban Iah éh maneu' éh nyekaa' .
46003008	Kelunan éh mulah éh ngan kelunan éh mesup éh péh , bé' kereja' roh pelapah jian jin anah jah nah , bang adang Allah mena' oléé' ngan roh , kivu pekua' kereja' roh .
46003009	Uban améé' béé pekua' kenin kereja' ngan Allah , ka'ah éh barei' térék Néh . La'ah ka'ah péh barei' lamin Allah .
46003010	La'ah kivu pekua' pengena' Allah ngan ké' , akeu' éh barei' pengeja'au tukeng lamin , akeu' éh mejek lihei' , la'ah kelunan éh jah maneu' lamin tong néh . Bang tekep kelunan éh maneu' lamin tong néh seruh mu'un tong penganeu' néh tong néh .
46003011	Uban Allah lepah mena' Yésus Kristus barei' lihei' éh reken , bé' uleu' omok mejek lihei' éh tengéé' jin inah .
46003012	Tong lihei' inah pu'un jelua' kelunan éh maneu' balun néh palaa' mas ngan pirek péh , kenat péh palaa' bateu' talem éh ma'an . Pu'un jelua' kepéh éh maneu' balun néh kayeu' ngan ureu' éh mapeu' péh ngan pungun parai .
46003013	Tong dau Kristus pu'un tuai kepéh , boh éh poléng mu'un kineu' kekat éh penganeu' réh inah . Uban luten éh pu'un tovoo' dau inah , inah éh juk pepoléng éh . Luten inah éh memarem hun kereja' siget-siget usah pu'un jian ngan bé' péh .
46003014	Hun kekat balun éh pebalun réh iri' pu'un petem keto , boh réh pu'un utung néh kepéh .
46003015	Bang hun kekat balun néh potong awah , bé' éh pu'un utung . Usah néh awah omok alaa' urip , pekua' kelunan éh kelap jin lamin néh éh potong .
46003016	Kineu' , bé' keh jam ka'ah éh lamin Allah ngan Sahéé' Allah mokoo' lem kenin keh ?
46003017	Séé'-séé' éh kebéé Umaa' Allah , Allah kebéé iah kepéh , uban Umaa' Allah pu'un éh ni'ai , inah éh ka'ah .
46003018	Mai jah usah ngelavo' usah néh . Hun pu'un jah usah éh seruh iah kelunan éh jam seruh , tekep iah paléu palui awah , boh éh omok alaa' pengejam mu'un kepéh .
46003019	Uban éh seneruh kelunan tong tana' pu'un jian , paléu pengepalui awah tong ta'an Allah . Barei' ha' lem surat Allah bara' , La'ah kelunan éh pu'un pengejam jin tana' iteu' awah , Tuhan maneu' kekat pengejam réh inah barei' viheu' ngan irah ke' kepéh , ha' Néh .
46003020	Ngan jah ha' kepéh , Tuhan jam kekat seneruh kelunan éh pu'un pengejam jin tana' barei'suwok awah , ha' néh .
46003021	Uban néh kenat mai jah usah ngajung kelunan uban na'at kekat penganeu' réh awah . Bé' ka'ah anah Paulus ngan Apolos . Uban kekat ineu'-ineu' péh ka'ah éh pu'un éh .
46003022	Kenat péh Paulus , ngan Apolos , ngan Péterus ngan kekat éh tong tana' siteu' , urip ngan matai péh , kenat péh éh pu'un hun iteu' , ngan éh juk pu'un kepéh vam , kekat néh béé anah ka'ah éh ,
46003023	ngan ka'ah kepéh anah Kristus ngan Kristus éh anah Allah .
46004001	Tekep ka'ah seruh amo Apolos , kelunan éh kivu sohoo' Kristus awah . Kristus éh mena' ha' tebaraa' Néh ngan amo . Ha' tebaraa' iteu' pelim éh tong kelunan sahau rai , amo mihau éh ngan bara' éh ngan kelunan éh jah kepéh .
46004002	Adang tekep kelunan éh mihau éh pu'un tigéh lem kekat sohoo' pengeja'au néh .
46004003	Bé' akeu' tusah kenin seruh kineu'-kineu' éh seneruh keh tong akeu' , kenat péh seneruh kelunan séé'-séé' péh . Akeu' tengéé' péh bé' akeu' petuneng kenin ké' .
46004004	Bé' akeu' nesen ineu'-ineu' kesa'at lem kenin ké' , na' péh kenat bé' akeu' bara' akeu' bé' pu'un sala' , bang Tuhan awah éh jam petuneng kenin ké' .
46004005	Uban néh kenat mai ka'ah petuneng ngan maneu' kelunan pah avéé' jaka' éh kevéléé' Tuhan hun sioo' Néh tuai kepéh . Adang Iah omok pepoléng kekat penyeruh réh éh merem ngan éh pelim rai , ngan Iah pepoléng kekat pengeloo' kenin kelunan éh pelim rai . Tovoo' inah Tuhan pu'un mejing kelunan kivu pekua' penganeu' réh .
46004006	O kekat padéé' ké' , tong kekat éh benara' ké' iteu' , akeu' maneu' ha' tapan tong amo Apolos , dokoo' keh omok nesen éh . Pu'un ku' tapan éh kenat dokoo' ka'ah omok jam , bé' tekep keh petuneng kelunan ngan ngajung jah usah ngan tengéé' kenin ngan leko tong jah usah kepéh .
46004007	Séé' maneu' keh pelapah jian jin irah éh jah ? Kineu' , bé' éh Tuhan éh mena' kekat-kekat pengena' lem kenin keh kei ? Hun néh kenat uban ineu' keh bau kenin ngajung usah keh , barei' keh seruh bé' éh pengena' Tuhan ?
46004008	Bé' makat uban keh kurang pengejam . Pengejam keh nah sukup mu'un éh . Ka'ah seruh ka'ah éh kelunan jian . Ka'ah seruh ka'ah éh raja' . Amo iteu' bé' amo kelunan jian . Jian ka'ah raja' mu'un dokoo' amo omok raja' pemung ngan ka'ah kepéh .
46004009	Uban akeu' seruh , Allah maneu' améé' éh lawah Néh barei' saa' likot kekat kelunan béé , pekua' kelunan éh teneng kenukum réh éh juk penatai réh tong jumen réh béé , dokoo' mé' omok ta'an kekat kelunan ngan kekat meliket péh .
46004010	Uban mé' maneu' kereja' Kristus , inah mé' barei' okoo' kelunan éh palui awah , bang ka'ah kelunan éh jam seruh tong urip keh lem Kristus . Améé' kelunan éh lemoo' awah , bang ka'ah éh gahang , ka'ah éh kenajung kelunan , améé' éh keleko réh awah .
46004011	Avéé' hun iteu' améé' pu'un la'au' ngan mapeu' batok , ngan bé' pu'un sukup pakai , pu'un réh mipok mé' , ngan pu'un mé' lakau-lakau bé' pu'un jalan mokoo' petem .
46004012	Mutau mé' kereja' dokoo' tagong usah mé' . Hun kelunan maneu' mé' pu'un mé' mipa réh ngan jian , hun réh peketa mé' , améé' ngerera' ngan ngeretep awah .
46004013	Hun réh ngesa'at ngaran mé' , améé' mipa ha' réh ngan ha' éh dawai . La'ah améé' pekua' moo' ngan dek awah tong ta'an kekat kelunan , pah avéé' hun iteu' .
46004014	La'ah akeu' nyurat kenat bé' éh uban ké' juk pekenyaa' keh , akeu' nyurat éh kenat uban ké' juk nebaraa' keh , pekua' anak usah ké' éh penika ké' .
46004015	Uban na' péh ka'ah pu'un ibu-ibu guru éh nebaraa' keh tong urip keh dalem Kristus , bé' tamen keh pinaa' . Uban dalem Kristus Yésus akeu' éh tamen keh , uban akeu' éh bu'un bara' Rengah Jian ngan keh .
46004016	Uban néh kenat akeu' nyohoo' ka'ah kivu uban ké' kepéh .
46004017	La'ah kenat péh akeu' nyohoo' Timotius tai tavin ka'ah kepéh . Iah seleket anak ké' éh penika ké' ngan éh tigéh dalem kereja' néh . Iah omok petesen keh tong kekat jalan ké' dalem Kristus Yésus , pekua' éh benara' ké' tong siget-siget sidang semah-semah péh .
46004018	Bang pu'un jelua' ka'ah éh bau kenin , uban keh seruh bé' akeu' makang tuai nepah keh .
46004019	Bang hun néh lem pengeloo' Allah , adang akeu' juk tuai ngan keh ngan laho , boh akeu' omok jam kenin irah éh bau-bau kenin kenat ngan jam tong penganeu' réh kepéh , bé' makat tong kekat ha' éh nané réh awah .
46004020	Uban tong kelunan éh pu'un lem nihau Allah , bé' éh neu' ha' tosok réh awah bang neu' penyukat Tuhan .
46004021	Kineu' éh pengeloo' keh ? Keloo' akeu' tuai mihin perah , kineu' , keloo' akeu' tuai ngan dawai kenin ngan penoo' neu' penika Tuhan kei ?
46005001	Pu'un ku' menéng ha' réh bara' rengah jin ka'ah . Tusah kenin ké' menéng éh . Éh benara' réh , pu'un kelunan sidang éh petuyang . Éh mu'un néh pelapah sa'at jin barék kelunan éh bé' ngelan tong Tuhan , uban néh petuyang ngan tinen keruwah néh .
46005002	Kineu' ka'ah ngajung usah keh hun kelunan pu'un maneu' kenat ? Jian keh besau kenin , ngan kelunan éh maneu' kenat tekep keh pepiso éh jin sidang keh .
46005003	Na' péh usah ké' pu'un juu' , bang kenin ké' pu'un pemung ngan keh , ngan dalem ngaran Tuhan Yésus , akeu' ngukum kelunan inah , pekua' barei' hun usah ké' pu'un ngan keh sinah .
46005004	Na' péh usah ké' bé' pu'un sinah , dalem kenin ké' akeu' pu'un pemung ngan keh sinah , ngan hun ka'ah petipun , neu' penyukat Tuhan Yésus éh pu'un pemung ngan uleu' ,
46005005	jian keh pepusit éh jin sidang keh , mena' éh ngan Sitan , boh éh jihah . Hun keh maneu' kenat , na' péh usah néh jam matai , bang sahéé' néh omok éh murip tovoo' Tuhan Yésus tuai kepéh .
46005006	Bé' tekep keh ngajung usah keh kenat . Kineu' keh , bé' keh jam tawan-pekevat tepong , na' péh éh si'ik awah , omok éh pekevat kekat lugung tepong ?
46005007	Jian keh bet tawan-pekevat , éh lepah lebéé' tenéh , inah éh penyala' , dokoo' keh omok jah lugung tepong éh maréng kepéh , éh bé' pu'un vat neu' tawan pekevat . Jian keh maneu' penguman éh sohoo' Tuhan ngan kenin éh ni'ai ngan jian . Uban Dau Ja'au Paska uleu' lepah petenup , uban Kristus éh Domba Paska uleu' lepah penatai réh .
46005008	Mai lu' ngeja'au Dau Ja'au Paska lu' palaa' roti éh pu'un tawan-pekevat , inah éh penyala' ngan kekat kesa'at . Bang maneu' éh ngan kekat éh jian ngan teneng .
46005009	Lem surat éh senurat ké' lepah rai , pu'un ku' meta' keh pebakéh ngan kelunan éh sa'at barék ngan petuyang .
46005010	Tong ha' ké' kenat , bé' akeu' pané tong irah éh bé' jak ngelan tong Tuhan éh petuyang , ngan éh magat juk alaa' mekum , ngan éh nekau ngan éh pakai butun . Hun akeu' meta' keh pebakéh ngan kelunan kenat , seleket ké' nyohoo' keh piso jin tana' iteu' mu'un .
46005011	Bang tong ha' ké' rai , akeu' nyurat meta' keh pebakéh ngan kelunan éh bara' iah jah padéé' dalem Tuhan , bang barék néh sa'at ngan petuyang , ngan magat juk alaa' mekum , ngan pakai butun , ngan ngesa'at ngaran irah éh jah , ngan mavuk ngan nekau péh . Éh mu'un néh bé' tekep keh kuman ngan kelunan éh kenat .
46005012	Bé' akeu' petuneng barék kelunan éh to bé' jak ngelan Tuhan . Allah omok petuneng ngan ngukum réh . Bang tekep ka'ah petuneng barék kelunan tong sidang . Barei' ha' lem Surat Allah , Pepusit kelunan éh sa'at barék jin belah keh , ha' Néh .
46005013	
46006001	Hun pu'un kelunan éh pepadéé' dalem Tuhan , éh tengéé' kenin ngan pepaneu' , kineu' éh makang tai besara' tong jumen kelunan éh bé' ngelan tong Tuhan ? Kineu' éh bé' kejeraa' irah éh ngelan tong Allah seruh tong kekat penusah néh inah ?
46006002	Kineu' , bé' keh jam irah éh anah Allah juk petuneng kekat kelunan tong tana' iteu' ! Hun néh kenat , hun keh pu'un petuneng tana' iteu' kepéh vam , kineu' , bé' keh omok petuneng tong kekat rungen éh si'ik awah éh pu'un hun iteu' kei ?
46006003	Kineu' , bé' keh jam uleu' péh juk petuneng meliket ? Hun néh kenat makin péh tong kekat éh pu'un dalem pengurip lu' hun iteu' .
46006004	Hun néh kenat hun pu'un penusah belah ka'ah , kineu' keh , tekep keh mihin éh tai tong jumen kelunan éh bé' pu'un dalem sidang ke' réh omok seruh éh kei ?
46006005	Tekep ka'ah menyaa' . Kineu' , bé' pu'un jah usah belah ka'ah éh jam seruh éh omok memekat ha' belah irah padéé' inah kei ?
46006006	Bang inah éh jah kelunan éh padéé' dalem Tuhan besara' maneu' jah padéé' néh kepéh , ngan inah kepéh , pu'un iah kejeraa' kelunan éh bé' ngelan tong Tuhan petuneng roh .
46006007	Sala' mu'un ka'ah , uban keh pu'un tusah éh juk mihin keh tai besara' , inah éh pepoléng keh sala' mu'un . Pelapah jian hun keh kejeraa' réh ngerugii' keh awah . Pelapah jian keh kejeraa' réh nekau , jin keh pu'un tai besara' ngan irah éh bé' ngelan tong Tuhan .
46006008	Bang ka'ah tengéé' ngerugii' ka'ah ke' , ngan nekau jin belah ka'ah ke' , ngan inah éh jin irah éh pata padéé' dalem Tuhan . Béé kenin ké' .
46006009	Adang keh jam kelunan éh sa'at barék bé' omok tai tong nihau Allah . Mai keh tawang , kelunan éh sa'at barék ngan petuyang , ngan kelunan éh pakai butun , ngan lakei' éh petuyang ngan lakei' ,
46006010	ngan kelunan nekau , ngan kelunan éh magat juk alaa' mekum , ngan kelunan mavuk , ngan kelunan éh pesala' kelunan éh jah , ngan kelunan éh ngelapah sohoo' , kekat irah éh maneu' kenat bé' omok alaa' Allah pengeja'au réh ngan tai lem nihau Néh .
46006011	Hun lepah rai pu'un jelua' ka'ah kenat , bang pu'un Tuhan mohéé' keh jin penyala' keh , ngan hun iteu' ka'ah anah Allah , ngan pu'un teneng tong jumen Néh neu' ngaran Tuhan Yésus Kristus ngan neu' Sahéé' Allah .
46006012	Barang pu'un jah usah éh bara' , Omok akeu' maneu' ineu'-ineu' kivu pengeloo' kenin ké' tengéé' , bé' pu'un ineu' éh meta' akeu' kenat . Oo' , omok , bang bé' éh kekat inah omok ngejian kenin keh . Akeu' péh , omok akeu' bara' , omok akeu' maneu' ineu'-ineu' kivu pengeloo' kenin ké' tengéé' , bé' pu'un ineu' éh meta' akeu' kenat , bang bé' akeu' juk maneu' éh , uban bé' akeu' keloo' tai lem penyukat néh ke' néh ngeripen akeu' .
46006013	Barang pu'un jah usah kepéh éh bara' , Ka'an pu'un dokoo' lu' omok beso betuken , ngan betuken lu' pu'un dokoo' lu' omok kuman ka'an . Oo' mu'un , bang ka'an ngan betuken lu' péh juk kenebéé Allah . Usah kelunan bé' éh pu'un ke' néh maneu' barék sa'at ngan petuyang , bang pu'un éh ke' néh anah Tuhan , ngan Tuhan pu'un ke' Néh purip usah uleu' .
46006014	La'ah pu'un Allah pebetéé' Tuhan Yésus jin patai Néh ngan Iah omok pebetéé' uleu' kepéh naneu' penyukat Néh .
46006015	Ka'ah jam usah keh iteu' usah Kristus . Kineu' , tekep ku' alaa' jebila' usah Kristus ngan maneu' éh usah redo éh petuyang ? Bé' . Bé' omok .
46006016	Kineu' , bé' keh jam kelunan éh tai pemung ngan redo bavah , rawah seleket jah usah awah ? Uban pu'un jah ha' lem surat Allah éh bara' lenaa' mu'un , Kelunan éh pemung , inah rawah seleket jah usah awah , ha' Néh .
46006017	Kenat péh kelunan éh pemung ngan Tuhan pu'un éh jah awah neu' Sahéé' .
46006018	Kelap keh jin petuyang . La'ah kekat arong penyala' éh jah éh naneu' kelunan , bé' éh ngesa'at usah néh mu'un , bang kelunan éh petuyang , pu'un éh maneu' penyala' ngan ngesa'at avéé' usah néh mu'un .
46006019	Kineu' , bé' keh jam usah keh iteu' lamin Sahéé' Allah éh pu'un dalem keh , éh nena' Allah ngan keh ? Bé' ka'ah anah ka'ah ke' , bang ka'ah anah Allah .
46006020	Pu'un Iah melih ka'ah palaa' éh ma'an . Uban néh kenat tekep ka'ah peparen Allah dalem usah keh .
46007001	La'ah tong kekat peneteng keh dalem surat keh rai , inah akeu' juk mipa éh . Jian éh hun pu'un lakei' éh bé' kawin .
46007002	bang uban pinaa' kelunan éh petuyang , tekep siget-siget lakei' kawin ngan siget-siget redo pu'un lakei' néh .
46007003	Jian lakei' maneu' éh tekep ngan redo néh , kenat péh redo ngan lakei' néh , mai rawah pekeleko .
46007004	La'ah redo éh lepah kawin , bé' usah néh anah nah tengéé' , bang anah lakei' néh . Kenat péh lakei' , bé' usah néh anah nah tengéé' , bang anah redo néh .
46007005	Mai rawah pekeleko . Bang hun rawah juk posot metok omok kenat hun rawah pané tenah ngan pekua' kenin keloo' kenat metok awah , dokoo' rawah omok sebayang . La'o inah jian rawah pemung kepéh barei' malai , dai rawah teneng tenupat Sitan uban roh bé' omok ngeretep .
46007006	La'ah akeu' bara' éh seneruh ké' awah , bé' makat nyohoo' keh kenat .
46007007	La'ah kenin ké' mu'un keloo' ku' hun kekat kelunan omok pekua' akeu' , bang siget-siget kelunan alaa' pengena' éh jin Allah , jah barei' iteu' ngan jah barei' inah .
46007008	La'ah ha' ké' kepéh ngan irah lemanai ngan irah redo baleu' , pelapah jian hun keh murip tengéé' pekua' akeu' iteu' .
46007009	Bang hun keh bé' omok ngeretep , jian keh kawin , pelapah jian keh kawin jin keh kelih ngan magat juk tavin réh .
46007010	La'ah ngan kelunan éh lepah kawin , inah sohoo' ké' , bé' éh sohoo' ké' awah bang sohoo' Tuhan éh . Redo éh pu'un lakei' bé' éh omok petat jin lakei' néh .
46007011	Bang hun néh pu'un petat , jian iah murip tengéé' jah usah awah , barang moléé' kepéh ngan lakei' néh . La'ah lakei' éh pu'un redo bé' éh omok petat jin redo néh .
46007012	La'ah ha' ké' ngan kelunan éh jah kepéh , bé' éh ha' Tuhan , ha' ké' awah inah . Hun pu'un jah kelunan éh ngelan tong Tuhan éh pu'un redo éh bé' ngelan , ngan hun redo inah keloo' mokoo' pemung ngan néh , mai lakei' inah bet éh .
46007013	Kenat péh hun pu'un redo éh pu'un lakei' éh bé' ngelan , ngan lakei' néh keloo' mokoo' ngan néh , mai redo inah bet éh .
46007014	Na' péh lakei' néh bé' ngelan , hun néh mokoo' ngan redo néh éh ngelan , kenat éh lem pengeloo' Tuhan . Kenat péh barang éh redo bé' ngelan hun lakei' néh éh ngelan hun redo néh keloo' mokoo' ngan lakei' néh , kenat éh lem pengeloo' Tuhan . Hun rawah petat anak roh barei' anak irah éh bé' ngelan tong Tuhan .
46007015	Hun néh éh lakei' péh barang éh redo péh éh bé' ngelan ngan juk piso jin keruwah néh éh ngelan , turut ke' iah piso awah . Bé' lu' omok nyohoo' roh pemung awah de' ke' uban Allah tebai keh murip ngan pawah .
46007016	O redo éh ngelan tong Kristus , bé' ke' jam , barang ka'au' omok mihin lakei' ko' ngelan tong Tuhan hun ko' mokoo' petem ngan néh . Kenat péh lakei' éh ngelan , bé' ke' jam , barang ka'au' omok mihin redo ko' ngelan tong Tuhan .
46007017	Jian siget-siget usah murip pekua' pengena' Tuhan ngan néh , barei' bu'un hun Tuhan tebai éh rai . Kenat éh sohoo' ké' dalem kekat sidang .
46007018	Hun irah Yahudi tenebai Allah hun néh to kivu adet Yahudi ngan pesunat , mai iah juk barei' kelunan éh bé' pesunat . Kenat péh hun néh pu'un kelunan éh tengéé' pohoo' éh bé' kivu adet Yahudi ngan bé' pesunat , hun Allah tebai éh mai iah juk kivu adet irah ngan nyohoo' réh pesunat éh .
46007019	Uban kelunan éh pesunat ngan éh bé' pesunat péh , bé' éh ineu' , bang éh tekep mu'un , inah éh hun lu' kivu kekat sohoo' Allah .
46007020	Jian siget usah ngepohoo' tong jalan néh pu'un hun Allah tebai éh rai .
46007021	Kelunan éh ripen hun Allah tebai éh rai , mai éh tusah kenin hun néh kenat , bang hun pengeja'au keh éh ngamit keh juk ngelepu keh , jian keh pelepu .
46007022	Uban kelunan ripen éh ngelan tong Kristus ngan jam penebai Tuhan , na' péh éh ripen keto , iah péh pu'un pelepu tong jumen Kristus . Kenat péh hun kelunan éh pelepu hun Tuhan tebai éh rai , iah pu'un ripen ngan Kristus kepéh .
46007023	Pu'un Allah melih keh palaa' éh ma'an , hun néh kenat mai keh keripen kelunan .
46007024	O kekat padéé' ké' , jian siget usah petem dalem Allah pekua' éh pu'un hun Allah tebai éh rai .
46007025	La'ah tong redo éh bé' jak kawin , bé' pu'un sohoo' Tuhan ngan néh , bang akeu' bara' éh seneruh ké' tengéé' pekua' kelunan éh omok kenelan keh neu' pengasi Tuhan .
46007026	La'ah hun lu' seruh tong kekat penusah éh pu'un hun iteu' , inah akeu' seruh pelapah jian hun kelunan mokoo' barei' éh pu'un hun iteu' .
46007027	Hun keh pu'un redo , mai keh juk petat jin iah . Hun keh to bé' jak kawin , mai keh juk kawin .
46007028	Bang hun keh pu'un kawin , bé' éh sala' kenat . Ngan hun redo éh bé' jak kawin pu'un kawin , bé' éh sala' kenat . Bang akeu' keloo' mai keh pelohoo' lem kekat penusah irah éh kawin .
46007029	La'ah inah éh benara' ké' , O kekat padéé' ké' . Bé' lu' murip lebéé' la'ah tong tana' iteu' , uban néh kenat jin hun iteu' , tekep kelunan éh pu'un redo mai éh telalau seruh tong redo néh awah .
46007030	Kelunan éh mangaa' ngan besau kenin , mai éh ngelinguh lem kebesau néh kenat , bang jian éh barei' hun néh bé' besau . Kenat péh kelunan éh mala' , mai éh telalau ngan ngida awah . Kenat péh kelunan éh melih livah , mai éh telalau seruh tong livah inah awah .
46007031	La'ah kelunan éh pebelih , mai éh telalau seruh pebelih awah . Uban tana' iteu' bé' pu'un barei' hun iteu' lebéé' la'ah .
46007032	Bang kenin ké' mu'un keloo' ka'ah bé' pu'un tusah ineu'-ineu' . La'ah kelunan éh bé' pu'un redo , iah seruh mu'un tong kekat kereja' Tuhan , uban iah juk ngepayoo' kenin Tuhan .
46007033	Bang kelunan éh pu'un redo iah seruh mu'un tong kekat éh pu'un tong tana' iteu' , uban néh juk ngepayoo' kenin redo néh ,
46007034	kenat éh duah kenin . La'ah redo éh bé' kawin , iah seruh mu'un tong kekat kereja' Tuhan , dokoo' usah néh ngan kenin néh omok anah Tuhan . Bang redo éh pu'un lakei' , iah seruh tong kekat éh tong tana' iteu' , uban néh juk ngepayoo' kenin lakei' néh
46007035	Akeu' pané kenat uban ké' juk nolong keh , bé' akeu' juk mena' éh bahat ngan keh , bang akeu' keloo' ka'ah maneu' kekat éh jian ngan teneng ngan mena' kekat kenin ngan usah keh ngan Tuhan maneu' kereja' Néh .
46007036	Bang tong kelunan éh lepah petunang , bang rawah seruh bé' juk pemung kepéh , hun lakei' inah bé' omok ngeretep tong redo inah , jian rawah kawin , bé' éh sala' kenat .
46007037	Bang hun pu'un jah lakei' éh bé' keloo' kawin , bé' makat uban sohoo' kelunan bang neu' kenin néh tengéé' bé' iah keloo' kawin , hun iah jam mihau kenin néh ngan omok ngeretep , pelapah jian hun néh bé' kawin .
46007038	Kenat péh kelunan éh kawin , jian éh , ngan kelunan éh bé' kawin , iah pelapah jian kepéh .
46007039	La'ah redo éh lepah kawin , bé' éh omok alaa' lakei' maréng kelebéé' lakei' néh murip keto , bang hun lakei' néh lepah matai , omok éh kawin kepéh ngan séé'-séé' éh keneloo' néh , sokoh néh éh kelunan éh ngelan tong Tuhan .
46007040	Bang kioo' ké' barang iah pelapah jian kenin hun néh bé' kawin kepéh . Inah éh kenin ké' awah , bang kioo' ké' akeu' péh pu'un Sahéé' Allah .
46008001	La'ah tong ha' peneteng keh tong ka'an éh peliwa réh ngan butun . Na' péh uleu' béé jam seruh , bang pengejam éh bé' jam pika kelunan mihin éh bau kenin awah , bang hun néh jam pika inah éh ngereken éh .
46008002	Kelunan éh seruh iah pu'un pengejam , bé' jak iah jam barei' éh tekep éh kejam néh mu'un .
46008003	Bang kelunan éh pika Allah , kelunan inah éh kejam Allah .
46008004	La'ah ka'an éh peliwa réh ngan butun , tong irah éh neteng hun omok kuman ngan bé' péh , butun inah bé' pu'un urip ineu'-ineu' lem néh , inah éh telana' tong éh bé' pu'un awah . Uleu' jam allah jah awah .
46008005	Na' péh kelunan bara' pu'un kuraa'-kuraa' Allah éh jah , kenat péh tong langit kenat péh tong tana' , na' péh pinaa' arong balei' ngan pinaa' ungap ,
46008006	bang ngan uleu' éh ngelan tong Tuhan , Allah jah awah , inah éh Tamen uleu' , éh suai kekat-kekat arong ineu'-ineu' péh , ngan uleu' murip neu' Néh , kenat péh jah awah Tuhan lu' , inah éh Yésus Kristus , Iah éh suai kekat ineu'-ineu' ke' néh pu'un pesuai , ngan uleu' péh murip neu' Néh .
46008007	Bang bé' éh kekat kelunan éh jam éh kenat . Pu'un kuraa' kelunan éh malai mu'un tong butun , pah avéé' hun iteu' hun irah kuman ka'an inah , inah irah seruh éh anah butun , bé' réh jam seruh mu'un , irah seruh irah sa'at uban réh kuman ka'an inah .
46008008	La'ah éh mu'un néh bé' lu' omok pelapah danii' tong Allah neu' lu' kuman ka'an . Kenat péh hun lu' bé' kuman éh bé' lu' sala' , ngan hun lu' kuman éh , bé' lu' alaa' jian neu' inah .
46008009	Na' péh usah ko' tengéé' omok kuman ineu'-ineu' , jian keh seruh jian-jian , dai barék ko' inah mihin kelunan éh kurang pengelan petat ngan maneu' penyala' .
46008010	Hun kelunan éh lemoo' kenin na'at keh tai kuman ka'an éh peliwa réh tong lamin butun , adang iah péh kivu penganeu' ko' kenat , inah keh ngelavo' kenin néh uban néh seruh éh anah butun mu'un .
46008011	Hun keh tai kuman kenat , ngan bé' seruh tong kelunan éh kurang pengelan éh padéé' keh dalem Tuhan uban Kristus lepah matai ngeliwah iah , pu'un éh tawang naneu' pengejam kelunan seruh omok kuman éh .
46008012	Hun keh petawang padéé' keh kenat , inah ka'ah maneu' penyala' tong jumen Kristus uban keh sala' ngan petawang padéé' keh neu' keh petusah kenin néh éh lemoo' , bé' jak jam seruh mu'un .
46008013	Uban néh kenat hun néh neu' ka'an kinan ké' inah mihin padéé' ké' petat , bé' mu'un akeu' keloo' kuman ka'an inah kepéh , dai akeu' mihin padéé' ké' petat maneu' penyala' .
46009001	Bé' akeu' ripen tong adet sebayang ineu'-ineu' . Adang keh jam akeu' éh kelunan éh pelepu . Akeu' jah lawah Tuhan . Pu'un ku' na'at Yésus éh Tuhan lu' . Ka'ah péh pu'un ngelan tong Tuhan neu' kereja' ké' iteu' .
46009002	Na' péh kelunan éh jah bé' alaa' akeu' barei' lawah Tuhan , adang ka'ah pu'un alaa' akeu' . Uban ka'ah pu'un ngelan tong Tuhan , inah éh pepoléng kereja' ké' lawah Tuhan .
46009003	La'ah inah éh ha' ké' ngan kelunan éh maneu' akeu' .
46009004	Kineu' , bé' tekep kelunan mena' ka'an kinan ngan baa' nesep ngan ké' hun ké' kereja' belah réh kei ?
46009005	Kineu' , pu'un keh seruh irah lawah éh jah awah éh tekep kawin ngan mihin redo néh lakau , hun réh tai lakau perengah Tuhan barei' éh neu' Yakub , éh padéé' usah Tuhan Yésus , rawah Péterus nah .
46009006	Kineu' , amo Barnabas tengéé' éh tekep kereja' dokoo' tagong usah mo ?
46009007	Mah seradu éh tagong usah néh tengéé' hun néh tai pekayau ? Mah kelunan pu'un maneu' pulah agun éh bé' kuman buaa' néh ? Mah kelunan mihau sapé' éh bé' alaa' baa' étéé' néh ?
46009008	Bé' makat akeu' bara' tong éh kemalai keh awah .
46009009	Bang ha' lem Surat Musa pu'un éh bara' , kelunan éh maneu' kereja' Tuhan tekep réh tagong éh . Uban ka' ha' néh , Mai keh ngejeret ujun sapé' tovoo' néh meték nah . Kineu' , Allah seruh tong sapé' inah awah .
46009010	Kineu' , bé' Iah seruh tong uleu' kepéh hun néh pané kenat ? Adang ha' inah senurat néh ngan uleu' kepéh . La'ah kelunan éh nyakun tana' ngan kelunan éh alaa' buaa' jin pulah inah , tekep rawah maneu' kereja' roh ngan ngelan hun buaa' néh pu'un omok roh pekua' petulat éh .
46009011	Pu'un mé' mulah tulin jin Sahéé' lem kenin keh , kineu' améé' sala' hun mé' alaa' éh jin ka'ah éh tekep tong urip mé' kepéh ?
46009012	Hun kelunan éh jah omok alaa' éh jin ka'ah , makin péh améé' kepéh . Bang na' péh tekep keh tagong améé' , bé' mé' nyohoo' keh . Bang améé' ngeretep awah dalem kekat inah , dai améé' mapat Rengah Jian Kristus .
46009013	Kineu' , bé' keh jam kelunan éh kereja' tong umaa' Allah sahau , irah alaa' penguman réh jin umaa' Allah inah , kenat péh tong kelunan éh mematai ka'an ngan motong éh tong jalan réh mena' éh ngan Tuhan , pu'un réh alaa' tulat ka'an inah kepéh .
46009014	Kenat péh Tuhan bara' , kelunan éh bara' Rengah Jian tekep éh alaa' tulat jin kereja' néh perengah Rengah Jian inah .
46009015	Bang na' péh éh tekep keh tagong akeu' , bé' akeu' nyohoo' keh , ngan bé' akeu' nyurat hun iteu' dokoo' nyohoo' keh maneu' éh kenat . Pelapah jian akeu' matai jin ké' nyohoo' keh maneu' éh kenat . Ha' ké' inah bé' éh ha' ké' kenyo , bé' omok kelunan tuyah-tuyah éh .
46009016	Bé' akeu' omok ngajung usah ké' tengéé' uban akeu' perengah Rengah Jian . Allah éh nyohoo' ku' perengah éh , bé' ku' omok bé' . Éh mu'un , tusah mu'un-mu'un tong akeu' hun akeu' bé' perengah Rengah Jian inah .
46009017	Hun akeu' maneu' kereja' Tuhan kivu pengeloo' kenin ké' tengéé' , boh éh tekep akeu' alaa' oléé' néh jin kelunan kepéh , bang hun néh neu' sohoo' Allah , inah akeu' kivu sohoo' Néh awah .
46009018	Hun néh kenat , ineu' éh oléé' néh tong akeu' kepéh ? Inah éh , kemurung neu' Tuhan ngevéléé' akeu' bara' Rengah Jian Néh ngan bé' menyat ineu'-ineu' jin kelunan , ngan bé' nyohoo' kelunan maneu' ineu'-ineu' tagong akeu' .
46009019	Na' péh akeu' kelunan éh pelepu ngan bé' keripen kelunan , bang akeu' barei' ripen ngan kekat kelunan , dokoo' ké' omok mihin kuraa'-kuraa' usah réh ngelan tong Kristus .
46009020	Hun ké' kereja' belah irah Yahudi , pu'un ku' murip barei' urip irah , dokoo' ké' omok mihin réh ngelan tong Tuhan . Malai irah Yahudi kivu kekat adet lem Surat Musa , bé' akeu' pu'un maneu' kenat . Bang hun ké' pu'un ngan irah , akeu' péh kivu éh , dokoo' ké' omok mihin réh ngelan tong Kristus .
46009021	Kenat kepéh hun ké' pu'un tai ngan irah éh tengéé' pohoo' éh bé' kivu adet lem Surat Musa nah , akeu' péh bé' kivu éh . Akeu' murip pekua' kemalai irah , dokoo' ké' omok mihin réh ngelan tong Tuhan . Hun akeu' maneu' kenat , bé' akeu' ngelapah sohoo' Tuhan , uban pu'un ku' kivu kekat sohoo' Kristus .
46009022	Hun ké' pu'un ngan kelunan éh kurang pengelan , akeu' péh pu'un pekua' barei' kelunan inah , dokoo' ké' omok mihin réh ngelan tong Tuhan . La'ah tong kekat kelunan béé , akeu' péh pekua' barei' irah péh , dokoo' neu' kekat jalan ineu'-ineu' omok akeu' mihin réh ngelan tong Kristus .
46009023	Bang akeu' maneu' kenat dokoo' réh omok jam tong Rengah Jian , dokoo' ké' omok alaa' jian kenin neu' réh ngelan tong Tuhan .
46009024	Adang keh jam , hun keh petakéé' dalem réh petesi , kekat kelunan éh juk nakéé' réh pu'un réh pata nekedeu' , bang jah usah awah éh menang . Jian ka'ah kepéh nekedeu' barei' kelunan éh juk menang inah .
46009025	La'ah siget-siget kelunan éh juk pekelawan , adang iah mihau usah néh dalem kekat éh naneu' néh , iah maneu' kenat uban néh juk menang ngan alaa' jah tapong , tapong éh omok melayeu' awah . Bang uleu' kepéh mihau kenin lu' dokoo' lu' omok alaa' jah tapong éh bé' omok melayeu' kepéh .
46009026	Uban néh kenat akeu' nekedeu' mu'un-mu'un , bé' ku' tedau . Barei' kelunan éh memukut , bé' éh memukut sawang awah ,
46009027	bang akeu' ngegahang usah ké' ngan ngeripen éh , dokoo' la'o ké' nebaraa' kelunan éh jah , mai usah ké' tengéé' nebet Tuhan .
46010001	O kekat padéé' ké' , akeu' keloo' ka'ah seruh kepéh tong kekat tepun uleu' éh kivu Musa musit jin tana' Mesir rai , Tuhan mihau kekat réh béé , avun éh telana' penyukat Néh pu'un ngan réh , ngan Iah majak réh palaa' avun inah . Kekat réh béé papit baa' Kelosom .
46010002	Iteu' barei' réh pu'un batis ke' réh kivu Musa .
46010003	Seruh keh jian-jian , na' péh kekat réh béé piso jin tana' Mesir ngan pu'un kuman penguman éh nena' Tuhan nah ,
46010004	ngan mesep baa' éh musit jin bateu' éh nipok Musa rai , bé' Tuhan jian kenin ngan réh . Bateu' éh jalan baa' musit nah , ha' tapan tong Kristus .
46010005	Na' péh irah kuman ngan mesep kenat bé' réh ngepayoo' kenin Allah . Uban néh kenat pinaa' réh matai ngan purat-purat awah tong tana' pegawa nah .
46010006	Seruh jian-jian , iteu' barei' jah tena' ngan uleu' kepéh . Jian uleu' mavaa' mu'un-mu'un dai uleu' pu'un barei' irah inah ngan magat tong kekat éh sa'at .
46010007	Pu'un réh seva' ngan pakai butun . Bé' réh seva' Tuhan . Barei' éh benara' Tuhan lem Surat Allah nah , ka' ha' Néh , pu'un réh mokoo' kuman ngan mesep , ngan betéé' tai sayau éh sa'at seva' butun inah , ha' Néh .
46010008	Mai lu' maneu' barei' irah . Jelua' réh petuyang , ngan dalem jah dau awah , duah poloo' teleu' ibu réh matai kenukum Tuhan . Mai uleu' petuyang barei' irah inah .
46010009	Mai uleu' tupat Tuhan barei' irah , éh teneng kenukum Tuhan éh matai ga'at torok .
46010010	Mai lu' pané selem barei' jelua' irah inah éh penatai meliket .
46010011	Kekat inah pu'un tong irah Israel ke' néh omok jah telana' ngan kelunan éh jah , ngan pu'un éh senurat dokoo' lu' jam mavaa' kepéh , uban uleu' murip sioo' tai ga' tana' .
46010012	Uban néh kenat kelunan éh seruh iah jam nekedéng tengéé' , jian iah mavaa' dai néh pelohoo' kepéh .
46010013	Kekat penupat éh teneng tong keh , bé' éh tengéé' jin éh teneng tong kelunan éh jah . Bé' Tuhan piso kenin jin kekat jajii' Néh , ngan bé' Iah kejeraa' keh teneng tong tenupat éh maneu' keh bé' omok ngeretep . Bang tovoo' keh teneng tenupat kenat , Iah pu'un ngegahang kenin keh dokoo' keh omok ngeretep , ngan Iah maneu' jalan ngan keh dokoo' keh omok kelap .
46010014	O kekat bakéh ké' éh penika ké' , uban néh kenat jian keh ngejuu' usah keh jin kekat butun , mai keh pakai éh kepéh .
46010015	Akeu' pané ngan keh barei' ngan kelunan éh jam seruh , ka'ah tengéé' seruh tong ha' ké' inah .
46010016	Baa' éh nesep lu' tong penguman éh sohoo' Tuhan éh jalan Tuhan mena' pengejian Néh tong néh ngan éh nalaa' lu' , uleu' mesep éh ngan bara' jian kenin ngan Néh . Neu' lu' mesep éh , inah lu' pepoléng lu' pu'un pemung ngan Kristus lem pengematai Néh . Kenat péh tong roti éh nutip lu' , hun lu' kuman éh , inah lu' pepoléng lu' pu'un pemung ngan Kristus lem usah Néh .
46010017	La'ah roti inah jah lugung awah , la'ah na' péh uleu' pinaa' , uleu' jah usah awah , uban uleu' béé pu'un kuman jin roti éh jah lugung inah .
46010018	Seruh keh tong irah Yahudi . Kelunan éh kuman sin ka'an éh nena' réh ngan Tuhan tong jalan réh motong ka'an nah , kelunan inah pu'un seva' Tuhan neu' kekat penganeu' réh tong jalan inah .
46010019	Kineu' sin tong ha' ké' kenat ? Kineu' butun ngan ka'an éh nena' réh ngan butun inah , pu'un gunah réh maneu' éh kenat kei ?
46010020	Bé' Bang inah ha' ké' , ka'an éh peliwa kelunan éh ngebalei' , irah peliwa éh ngan balei' , bé' éh ngan Allah . Ngan bé' akeu' keloo' ka'ah pekua' kenin ngan balei' .
46010021	Ka'ah bé' omok mesep baa' jin sawan Tuhan pemung ngan sawan balei' . Ka'ah bé' omok kuman roti éh nena' Tuhan pemung ngan anah balei' kepéh .
46010022	Kineu' , pu'un keh juk metéé' kemerek Tuhan ? Kejam uleu' Tuhan pelapah gahang jin uleu' .
46010023	Pu'un kelunan éh bara' , Omok mé' maneu' ineu'-ineu' péh , bé' pu'un ineu' éh meta' améé' kenat , ha' irah jelua' . Oo' , mu'un , bang bé' éh kekat néh béé éh pu'un jian . Omok lu' maneu' ineu'-ineu' bang bé' éh kekat néh béé éh ngereken kenin lu' .
46010024	Bé' tekep kelunan kivu pengeloo' kenin néh tengéé' , tekep éh kivu pengeloo' kelunan éh jah .
46010025	Omok keh kuman ka'an ineu'-ineu' éh nelih réh tong kedai , bang mai keh neteng kineu' penganeu' réh tong néh dai keh tusah kenin seruh éh .
46010026	Uban pu'un jah ha' lem surat Allah éh bara' , Tuhan éh pu'un tana' iteu' ngan kekat éh dalem néh , ha' Néh .
46010027	Hun pu'un kelunan éh bé' ngelan tong Tuhan tebai ka'ah kuman , jian keh tai ngan kuman ineu'-ineu' éh nena' néh ngan keh , bang mai keh neteng kineu' penganeu' néh tong néh dai keh tusah kenin seruh éh .
46010028	Bang hun néh pu'un bara' , Pu'un mé' peliwa ka'an inah ngan butun , mai keh kuman éh dai keh petawang kelunan éh pané kenat ngan keh , ngan tusah kenin keh seruh éh kepéh .
46010029	Éh mu'un bé' makat ka'ah éh tusah kenin , bang irah éh jah pu'un tusah kenin kepéh . Barang pu'un kelunan éh bara' , Hun néh bé' pu'un ineu' éh meta' ku' kuman éh , kineu' ku' bé' omok kuman éh hun néh kelunan éh jah éh tusah kenin .
46010030	Hun akeu' bara' jian kenin ngan Tuhan tong ka'an éh nena' Néh ngan ké' , kineu' kelunan pesala' akeu' tong ké' kuman ka'an hun ké' bara' jian kenin ngan Tuhan , ha' néh .
46010031	Uban néh kenat dalem kekat penganeu' keh , hun keh kuman hun keh mesep péh , maneu' éh béé-béé dokoo' peparen Allah .
46010032	Dalem kekat pengurip keh , mai keh maneu' ineu'-ineu' éh omok petusah kenin irah Yahudi kenat péh petusah kenin irah éh tengéé' pohoo' , kenat péh petusah sidang Allah péh .
46010033	Jian keh maneu' barei' akeu' . Akeu' tupat ngepayoo' kenin kekat kelunan dalem kekat kereja' ké' , bé' ku' pitah jalan dokoo' ngepayoo' kenin ké' tengéé' , dokoo' ké' omok mihin réh alaa' urip jin Tuhan .
46011001	Jian keh kivu uban ké' pekua' akeu' kivu uban Kristus .
46011002	Akeu' mejing ka'ah uban keh ngelayau nesen akeu' ngan kivu kekat tebaraa' éh benara' ké' ngan keh .
46011003	Bang akeu' keloo' ka'ah jam , Kristus éh ja'au jin kekat lakei' , ngan irah lakei' éh ja'au jin kekat redo , ngan Allah éh ja'au jin Kristus .
46011004	Kenat péh hun pu'un lakei' sebayang tong petipun ngan bara' tong ha' tebaraa' Tuhan ketem tavun ulun néh , iah ngesa'at ngaran Kristus .
46011005	Kenat péh siget redo éh sebayang tong petipun ngan bara' tong ha' tebaraa' Tuhan hun néh bé' petavun ulun néh , iah ngesa'at ngaran lakei' uban iah barei' irah redo éh memerit bok néh .
46011006	Hun redo bé' petavun ulun néh , jian memerit bok néh awah . Bang uban irah redo menyaa' memerit bok réh , jian éh petavun ulun néh .
46011007	Bé' makat irah lakei' tusah petavun ulun , uban irah pepoléng layan ngan pengaren Allah , bang irah redo nah barei' pepoléng pengaren irah lakei' .
46011008	Uban irah lakei' bé' réh senuai Tuhan jin redo , bang redo éh senuai Néh jin lakei' .
46011009	Ngan lakei' bé' éh senuai Tuhan uban redo pu'un , bang redo senuai Néh uban lakei' pu'un .
46011010	Uban néh kenat tekep irah redo petavun ulun réh telana' réh ngerera' tong lakei' réh dokoo' kekat meliket omok jam éh .
46011011	Uban lem pengeloo' Tuhan , bé' irah lakei' omok pelaya lakei' awah , kenat péh redo , bé' réh omok pelaya redo awah .
46011012	Uban pekua' redo senuai Néh jin lakei' , kenat péh lakei' pu'un alaa' urip jin redo , bang kekat néh béé pu'un jin Allah .
46011013	Ka'ah tengéé' seruh éh kepéh . Kineu' , tekep redo sebayang ngan Allah tong petipun ngan bé' petavun ulun néh ?
46011014	Uban pohoo' irah lakei' bé' éh omok kebit bok , hun néh kenat adang ka'ah jam bé' éh tekep irah lakei' kebit bok , menyaa' réh hun réh kebit bok .
46011015	Bang hun redo kebit bok , inah éh ngejian layan néh . Uban bok néh inah nena' Tuhan ngan néh ke' néh petavun éh .
46011016	Bang hun pu'un kelunan nyakat tong ha' ké' inah , bé' améé' ngan bé' sidang Allah kivu adet éh tengéé' jin éh benara' ké' inah .
46011017	Bang tong kekat ha' tebaraa' ké' iteu' kepéh , bé' akeu' mejing ka'ah , uban hun ka'ah petipun sebayang , bé' éh pesavéé' pengejian , bang néh pesavéé' kesa'at awah .
46011018	Uban éh bu'un néh inah éh nenéng ké' , hun ka'ah petipun sebayang pu'un kelunan éh tengéé' kenin , ngan kioo' ké' adang éh pu'un pekua' éh benara' réh kenat mu'un .
46011019	Adang néh tekep jelua' jin belah ka'ah pu'un tengéé' kenin dokoo' pepoléng séé' kelunan éh tigéh .
46011020	Uban hun ka'ah petipun , bé' ka'ah petipun dokoo' keh kuman ka'an éh sohoo' Tuhan .
46011021	Uban hun ka'ah petipun kuman , siget-siget usah tioo kuman penguman néh tenah , kenat péh pu'un jelua' éh la'au' ngan pu'un jelua' kepéh éh mavuk .
46011022	Kineu' , bé' keh pu'un lamin keh tengéé' éh jalan keh kuman ngan mesep kenat kei ? Kineu' , pu'un keh juk ngesa'at sidang Allah , ngan juk pekenyaa' kelunan éh bé' pu'un penguman kei ? Kineu' ha' ké' ngan keh kepéh ? Kineu' , tekep ku' mejing keh ? Bé' akeu' mejing keh .
46011023	Uban tebaraa' éh nalaa' ké' jin Tuhan , inah éh benara' ké' ngan ka'ah kepéh . Ka' éh , Sioo' merem tovoo' Tuhan Yésus penalo , Iah alaa' roti
46011024	ngan sebayang bara' jian kenin ngan Allah , boh éh memila' éh . Ha' Néh , Iteu' néh seleket usah ké' éh nena' ké' ngeliwah ka'ah . Jian keh maneu' kenat dokoo' petesen kenin keh tong Akeu' , ha' Néh .
46011025	Kenat péh la'o réh kuman , Iah alaa' sawan baa' kepéh , ha' Néh , Baa' iteu' néh seleket dahaa' ké' , uban neu' dahaa' ké' pega' , inah éh maneu' jajii' Allah pu'un petem . Siget koléé' keh mesep éh , jian keh mesep petesen kenin keh tong Akeu' , ha' Néh .
46011026	Uban siget koléé' keh kuman roti inah ngan mesep baa' inah , inah néh keh bara' Tuhan Yésus matai ngeliwah keh , pah avéé' Néh tuai kepéh .
46011027	Hun néh kenat séé'-séé' éh kuman roti éh nena' Tuhan inah , ngan mesep baa' inah ngan bé' teneng kenin seruh éh , iah pu'un penyala' ngan ngeluén dahaa' Tuhan awah .
46011028	Hun néh kenat jian siget-siget usah seruh tong kenin néh tengéé' tenah , boh éh kuman ngan mesep baa' inah .
46011029	Uban kelunan éh kuman ngan mesep baa' inah ngan bé' nesen tong pematai Tuhan , inah iah alaa' ukum tong usah néh tengéé' .
46011030	Kenat péh pu'un kelunan belah ka'ah éh sakit ngan lemoo' ngan pu'un éh matai péh .
46011031	Bang hun lu' seruh mu'un tong kenin lu' tengéé' tenah , bé' lu' teneng kenukum Allah .
46011032	Bang Tuhan éh petuneng uleu' ngan ngukum lu' dai uleu' sioo' kenukum Néh kepéh , pemung ngan kelunan éh bé' ngelan tong Iah .
46011033	O kekat padéé' ké' , uban néh kenat hun keh petipun juk kuman penguman éh sohoo' Tuhan , jian keh mena jah usah ngan jah usah .
46011034	Hun pu'un kelunan éh la'au' , jian iah kuman tong lamin néh tengéé' tenah , dokoo' hun keh petipun , ka'ah bé' teneng kenukum Allah kepéh . La'ah tong kekat rungen éh jah kepéh , hun mah akeu' tuai tavin keh , boh akeu' bara' éh ngan keh kepéh .
46012001	O kekat padéé' ké' , tong kekat pengena' Sahéé' Allah lem kenin kelunan , bé' akeu' keloo' ka'ah bé' nesen éh .
46012002	La'ah ka'ah jam hun ka'ah to bé' ngelan tong Tuhan rai , pu'un keh pakai butun , butun inah bé' éh jam pané , pu'un éh mihin keh tawang awah . Seruh keh jian-jian .
46012003	Kelunan éh pu'un Sahéé' Allah , bé' Sahéé' inah mihin éh menoo' Yésus . Ngan bé' pu'un jah usah éh omok bara' , Yésus éh Tuhan ké' , hun néh bé' najak Sahéé' Allah .
46012004	Pu'un kuraa'-kuraa' arong pengena' lem kenin kelunan bang Sahéé' Allah Iah éh mena' kekat néh béé .
46012005	Pinaa' jalan uleu' omok maneu' kereja' Tuhan , bang lem kekat néh béé uleu' maneu' éh ngan Tuhan éh jah awah .
46012006	Pu'un kuraa'-kuraa' pengena' Tuhan ngan kelunan ke' réh maneu' kereja' Tuhan , bang jah awah Tuhan , Iah éh mena' kekat néh béé lem kenin kelunan .
46012007	Siget usah pu'un jah pengena' Sahéé' ngan néh dokoo' néh nolong kekat kelunan .
46012008	Pu'un Sahéé' mena' penesen ngan jah kelunan , dokoo' kelunan inah omok bara' ha' Tuhan ngan kelunan éh jah kepéh . Tong kelunan éh jah kepéh , Iah mena' pengejam ngan néh , ke' néh omok jam tong ha' tebaraa' inah .
46012009	Sahéé' inah mena' pengelan ngan jah kelunan , tong irah éh jah kepéh , Iah mena' penyukat Néh ke' Néh omok peka'o kelunan éh sakit .
46012010	Sahéé' Allah inah mena' penyukat ngan jah kelunan dokoo' kelunan inah omok jam maneu' telana' éh ja'au . Ngan tong kelunan éh jah kepéh , Iah mena' penyukat Néh dokoo' kelunan inah omok bara' ha' Allah ngan kelunan . Ngan tong kelunan éh jah kepéh , Iah mena' pengejam Néh , dokoo' kelunan omok jam hun néh pengena' éh jin Sahéé' Allah mu'un , ngan hun néh jin pengelavo' awah péh . Tong jah kelunan kepéh , Iah mena' penyukat ngan néh dokoo' kelunan inah omok pané lem jah arong ha' éh bé' kejam kelunan . Ngan tong kelunan éh jah kepéh , Iah mena' penyukat Néh dokoo' kelunan inah omok jam ha' ané kelunan inah .
46012011	Bang Sahéé' éh maneu' kekat inah , Iah jah awah , Iah mena' éh pekua' pengeloo' Néh tengéé' ngan siget-siget kelunan .
46012012	Uban Kristus inah Iah barei' jah usah kelunan , bang pinaa' arong éh tong néh , barei' maten ngan ojoo' ngan gem , bang na' péh éh pinaa' arong kenat , usah néh jah awah .
46012013	Kenat péh kekat uleu' béé pu'un petem jah usah awah . Kenat péh irah Yahudi kenat péh irah éh tengéé' pohoo' , kenat péh kelunan ripen , kenat péh kelunan éh bé' ripen . Sahéé' Allah éh maneu' uleu' petem jah awah , uleu' pu'un petem dalem Kristus neu' Sahéé' Allah éh jah awah , ngan Sahéé' Allah inah pu'un petem dalem kenin uleu' béé .
46012014	Uban bé' éh jah awah arong tong usah , bang pinaa' éh .
46012015	Hun gem lu' bara' , Uban akeu' bé' ojoo' bé' akeu' pu'un tong usah , bé' éh maneu' gem bé' pu'un tong usah .
46012016	Ngan hun kelingen lu' bara' , Uban akeu' bé' maten , bé' akeu' pu'un tong usah , bé' éh maneu' kelingen bé' pu'un tong usah .
46012017	Hun kekat usah barei' maten awah , kineu' jalan kelunan menéng ? Hun kekat usah barei' kelingen awah , kineu' jalan kelunan marek ba'oo' ?
46012018	Bang Allah lepah maneu' kekat néh béé tong usah , siget-siget arong néh pu'un tong usah , pekua' éh pengeloo' Néh .
46012019	Hun Néh suai kekat tong usah jah arong awah , semah usah néh ?
46012020	Mu'un péh pinaa' arong éh tong usah , bang usah jah awah .
46012021	La'ah maten bé' omok bara' ngan ojoo' , Akeu' bé' pu'un gunah tong ka'au' , ngan ulun bé' omok pané ngan gem , Akeu' bé' pu'un gunah tong ka'au' .
46012022	Makin péh kekat arong dalem usah éh layan néh pu'un lemoo' , bang gunah mu'un éh .
46012023	Kekat arong dalem usah éh seneruh uleu' kurang jian , uleu' mihau éh mu'un , ngan kekat éh kenenyaa' lu' ta'an kelunan éh jah , uleu' mavaa' éh mu'un .
46012024	Bang kekat arong éh tong usah lu' éh jian layan , bé' lu' mavaa' éh kenat . Bang Allah lepah pepemung éh tong usah , ngan kekat arong dalem usah éh layan néh barei'-okoo' kurang , Iah maneu' éh dokoo' kelunan mihau éh mu'un .
46012025	Kenat péh bé' pu'un ineu'-ineu' éh petengéé' Néh tong usah , bang kekat arong tong usah nolong ngan petolong kekat-kekat éh jah .
46012026	Hun jebila' usah lu' sakit , ketem lo'ong usah lu' sakit béé , ngan hun jebila' usah lu' pu'un kenajung , ketem lo'ong usah lu' murung kenin .
46012027	La'ah kekat ka'ah usah Kristus , ngan siget-siget usah keh barei' jah arong éh tong usah Néh .
46012028	La'ah dalem sidang , pu'un Allah lepah mena' kuraa' kelunan ke' réh kereja' tong sidang inah . Éh bu'un irah lawah Néh , éh keruwah néh , irah nabi , éh keteleu' néh , irah guru , la'o inah kelunan éh jam maneu' telana' éh tejeu' , la'o inah kelunan éh peka'o kesakit kelunan palaa' penyukat Tuhan , la'o inah irah éh nolong kelunan éh jah , ngan la'o inah kepéh kelunan éh omok pané ngan kuraa' arong ha' éh tejeu' .
46012029	Bé' éh kekat réh béé éh lawah Tuhan , ngan bé' éh kekat réh béé nabi , ngan bé' éh kekat réh béé éh guru . Bé' makat kekat réh béé éh maneu' telana' éh tejeu' ,
46012030	ngan peka'o kelunan éh sakit , ngan pané lem kuraa' arong ha' éh tejeu' , ngan bara' tong ha' inah kepéh , bang jelua' réh awah éh omok maneu' kenat .
46012031	Bang jian keh mekat pitah kekat pengena' Néh éh pelapah ja'au . Bang akeu' juk nojoo' jah jalan éh mu'un ngan keh , inah éh hun penika inah pu'un dalem keh .
46013001	Na' péh akeu' omok pané palaa' kuraa'-kuraa' arong ha' kelunan ngan ha' meliket péh uban pengena' Tuhan ngan ké' , bang hun akeu' bé' pika kelunan , adang akeu' barei'-okoo' gung éh miha' awah ngan ha' atui awah .
46013002	Na' péh akeu' jam nebaraa' kelunan ngan lenaa' mu'un uban pengena' Tuhan ngan ké' , kenat péh na' péh akeu' omok jam tong kuraa'-kuraa' pengeloo' kenin Tuhan éh pelim jin kelunan lepah rai , ngan na' péh akeu' pu'un pengelan tong Tuhan éh sukup mu'un ke' ké' omok nyohoo' tokong piso , bang hun akeu' bé' pika kelunan , seleket ké' bé' pu'un maneu' kenat .
46013003	Na' péh akeu' mena' kekat livah ké' ngan kelunan kari , ngan kejeraa' kelunan motong usah ké' , bang hun akeu' maneu' kenat awah ngan bé' pu'un penika , seleket ké' bé' pu'un maneu' kenat ke' éh .
46013004	Hun lu' pika kelunan adang lu' kebit kenin ngan nolong réh , bé' lu' sa'at kenin , ngan ngajung usah lu' ngan bau kenin .
46013005	Hun lu' pika kelunan bé' lu' mahéng ha' ngan réh , bé' lu' nyelepéé' kenin ngan suti' kenin , bé' lu' mihau kesa'at réh hun réh menyat jian ngan lu' .
46013006	Hun lu' pika kelunan bé' lu' murung hun réh sa'at barék , bang uleu' murung hun réh pu'un teneng barék .
46013007	La'ah hun lu' pika kelunan omok lu' ngeretep dalem kekat penusah , pu'un lu' ngelan kelunan inah pu'un teneng , ngan pu'un lu' kebit kenin dalem kekat ineu'-ineu' penganeu' lu' .
46013008	La'ah penika éh jin Tuhan pu'un pelinguh . Pu'un kelunan éh bara' tong kuraa'-kuraa' tebaraa' uban Tuhan mena' tebaraa' inah ngan réh , bang kekat tebaraa' inah metok awah . Pu'un kelunan pané lem kuraa'-kuraa' arong ha' éh bé' kejam kelunan , uban pengena' Tuhan ngan réh , bang adang kekat ha' inah juk béé kepéh . Pu'un kelunan éh jam seruh mu'un , ngan kekat penyeruh réh inah juk béé kepéh .
46013009	Uban pengejam uleu' ngan tebaraa' éh nena' Tuhan ngan lu' , bé' éh sukup kejam lu' mu'un ,
46013010	bang hun Tuhan Yésus tuai kepéh , boh kekat éh bé' sukup kejam lu' nah juk béé ngan omok lu' jam éh mu'un lah .
46013011	Hun akeu' anak keto pu'un akeu' pané pekua' kemalai irah anak , ngan kekat kenin ké' ngan penyeruh ké' pu'un éh pekua' kemalai irah anak awah , bang hun iteu' uban akeu' lepah ja'au , kekat penganeu' ké' hun ké' anak keto rai , bé' akeu' maneu' éh kepéh .
46013012	Uban hun iteu' bé' jak lu' jam mu'un tong Allah , uleu' pu'un barei' hun lu' na'at usah lu' lem pengada , bé' éh poléng mu'un , bang temurei' kepéh omok lu' jam éh ngan lenaa' mu'un . La'ah hun iteu' pengejam ké' bé' éh sukup mu'un , bang temurei' kepéh omok akeu' jam éh lenaa' mu'un , pekua' Tuhan jam tong kenin ké' hun iteu' .
46013013	Bang kekat éh omok petem reken , inah éh , pengelan ngan pengepelum ngan penika Tuhan lem kenin kelunan , bang éh ja'au jin belah néh , iah inah pika .
46014001	Uban pika éh pelapah ja'au jian keh mekat pitah penika Tuhan dokoo' keh omok pika kelunan , ngan alaa' pengena' éh jin Sahéé' Allah , pengena' Néh éh jian mu'un , inah éh dokoo' ka'ah omok bara' ha' tebaraa' Allah ngan kelunan .
46014002	Kelunan éh omok pané palaa' kuraa'-kuraa' arong ha' éh bé' omok kejam kelunan , bang inah béé pengena' Sahéé' Allah ngan néh , bé' éh pané ngan kelunan , bang iah pané ngan Allah awah , uban kelunan bé' réh nesen ha' inah , uban neu' pengena' Sahéé' Allah pu'un iah bara' tong kuraa'-kuraa' rungen éh pelim .
46014003	Bang kelunan éh bara' ha' Tuhan ngan kelunan , jin ha' Tuhan benara' réh inah , pu'un éh omok ngereken pengelan réh , ngan papung kenin réh .
46014004	La'ah kelunan éh pané palaa' ha' éh bé' kejam kelunan uban inah pengena' Tuhan ngan néh , iah ngereken pengelan néh tengéé' . Bang kelunan éh bara' ha' Allah ngan kelunan éh jah , pu'un iah ngereken pengelan kekat kelunan tong sidang inah .
46014005	Akeu' keloo' ka'ah béé pané palaa' kuraa'-kuraa' arong ha' éh bé' kejam kelunan , bang pelapah jian kepéh , hun ka'ah pu'un pengena' Tuhan dokoo' omok bara' ha' Allah ngan kelunan . Uban kelunan éh omok bara' ha' Allah ngan kelunan , pelapah jian éh jin irah éh omok pané palaa' ha' éh bé' kejam kelunan . Bang hun pu'un kelunan sinah éh omok pekelenaa' kekat ha' néh , dokoo' ngereken sidang , boh éh jian .
46014006	O kekat padéé' ké' , hun akeu' tuai tavin keh ngan pané ngan keh palaa' kuraa' arong ha' éh bé' kejam keh , ineu' gunah ké' pané kenat hun keh bé' nesen ha' ké' ? Bang hun akeu' bara' tong ineu'-ineu' éh pepoléng Tuhan dalem kenin ké' tengéé' ngan bara' tong pengeloo' Néh ngan ha' tebaraa' Néh , boh éh pu'un gunah .
46014007	Keringot ngan sapé' ngan kekat éh jah éh omok miha' barei' inah , bé' kelunan omok jam ha' néh hun kelunan bé' jam metit éh mu'un . Kenat péh tong kelunan éh metit sapé .
46014008	Kenat péh tong kelunan éh metit gung , hun néh bé' metit éh mu'un , bé' kelunan jam petenup tai pekayau .
46014009	Kenat péh tong kelunan , kineu' jalan réh omok nesen ha' tebaraa' keh hun keh nebaraa' réh palaa' kuraa' arong ha' éh bé' kejam kelunan . Hun néh kenat adang keh pané ngan sawang awah .
46014010	Pinaa' arong ha' kelunan tong tana' , kekat ha' néh béé pu'un sin .
46014011	Bang hun akeu' bé' jam tong ha' kelunan inah , akeu' péh barei' kelunan éh tejeu' ngan néh , iah péh tejeu' tong akeu' .
46014012	La'ah uban ka'ah gahang kenin juk alaa' pengena' Sahéé' , jian keh pitah kekat pengena' Néh éh omok ngereken sidang .
46014013	Uban néh kenat jian kelunan éh pané palaa' kuraa' arong ha' éh bé' kejam kelunan , jian iah sebayang dokoo' iah omok alaa' pengena' jin Allah kepéh ke' néh omok jam pekelenaa' ha' inah .
46014014	Uban hun akeu' sebayang dalem jah arong ha' éh pengena' Allah ngan ké' , mu'un akeu' sebayang palaa' sahéé' ké' , bang bé' akeu' nesen tong ha' sebayang ké' inah .
46014015	Hun néh kenat kineu' éh kepéh ? Adang akeu' juk sebayang palaa' sahéé' ké' ngan akeu' juk sebayang kepéh tong ha' éh kejam ké' . Akeu' juk nyanyi palaa' sahéé' ké' ngan akeu' juk nyanyi tong ha' éh kejam ké' kepéh .
46014016	Hun keh sebayang bara' jian kenin ngan Allah palaa' sahéé' keh awah , kineu' kelunan éh jah omok bara' Amin tong ha' ko' nah ? Bé' iah nesen ineu'-ineu' tong ha' ko' sebayang nah .
46014017	Uban na' péh ha' sebayang ko' bara' jian kenin pu'un jian mu'un , bé' iah nesen éh , ngan bé' éh omok ngereken pengelan néh .
46014018	La'ah akeu' bara' jian kenin ngan Allah uban akeu' jam pané lem kuraa'-kuraa' arong ha' éh pengena' Allah ngan ké' pelapah pinaa' jin éh kejam ka'ah .
46014019	Bang dalem sidang , akeu' pelapah keloo' pané palaa' lemah ateng ha' awah éh omok kejam keh , dokoo' ké' nebaraa' kelunan , jin jah poloo' ibu ha' éh bé' omok kejam réh .
46014020	O kekat padéé' ké' mai keh barei' penyeruh irah anak awah . Jian keh barei' anak éh tejeu' tong kesa'at , bang dalem kekat penyeruh keh jian keh barei' kelunan éh jam seruh mu'un .
46014021	La'ah pu'un jah ha' lem surat Allah , Ka' ha' Tuhan , Akeu' juk pané ngan irah éh anah ké' , Akeu' juk pané ngan réh dalem kuraa' arong ha' kelunan éh jah ngan neu' kelunan éh tengéé' pohoo' . na' péh kenat irah éh anah Ké' bé' réh keloo' menéng éh . ha' Néh .
46014022	Hun néh kenat hun keh omok pané palaa' kuraa' arong ha' éh bé' kejam kelunan , bé' éh pu'un kenat dokoo' nolong kelunan éh ngelan tong Kristus , bang inah éh dokoo' ngusii' kenin kelunan éh bé' ngelan . Bang pengena' Allah dokoo' keh omok bara' ha' Néh ngan kelunan , inah éh dokoo' nolong kelunan éh ngelan , bé' makat éh ngan kelunan éh bé' ngelan .
46014023	Hun néh kenat hun kekat kelunan petipun boh kekat réh béé pané dalem kuraa'-kuraa' arong ha' éh bé' kejam kelunan , kelunan éh bé' pu'un pengena' inah , ngan kelunan éh bé' ngelan , hun réh masek kepéh ngan réh , kineu' , bé' réh bara' ka'ah kelunan éh palui awah kei ?
46014024	Bang hun kekat kelunan sidang pu'un bara' ha' Allah , kelunan éh bé' ngelan ngan éh bé' pu'un pengena' inah , hun néh masek kepéh ngan réh , adang kelunan inah omok nesen tong penyala' néh neu' kekat éh nenéng néh nah . Adang kekat éh nenéng néh inah omok éh petuneng kenin néh .
46014025	Kekat penyeruh néh éh pelim lem kenin néh lepah , pu'un éh poléng kepéh , adang iah ngerera' ngan seva' Allah ngan bara' , Adang Tuhan Allah pu'un pemung ngan ka'ah siteu' , ha' néh .
46014026	O Kekat padéé' ké' , kineu' sin tong ha' ké' inah ? Hun ka'ah petipun , jian jah usah ngevéléé' nyanyi ngan jah usah kepéh bara' ha' tebaraa' , ngan jah usah kepéh bara' ineu'-ineu' éh pepoléng Allah ngan néh , ngan jah usah kepéh bara' ha' Allah palaa' ha' éh bé' kejam kelunan , ngan jah usah kepéh bara' tong sin ha' kelunan inah . Bang tekep kekat néh béé naneu' ke' néh ngereken sidang .
46014027	Hun pu'un irah éh juk pané palaa' ha' éh bé' kejam kelunan , jian duah teleu' usah pané , mai éh pinaa' ngan keliwah-liwah réh . Jian jah usah kepéh bara' sin ha' réh inah .
46014028	Bang hun néh bé' pu'un kelunan sinah éh jam bara' tong sin ha' réh inah , mai réh pané tong petipun , jian réh pané lem kenin réh tengéé' bara' éh ngan Allah .
46014029	Jian duah-teleu' usah éh alaa' ha' tebaraa' Allah bara' tong inah , jian irah éh jah seruh tong ha' réh inah .
46014030	Bang hun pu'un jah kelunan éh jah éh pu'un petipun sinah alaa' jah ha' tebaraa' jin Allah , tekep kelunan éh pané keto nah ma'o .
46014031	Kekat ka'ah béé omok bara' ha' tebaraa' Allah ngan keliwah-liwah dokoo' kekat kelunan omok menéng ngan pekalai ngan ngereken kenin néh .
46014032	Kelunan éh pu'un pengena' Sahéé' Allah ke' néh omok bara' ha' Allah ngan kelunan , kejam néh seruh hun néh tekep néh pané ngan bé' péh ,
46014033	uban Allah bé' Iah tebai lu' dokoo' lu' maneu' kekat éh bé' tatu' bang Iah tebai lu' dokoo' lu' maneu' éh ngan jian . Pekua' éh pu'un dalem kekat sidang éh anah Allah .
46014034	jian kekat redo mokoo' kelem mai kahut tong petipun . Barei' ha' lem Surat Musa pu'un bara' , Tekep irah redo ngerera' , mai réh pengeja'au .
46014035	Hun irah juk neteng ineu'-ineu' péh , jian irah neteng lakei' réh tong lamin réh tengéé' , uban bé' tekep irah redo ulak pané tong petipun
46014036	Ha' tebaraa' Allah bé' éh tuai jin ka'ah , ngan bé' éh ka'ah awah éh pu'un alaa' éh .
46014037	Hun pu'un jah usah éh seruh iah kelunan éh sohoo' Tuhan ngan pu'un pengena' Allah , jian iah nesen kekat éh senurat ké' inah pu'un éh sohoo' Tuhan .
46014038	Bang hun néh bé' keloo' mihau tong ha' ké' inah , mai keh mihau ha' nah kepéh .
46014039	Uban néh kenat jian keh mekat pitah dokoo' keh omok bara' ha' Allah ngan kelunan , bang mai meta' kelunan pané palaa' kuraa' arong ha' éh bé' kejam irah .
46014040	Bang tekep kekat néh béé pu'un naneu' ngan jian ngan kivu gaya' éh tatu' .
46015001	O kekat padéé' ké' , hun iteu' akeu' juk petesen keh kepéh tong Rengah Jian éh benara' ké' ngan keh lepah rai , ngan éh nalaa' keh ngan neu' inah pengelan keh pu'un petem .
46015002	La'ah Rengah Jian inah bara' tong jalan ka'ah alaa' urip maréng , inah ha' tebaraa' éh benara' ké' ngan keh rai . Hun keh ngelan éh mu'un adang keh alaa' urip , inah éh hun pengelan keh rai bé' tuyah-tuyah awah .
46015003	La'ah éh nalaa' ké' jin Tuhan rai inah éh ha' tebaraa' éh pelapah jian jin kekat ineu'-ineu' éh jah , inah éh benara' ké' ngan keh kepéh , inah éh , Kristus matai ke' Néh mega' penyala' uleu' , pekua' éh senurat tong Iah lem surat Allah .
46015004	La'ah Iah tenanem réh ngan tong keteleu' dau Allah pebetéé' Iah jin patai Néh kepéh , pekua' éh senurat tong Iah lem surat Allah .
46015005	La'ah Iah pepoléng usah Néh ngan Péterus , la'o inah Iah pepoléng usah Néh ngan jah poloo' duah usah irah lawah Néh .
46015006	La'o inah dalem jah koléé' kepéh Iah pepoléng usah Néh ngan kelunan éh kivu Éh rai , kekat réh pelapah pinaa' jin lemah ato usah . La'ah kekat irah inah pu'un réh murip keto avéé' hun iteu' , jelua' awah éh lepah matai .
46015007	La'o inah Iah pepoléng usah Néh kepéh ngan Yakub , la'o inah kepéh Iah pepoléng usah Néh ngan kekat irah lawah Néh .
46015008	La'ah éh ga' mu'un Iah pepoléng usah Néh ngan ké' éh sa'at mu'un , pekua' anak éh pelohoo' mengot awah .
46015009	Uban akeu' éh ra' mu'un jin kekat lawah éh jah , éh mu'un , bé' tekep akeu' pu'un ngaran lawah uban akeu' lepah peketa sidang Allah rai .
46015010	Bang neu' penika Allah awah akeu' ngelan tong Iah hun iteu' , tong penika Néh ngan ké' , bé' akeu' bet éh awah , bang akeu' kereja' mutau mu'un pelapah muruh jin kekat lawah éh jah , éh mu'un bé' éh akeu' tengéé' éh kereja' , bang penika Allah éh kereja' lem kenin ké' .
46015011	Hun néh séé'-séé' péh éh nebaraa' keh , jian péh akeu' , jian péh irah kelunan éh jah kepéh , kekat néh pu'un pekua' awah , ngan éh omok mihin keh petem reken .
46015012	Hun lu' nebaraa' kelunan tong Kristus lepah betéé' jin patai Néh , uban ineu' jelua' ka'ah bara' bé' kelunan omok betéé' jin patai néh ?
46015013	Hun kelunan matai bé' omok betéé' , Kristus péh bé' pu'un betéé' .
46015014	Ngan hun Kristus bé' pu'un betéé' jin patai Néh , bé' pu'un ineu'-ineu' éh ke' mé' bara' ngan bé' pu'un ineu'-ineu' ke' ka'ah omok ngelan .
46015015	Ha' lu' kenyo awah éh hun lu' bara' Allah pebetéé' Kristus jin patai Néh hun Néh bé' pebetéé' Éh , inah éh hun néh teneng ha' ka'ah bara' kelunan matai bé' omok betéé' kepéh .
46015016	Uban hun kelunan matai bé' pu'un betéé' jin patai néh , Kristus péh bé' pu'un betéé' .
46015017	La'ah hun Kristus bé' betéé' , tuyah-tuyah awah pengelan keh , ngan ka'ah tawang dalem penyala' keh .
46015018	Kenat péh kekat kelunan éh lepah matai , éh ngelan Kristus purip réh , irah péh tawang .
46015019	Hun lu' bara' lu' ngelan tong Kristus dalem urip lu' hun iteu' awah , bang bé' lu' nesen éh mu'un , uleu' darih awah .
46015020	Bang adang Kristus pu'un betéé' jin patai Néh , inah éh telana' kekat kelunan éh lepah matai omok betéé' kepéh .
46015021	Uban barei' pengematai pu'un neu' jah kelunan , kenat péh pengebetéé' jin patai pu'un neu' jah kelunan kepéh .
46015022	Uban pekua' kekat kelunan matai uban pohoo' urip réh jin Adam , kenat kepéh kekat kelunan omok murip kepéh neu' réh pu'un petem lem Kristus .
46015023	Siget-siget usah kivu jaka' néh , bang Kristus éh betéé' tenah , la'o inah boh kekat kelunan éh anah Néh omok betéé' kepéh tovoo' jaka' Néh tuai kepéh .
46015024	La'o inah boh éh ga' néh , ngan la'o Kristus ngebéé kekat ayau Néh éh pu'un penyukat hun iteu' , boh Iah mena' kekat kelunan éh pu'un lem nihau Néh ngan Tamen Néh Allah .
46015025	Uban adang Kristus pu'un Pengeja'au pah avéé' Allah nyopéé' kekat ayau Néh , ngan maneu' réh barei' ra' gem Néh awah . Inah nelana' réh bé' pu'un penyukat ineu'-ineu' .
46015026	La'ah ayau éh ga' mu'un éh senalai Néh , inah éh pengematai .
46015027	Uban pu'un jah ha' lem surat Allah éh bara' , Allah maneu' kekat néh béé ra' gem Néh , ha' Néh . Bang tong ha' néh ka' , Kekat néh béé ra' gem Néh , bé' éh bara' Allah pu'un ra' gem Kristus .
46015028	Bang hun kekat néh béé ngerera' tong Kristus , boh Anak Néh ngerera' kepéh tong Tamen Néh Allah éh lepah mena' penyukat ngan Néh bau kekat ineu'-ineu' péh , dokoo' Allah pu'un bau jin kekat ineu'-ineu' péh .
46015029	Kineu' tong irah kelunan éh benatis uban kelunan matai ? Kineu' réh maneu' kenat hun néh teneng ha' réh bara' kelunan matai bé' pu'un betéé' , uban ineu' réh benatis kepéh uban kelunan matai ?
46015030	Ineu' gunah améé' ngelayau ngeretep dalem kekat penusah ngan pengeketa ?
46015031	O kekat padéé' ké' , siget dau akeu' peserutaa' ngan kekat arong penusah , bang murung kenin ké' , uban uleu' pekua' murip lem Kristus Yésus éh Tuhan lu' , nah ké' bé' menyaa' .
46015032	La'ah ineu' gunah ké' ngelawan ka'an éh luvaa' tong Épesus siteu' hun néh tong tana' iteu' awah éh pu'un oléé' néh . Ineu' gunah néh hun kelunan matai ngan bé' betéé' kepéh ? Pu'un éh barei' ha' kelunan éh bara' ka' , Jian tam kuman ngan mesep ngida mu'un hun iteu' , uban sagam da' , matai lah lu' , ha' réh .
46015033	Mai keh tawang . Hun keh pebakéh ngan kelunan éh sa'at barék , adang barék keh sa'at kepéh .
46015034	To'ot keh , seruh keh , mai keh maneu' penyala' kepéh . Pu'un kuraa' kelunan belah ka'ah éh bé' jam Allah . Kineu' ka'ah bé' menyaa' ?
46015035	Barang pu'un kelunan éh neteng ka' , Bang kineu' jalan kelunan éh lepah matai omok betéé' murip kepéh ? Ngan kineu' layan usah réh .
46015036	O kelunan palui , hun keh mulah tulin buaa' tong térék keh , bé' éh tulin néh inah éh murip bang sekaa' néh éh murip .
46015037	Éh nulah keh inah , jah tulin awah , barang éh tulin parai péh , barang éh tulin buaa' éh jah péh , bé' éh lo'ong néh éh nulah keh .
46015038	Bang Allah maneu' layan tulin buaa' inah pekua' éh pengeloo' Néh tengéé' , siget-siget arong tulin néh tengéé' layan néh .
46015039	La'ah pengurip kekat arong ka'an ngan kelunan tong tana' bé' éh pekua' . Pohoo' kelunan tengéé' pengurip néh jin ka'an , ka'an tana' tengéé' pengurip néh jin juhit , juhit tengéé' pengurip néh jin seluang kepéh .
46015040	La'ah kekat éh pu'un tong langit , tengéé' pengurip néh jin kekat éh pu'un tong tana' . Kekat éh pu'un tong langit , jian pengurip néh , ngan kekat éh tong tana' , na' péh éh tengéé' pengurip , jian ke' éh .
46015041	Maten dau péh jian , ngan laséh péh na' péh éh tengéé' layan , jian ke' éh . Kekat kenyuhai tengéé' kepéh éh bang jian béé-béé éh . Bang jin belah kekat kenyuhai inah , pu'un éh tengéé' layan kepéh .
46015042	La'ah kenat péh tong pengebetéé' kelunan matai . Usah néh éh jin tana' iteu' , hun néh matai gerah éh , hun néh betéé' murip kepéh , bé' éh omok gerah la'ah .
46015043	Hun néh tenanem réh , sa'at éh ngan lemoo' éh , hun néh betéé' kepéh , jian éh ngan gahang éh .
46015044	Kekat kelunan pu'un usah néh jin tana' iteu' awah , usah néh éh jin tana' iteu' jam éh matai ngan tenanem réh , bang hun néh betéé' kepéh , bé' éh jam matai , bé' éh barei' usah éh jin tana' nah kepéh , pu'un usah réh maréng , éh bé' omok matai uban néh sahéé' .
46015045	Barei' ha' lem surat Allah pu'un bara' , Adam , kelunan éh bu'un senuai Tuhan , usah néh jin tana' iteu' , ha' Néh . Bang Adam éh ga' iteu' , inah éh Kristus , bé' éh kelunan barei' Adam éh bu'un nah , bang inah éh Sahéé' , ngan pu'un éh purip lu' .
46015046	Bé' usah lu' sahéé' éh tenah , bang usah lu' éh jin tana' éh tenah , la'o inah boh éh usah lu' sahéé' .
46015047	La'ah Adam éh bu'un , pu'un éh senuai Tuhan jin agaa' tana' , Adam éh keruwah nah Iah pu'un jin seruga .
46015048	La'ah siget-siget kelunan tong tana' pu'un usah néh pekua' usah Adam éh senuai Tuhan jin agaa' tana' nah . Bang siget-siget usah éh ngelan tong Kristus pu'un éh alaa' usah pekua' anah Kristus .
46015049	Usah uleu' iteu' pu'un barei' usah Adam , kenat péh uleu' juk alaa' usah kepéh éh pekua' layan Iah éh jin seruga , inah éh Kristus .
46015050	O kekat padéé' ké' , inah ha' ké' , usah kelunan éh jin tana' iteu' , bé' omok tai lem nihau Allah , usah lu' iteu' éh matai borok ngan gerah bé' omok pelinguh .
46015051	Menéng keh , akeu' juk bara' tong iteu' éh pelim jin kelunan lepah rai . Bé' éh kekat uleu' pu'un matai , bang adang kekat uleu omok paléu alaa' usah éh maréng .
46015052	Pu'un éh tioo paléu kenat lem jah litep ngan lem jah ki'ep awah sioo' serupit miha' tong ga' dau vam . Uban hun serupit inah miha' , kekat kelunan matai pu'un betéé' ngan alaa' usah éh bé' omok matai kepéh , ngan uleu' béé pu'un paléu alaa' usah éh maréng .
46015053	Uban adang pohoo' usah lu' iteu' éh omok gerah , juk paléu kepéh usah éh bé' omok gerah , ngan usah lu' iteu' éh omok matai , adang juk paléu kepéh usah éh bé' omok matai .
46015054	Hun kekat inah pu'un paléu kenat , boh ha' lem surat Allah pu'un avéé' éh bara' ka' , Allah lepah ngalah pengematai , ngan Iah menang mu'un , ha' Néh .
46015055	pengematai , mah kemenang ko' ? O pengematai , mah kemenang ko' peketa kepéh , ha' Néh .
46015056	La'ah pengematai alaa' penyukat jin penyala' ke' néh peketa kenin kelunan , ngan penyala' alaa' penyukat jin Surat Musa , uban Surat Musa éh pepoléng penyala' uleu' .
46015057	Bang bara' jian kenin ngan Allah éh mihin uleu' menang neu' Yésus Kristus éh Tuhan lu' .
46015058	O kekat padéé' éh penika ké' , uban néh kenat jian keh petem reken , mai kejeraa' ineu'-ineu' ngelemoo' keh . Jian keh ngelayau mekat maneu' kereja' Tuhan , uban ka'ah jam kekat kereja' keh ngan Tuhan pu'un gunah mu'un .
46016001	La'ah tong jalan tipun rigit dokoo' nolong kelunan éh anah Tuhan tong Yudea , jian keh kivu pekua' barei' sohoo' ké' ngan kekat sidang tong tana' Galatia rai .
46016002	Siget-siget Dau Migu , jian siget usah modoo' jelua' rigit kivu pekua' éh nalaa' néh dokoo' néh pu'un tenéh , uban bé' akeu' keloo' nyohoo' keh tipun éh hun ké' tuai kepéh .
46016003	Hun ké' tuai kepéh boh akeu' mena' surat ngan irah éh kevéléé' keh nyohoo' réh patet rigit éh pengena' keh inah tai Yérusalem .
46016004	Hun néh tekep usah ké' péh tai , boh irah omok kivu akeu' .
46016005	Bang akeu' juk tuai tavin keh la'o ké' tai Makedonia , uban akeu' keloo' tai Makedonia tenah .
46016006	Akeu' juk lebéé' mokoo' ngan ka'ah , barang kelebéé' sioo' genin péh , boh ka'ah omok nolong patet akeu' semah-semah éh juk kelakau ké' la'o inah .
46016007	Bé' akeu' keloo' tai jam keh metok awah tovoo' ké' lapah sinah tai Makedonia . Akeu' ngelan akeu' omok mokoo' lebéé' ngan ka'ah temurei' kepéh , hun néh lem pengeloo' Tuhan kenat .
46016008	Bang akeu' juk mokoo' siteu' tong Épesus jak , avéé' Dau Pentakosta
46016009	uban na' péh pinaa' kelunan ngelawan siteu' , pinaa' jalan ké' kepéh omok maneu' kereja' Tuhan siteu' .
46016010	Hun mah Timotius avéé' tong ka'ah , jian keh alaa' éh ngan jian kenin , uban iah péh maneu' kereja' Tuhan pekua' akeu' .
46016011	Mai jah usah leko iah . Bang jian ka'ah nolong patet iah lakau ngan jian kenin , dokoo' iah omok tuai kepéh ngan ké' , uban akeu' mena iah moléé' ngan kekat irah padéé' éh jah .
46016012	La'ah tong padéé' uleu' Apolos , pinaa' koléé' ké' nyohoo' éh tai ngan keh kivu irah padéé' éh jah , bang bé' jak iah jam hun néh tekep éh tai hun iteu' ngan bé' péh . Bang hun mah éh pu'un bien adang iah juk angai .
46016013	Jian keh mavaa' mu'un , nekedéng petem dalem pengelan keh tong Tuhan , makang kenin mai medai , jian keh gahang .
46016014	Jian keh maneu' kekat kereja' keh neu' penika Tuhan lem kenin keh .
46016015	La'ah ka'ah jam tong Stepanus ngan irah panak néh , uban irah éh bu'un ngelan tong Tuhan tong tana' Akhaya ngan kekat kenin ngan usah réh irah nolong kelunan éh anah Allah . O kekat padéé' ké' , akeu' nyohoo' ka'ah
46016016	jian keh kivu sohoo' kelunan éh kenat , kenat péh ngan séé'-séé' éh pemung kereja' ngan réh .
46016017	Murung kenin ké' uban Stepanus ngan Portunatus ngan Akaikus lepah avéé' siteu' , réh teleu' inah papung kenin ké' uban ka'ah bé' pu'un .
46016018	Pu'un réh ngejian kenin ké' pekua' barei' réh teleu' ngejian kenin ka'ah rai . Kelunan éh kenat tekep lu' sepah réh .
46016019	Kekat sidang tong tana' Asia bara' tabi' ngan keh . La'ah Akwila ngan Priska ngan kekat kelunan éh petipun sebayang tong lamin roh bara' tabi' dalem Tuhan ngan keh .
46016020	Kekat padéé' éh pu'un ngan ké' siteu' , bara' tabi' ngan ka'ah . Jian ka'ah petabi' jah usah ngan jah usah .
46016021	Akeu' tengéé' éh nyurat ha' iteu' . Akeu' Paulus bara' tabi' ngan ka'ah .
46016022	La'ah kelunan éh bé' pika Tuhan , inah éh kenukum Tuhan . Maranatha , sin néh , Tuhan juk tuai .
46016023	Jian penika ké' pu'un ngan ka'ah éh murip pemung ngan Kristus Yésus
46016024	Penika ké' dalem Kristus Yésus pu'un pemung ngan ka'ah béé .
47001001	Akeu' Paulus éh lawah Yésus Kristus neu' pengeloo' Allah , ngan Timotius éh padéé' lu' , amo éh maneu' surat iteu' ngan sidang Allah éh pu'un tong leboo' ja'au Korintus , kenat péh ngan kekat kelunan éh anah Allah éh pu'un tong tana' Akhaya .
47001002	Jian Allah éh Tamen lu' ngan Tuhan Yésus Kristus mena' penika Néh ngan pengepawah Néh ngan keh .
47001003	Jian uleu' bara' jian kenin ngan Allah éh Tamen Tuhan Yésus Kristus , inah éh Tamen lu' éh ngelayau pika lu' , Allah éh papung kenin lu' ngan ngegahang kenin lu' dalem kekat penusah lu' .
47001004	Pu'un éh ngegahang kenin lu' , dokoo' barei' Iah ngegahang kenin lu' nah , kenat péh jalan uleu' omok ngegahang kenin irah éh jah dalem kekat penusah réh kepéh .
47001005	Hun uleu' pepit dalem pengeketa lu' pekua' pengeketa Kristus rai , boh uleu' pepit kepéh dalem pengepapung Néh .
47001006	Hun améé' jam tusah , pu'un éh kenat dokoo' mé' omok ngegahang kenin keh ngan ngereken pengelan keh tong Tuhan , hun Allah pu'un ngegahang kenin mé' , pu'un éh kenat dokoo' mé' omok ngegahang kenin keh kepéh , dokoo' keh omok ngeretep ngan kebit kenin dalem kekat pengeketa éh teneng tong ka'ah pekua' éh teneng tong améé' nah .
47001007	Kenat péh bé' améé' putui pengelan seruh ka'ah , uban améé' jam pekua' ka'ah pu'un keta barei' améé' , kenat péh Tuhan pu'un ngegahang kenin ka'ah barei' Iah pu'un ngegahang kenin améé' nah .
47001008	O kekat padéé' mé' , améé' juk petesen keh kepéh tong penusah améé' hun mé' pu'un tong tana' Asia rai . Uban kekat penusah éh teneng tong améé' rai , bahat mu'un éh , avéé' améé' seruh adang mé' matai awah .
47001009	Kenin mé' hun irai barei' kenin kelunan hun néh jam iah pu'un kenukum réh matai . Bang kekat penusah inah pu'un éh dokoo' nebaraa' améé' , mai mé' ngelan tong pengegahang mé' , bang ngelan tong Allah éh pebetéé' kelunan matai .
47001010	Pu'un Iah pepiso mé' jin kekat penusah éh juk mihin améé' matai rai , ngan adang Iah pu'un pepiso mé' hun iteu' kepéh , ngan améé' ngelan adang Iah omok pepiso mé' kepéh .
47001011	Jian keh nolong sebayang tong améé' . Adang Tuhan omok nolong améé' mipa ha' sebayang kelunan pinaa' , adang pinaa' kelunan juk bara' jian kenin ngan Tuhan uban Iah pu'un nolong améé' .
47001012	Pu'un jah jalan améé' bahuu' , inah éh uban dalem kenin mé' bé' pu'un ineu'-ineu' lem kenin mé' éh pesala' mé' tong urip mé' belah kelunan semah-semah péh , makin péh belah ka'ah , uban kekat barék mé' pu'un éh jian ngan teneng awah . Jah awah kenin améé' , bé' mé' maneu' ineu'-ineu' ngan ngelayoo' awah , bé' mé' kivu pengejam mé' tengéé' , tong kekat penganeu' mé' pu'un éh neu' penika Allah .
47001013	Kekat ha' lem surat mé' rai , bé' éh pu'un tengéé' sin , bé' éh pu'un tai jah lah , omok keh purung éh ngan nesen éh .
47001014	Akeu' ngelan kekat éh bé' kejam keh mu'un , omok keh jam éh kepéh , dokoo' tong Dau Tuhan Yésus tuai kepéh , ka'ah omok bahuu' améé' pekua' barei' améé' péh bahuu' ka'ah .
47001015	La'ah uban akeu' seruh ka'ah nesen ha' ké' lepah rai' akeu' seruh juk tai nepah keh tovoo' ké' lakau tai tana' Makedonia rai , ngan tovoo' ké' moléé' jin sinah péh . Akeu' seruh hun ké' omok tai kenat , boh keh omok alaa' ha' tebaraa' Tuhan duah koléé' . Inah kepéh dokoo' keh omok patet ku' tai tana' Yudea kepéh .
47001016	
47001017	Uban ké' bé' pu'un kivu ha' jajii' ké' éh bu'un nah , éh bara' juk tai ngan keh rai , kineu' , akeu' seneruh keh kelunan éh kenyo awah ku' . Bé' akeu' kenyo . Tong pengelakau ké' nah , bé' akeu' kivu kenin ké' tengéé' , bé' akeu' barei' kelunan éh bara' Oo' kangai ku' dat , bang lem kenin néh seruh , bé' , bé' akeu' tai dat .
47001018	Kejam lu' Tuhan pu'un tigéh , ngan uleu' omok ngelan kekat ha' éh benara' Néh pu'un teneng , kenat péh akeu' . Hun ké' bara' akeu' juk tai nepah keh rai , bé' akeu' pané kenat palaa' ha' ujun ké' awah . Bé' akeu' barei' kelunan éh bara' Oo' bang lem kenin réh seruh bé' .
47001019	Uban Yésus Kristus , Anak Allah éh benara' mé' teleu' Silas ngan Timotius rai , bé' Éh barei' kelunan éh bara' Oo' bang éh lem kenin réh seruh bé' . Kristus bé' éh pu'un kenat . Kekat ha' Néh ngelayau éh Oo' uban Iah ngelayau maneu' pekua' éh benara' Néh .
47001020	Uban kekat ha' éh pejajii' Allah pu'un éh kivu éh dalem Yésus Kristus . Kenat péh uleu' omok bara' Amin dalem Yésus Kristus ngan peparen Allah .
47001021	La'ah neu' Allah inah , iah éh maneu' améé' pemung ngan ka'ah péh , jam uleu' pu'un urip dalem Kristus . Allah Iah éh pepemung uleu' ke' Néh maneu' uleu' anah Nah mu'un ,
47001022	ngan pu'un Éh nelana' lu' bara' uleu' éh anah Nah , neu' Néh mena' Sahéé' Ni'ai Néh lem kenin lu' , Sahéé' Ni'ai nah telana' tong kekat éh juk nena' Néh ngan uleu' kepéh .
47001023	Akeu' bara' mu'un tong jumen Allah bé' ku' kenyo . Bang tong jalan ké' bé' angai nepah keh rai uban ké' pika keh dai ku' barei' pepit penusah keh kepéh .
47001024	Bé' mé' juk angai ngan bau kenin , bé' améé' naten nyohoo' keh maneu' ineu'-ineu' , uban ka'ah tengéé' péh pu'un petem dalem pengelan keh tong Tuhan . Bang améé' juk angai nolong keh awah , dokoo' keh omok murung kenin .
47002001	Kenat péh akeu' seruh lem kenin ké' , bé' akeu' keloo' tavin keh ngan ngebesau kenin keh kepéh .
47002002	Uban hun akeu' ngebesau kenin keh , séé' omok ngejian kenin ké' kepéh bang ka'ah éh neu' ké' besau kenin iteu' awah éh omok ngejian kenin ké' .
47002003	La'ah kenat péh akeu' nyurat ngan keh rai , uban bé' akeu' keloo' tuai tavin keh ngan alaa' tusah kenin jin kelunan éh tekep maneu' akeu' murung kenin , uban kejam ké' hun akeu' murung kenin , boh ka'ah péh murung kenin kepéh .
47002004	La'ah hun ké' maneu' surat ngan keh rai , pu'un akeu' maneu' éh ngan bahat mu'un kenin , besau kenin ké' , pah avéé' baa' maten ké' musit mu'un , bé' éh uban ké' juk ngebesau kenin ka'ah bang dokoo' ka'ah jam akeu' pika ka'ah mu'un .
47002005	La'ah kelunan éh petusah kenin keh rai , bé' éh petusah kenin ké' , bang néh petusah kenin ka'ah , éh mu'un néh petusah kenin jelua' keh awah . Bang bé' akeu' keloo' pané ngan mahéng ha' .
47002006	La'ah ukum kelunan inah neu' keh rai , sukup éh .
47002007	Hun iteu' kepéh jian keh pika iah , mai keh seruh tong penyala' néh inah kepéh . Jian keh ngegahang kenin néh dai néh pelapah besau kenin ngan putui pengelan .
47002008	Akeu' nyohoo' keh mu'un , jian keh pika éh ngan pepoléng penika keh ngan néh kepéh .
47002009	Uban kenat akeu' maneu' surat rai , dokoo' ké' omok jam hun keh pu'un to petem ngan jam seruh , inah kepéh , dokoo' ké' jam hun keh omok kivu kekat sohoo' ké' inah ngan hun keh bé' péh .
47002010	Hun ka'ah pika kelunan ngan bé' mihau tong penyala' néh , akeu' péh bé' mihau éh . Hun akeu' pika kelunan bé' mihau penyala' néh , pu'un akeu' maneu' éh kenat tong jumen Kristus , uban kejam ké' adang ka'ah keloo' akeu' pika éh ,
47002011	dokoo' mapat jalan Sitan dai iah menang , uban bé' uleu' barei' kelunan éh tejeu' tong kekat pengenyo néh .
47002012	La'ah tovoo' ké' avéé' tong Troas rai dokoo' ké' perengah Rengah Jian tong Kristus , kejam ké' Tuhan pu'un ngusii' kenin kuraa'-kuraa' kelunan sinah .
47002013	Bang tusah mu'un-mu'un kenin ké' uban ké' bé' jam semah padéé' lu' Titus pu'un . Uban néh kenat akeu' bara' tabi' ngan kekat irah tong Troas , tioo pelapah ku' tai Makedonia kepéh .
47002014	Bang jian lu' mejing ngaran Allah éh ngelayau majak uleu' kivu Yésus éh menang . Barei' ba'oo' éh jian payen semah-semah péh , pu'un Allah pakai uleu' dokoo' rengah tong Kristus omok avéé' tong kelunan semah-semah péh , barei' ba'oo' éh jian payen nah .
47002015	Uleu' pu'un barei' ba'oo' kemenyan éh jian ba'oo' , Kristus pakai uleu' mihin Rengah Jian ngan kelunan éh omok alaa' urip Néh ngan tong irah éh tawang péh .
47002016	Bang tong kelunan éh alaa' urip Tuhan , uleu' barei' ba'oo' éh jian mu'un éh omok purip réh , ha' tapan nah . Hun néh kenat séé' éh omok mihin kelunan jam Tuhan neu' pengejam kenin néh tengéé' ?
47002017	Bé' mu'un améé' barei' jelua' kelunan éh bara' ha' Tuhan , barei' réh seruh tebaraa' inah bé' pu'un gunah . Irah bara' éh uban réh juk alaa' rigit awah . Bang améé' bara' ha' Tuhan uban Allah éh nyohoo' améé' bara' éh , bé' améé' bara' éh ngelayoo' awah , bang améé' bara' éh ngan kekat kenin mé' mu'un uban mé' kelunan éh sohoo' Kristus .
47003001	Kineu' ha' mé' pané kenat seneruh keh , uban mé' juk ngajung usah mé' ? Kineu' , tekep mé' mena' surat ngan ka'ah éh bara' tong kereja' mé' , ngan alaa' surat jin ka'ah , barei' kemalai jelua' kelunan ?
47003002	Ka'ah éh barei' surat améé' , uban ka'ah barei' senurat lem kenin mé' dokoo' kekat kelunan omok jam éh ngan omok purung éh .
47003003	Kristus éh nyurat surat iteu' ngan nyohoo' améé' patet éh . Bé' éh senurat Néh lem surat ngan bé' éh tong bateu' péh , bang senurat Néh lem kenin kelunan neu' Sahéé' Allah éh murip .
47003004	Améé' pané kenat uban mé' ngelan tong Allah neu' Kristus .
47003005	Bé' mé' ngelan tong ineu'-ineu' penganeu' mé' ngan bé' mé' seruh neu' pengejam mé' tengéé' améé' omok maneu' éh , uban kekat pengejam mé' pu'un éh jin Allah ,
47003006	Uban Iah éh maneu' améé' jam nebaraa' kelunan tong jajii' Néh éh maréng tong jalan Néh juk purip réh . Bé' éh neu' réh kivu kuraa'-kuraa' sohoo' éh lepah senurat Néh , bang neu' Sahéé' . Uban kekat sohoo' éh senurat Néh nah ngukum réh matai , bang Sahéé' Ni'ai éh purip kenin kelunan .
47003007	Kekat sohoo' Tuhan lem Surat Musa pu'un éh senurat Néh tong bateu' , ngan pengaren Allah pu'un poléng tovoo' Néh bara' éh ngan Musa . Kekat pengaren Néh inah na' péh éh pu'un tovoo' inah awah , da'in Musa mening mu'un neu' pengaren Tuhan inah , pah avéé' kelunan Israel bé' omok kepuh Musa nah .
47003008	Kekat sohoo' Tuhan lem Surat Musa nah , na' péh éh mihin réh matai , pu'un éh ngan pengaren Allah , hun néh kenat kekat éh pu'un hun iteu' éh neu' Sahéé' , adang néh pelapah ja'au pengaren Néh .
47003009	Hun néh kekat éh mihin réh matai nah pu'un ngan pengaren , adang éh tekep kekat éh juk purip réh nah , pu'un ngan pengaren éh pelapah ja'au kepéh .
47003010	Éh mu'un néh kenat pengaren éh jian mu'un lepah rai , pu'un éh béé hun iteu' naneu' pengaren éh pelapah jian éh pu'un hun iteu' kepéh .
47003011	Uban hun néh tong sohoo' Néh éh pu'un metok awah , pu'un ngan pengaren Néh , makin péh tong éh pu'un pelinguh .
47003012	La'ah uban uleu' ngelan éh kenat , inah éh maneu' uleu' makang kenin pané .
47003013	Bé' uleu' barei' Musa éh mekep da'in néh dokoo' kelunan Israel bé' omok na'at pengaren da'in néh tai kurang juk béé .
47003014	Bang maten lem kenin réh barei' peseu' awah , pah avéé' dau iteu' siget koléé' réh purung lem jajii' éh sahau , kenin réh barei' pekep . Uban kep inah pu'un éh peka hun kelunan pu'un pemung ngan Kristus .
47003015	Pah avéé' dau iteu' hun mah irah purung Surat Musa , kep inah mekep kenin réh .
47003016	Bang barei' ha' lem surat Allah pu'un bara' tong Musa , hun kelunan moléé' kepéh tavin Tuhan , boh kep inah omok pebet .
47003017	La'ah Tuhan , Iah néh Sahéé' ngan semah-semah Sahéé' Tuhan pu'un , kenin kelunan pu'un pelepu .
47003018	La'ah uleu' béé pepoléng pengaren Tuhan palaa' da'in lu' éh bé' pu'un mekep , uban pengaren inah tuai jin Tuhan , neu' Sahéé' Ni'ai éh ngepaléu uleu' omok pekua' Iah dalem pengaren Néh éh pelapah ja'au .
47004001	La'ah uban Tuhan pu'un masi améé' ngan mena' kereja' iteu' ngan mé' , bé' mé' putui kenin maneu' éh .
47004002	Pu'un mé' bet kekat-kekat barék sa'at éh pu'un pelim éh mihin kelunan menyaa' , bé' mé' maneu' ineu'-ineu' ngelavo' kelunan , ngan bé' mé' ngepaléu ha' tebaraa' Tuhan . Améé' bara' tong kekat éh teneng ngan lenaa' mu'un , pu'un mé' maneu' kekat kereja' mé' tong jumen Allah , adang kekat kelunan pu'un jam kenat éh neu' mé' .
47004003	Bang hun rengah Tuhan éh benara' mé' nah pu'un pelim , pu'un éh pelim kenat tong kelunan éh tawang .
47004004	Bé' irah ngelan uban Sitan éh pengeja'au tana' iteu' memeseu' maten kenin réh , inah maneu' réh bé' omok na'at nawa éh perema tong irah , nawa éh jin Rengah Jian éh bara' tong pengaren Kristus éh pekua' mu'un ngan Allah lem ineu'-ineu' péh .
47004005	Bé' améé' lakau ke' mé' bara' tong penganeu' usah mé' tengéé' , bang pu'un mé' bara' Yésus Kristus Iah éh Tuhan , améé' éh kelunan sohoo' Néh awah , dokoo' mé' nolong keh uban penika Yésus ngan améé' .
47004006	Uban Allah éh lepah bara' , Jian rema ngada jin merem , Iah ke' éh ngada dalem kenin uleu' kepéh , dokoo' Néh mihin lu' tong rema neu' pengejam lu' tong pengaren Allah éh pepoléng Néh ngan lu' neu' Kristus .
47004007	Bang améé' éh pu'un Rengah Jian iteu' , améé' barei' kuren tana' awah éh jalan kelunan modoo' livah éh jian . Uleu' iteu' barei' kuren tana' awah dokoo' pepoléng penyukat éh ja'au nah bé' éh jin améé' bang jin Allah .
47004008	Pinaa' koléé' améé' jam tusah , bang bé' mé' putui kenin , jelua' koléé' bé' mé' jam seruh , bang bé' mé' béé kenin .
47004009	Pinaa' kelunan maneu' améé' avéé' réh peketa usah mé' , bang bé' Tuhan bet améé' . Jelua' koléé' pu'un mé' kuba' , bang tioo betéé' mé' maneu' kepéh .
47004010	Améé' ngelayau juk teneng ukum penatai réh barei' éh teneng tong Yésus , dokoo' urip Kristus omok poléng lem mé .
47004011	Dalem kekat pengurip mé' , bé' mé' jam hun mah irah juk mematai mé' uban pengelan mé' tong Yésus , bang pu'un éh kenat dokoo' urip Yésus omok poléng lem usah mé' éh juk matai iteu' .
47004012	Uban kereja' mé' ngan Tuhan mihin améé' matai , bang mihin keh murip .
47004013	La'ah ka' ha' lem surat Allah , uban akeu' ngelan inah akeu' pané , ha' Néh , kenat péh améé' , uban améé' ngelan inah ke' mé' pané .
47004014	Uban améé' jam Allah éh pebetéé' Tuhan Yésus ngan purip Éh , adang Néh juk pebetéé' améé' kepéh pemung ngan Yésus , ngan mihin améé' pemung ngan ka'ah tong jumen Néh .
47004015	Kekat pengeketa améé' pu'un éh dokoo' mé' nolong ka'ah , ngan hun néh penika Tuhan pepit kejam kelunan pinaa' , inah mihin kelunan pinaa' pepit kepéh sebayang bara' jian kenin ngan Allah ke' réh peparen Iah .
47004016	Uban néh kenat bé' uleu' putui pengelan . Na' péh usah uleu' juk lemoo' , bang dalem kenin lu' inah éh paléu gahang kepéh siget-siget dau .
47004017	Uban penusah ngan pengeketa lu' iteu' , barei' si'ik awah éh ngan metok awah , pu'un éh mihin uleu' alaa' pengaren éh ja'au ngan éh pelinguh , éh pelapah ja'au kepéh jin kekat penusah lu' .
47004018	Uban bé' uleu' seruh tong kekat éh poléng ta'an lu' awah , bang pu'un lu' seruh tong kekat éh bé' poléng ta'an lu' , uban kekat éh poléng ta'an lu' iteu' , metok awah éh , bang kekat éh bé' poléng nah , inah éh pu'un pelinguh .
47005001	Uban uleu' jam lamin lu' , inah éh usah lu' éh jalan lu' mokoo' tong tana' iteu' , hun néh pega' Allah pu'un lamin ngan uleu' kepéh , lamin inah pu'un éh tong seruga , bé' éh senuai kelunan , bang senuai Tuhan ngan pu'un éh pelinguh .
47005002	Uban néh kenat , otoo' lu' mokoo' tong lamin lu' iteu' , gahang kenin lu' juk memakai lamin éh tong seruga ,
47005003	uban hun lu' memakai lamin inah boh lu' pu'un usah éh maréng kepéh .
47005004	Uban kelebéé' lu' pu'un dalem lamin iteu' , otoo' lu' , uban lu' bahat kenin ngan tejeu' siteu' , bé' makat uban lu' juk piso jin lem usah lu' iteu' , bang uleu' keloo' alaa' usah éh maréng kepéh dokoo' usah lu' éh juk matai iteu' , omok mesoléé' neu' urip .
47005005	La'ah Allah pu'un petenup uleu' kelu' omok mesoléé' kenat , ngan Iah mena sahéé' Néh ngan uleu' telana' tong kekat éh petenup Néh ngan lu' pu'un kenat mu'un .
47005006	Uban néh kenat bé' lu' putui kenin , uban uleu' jam kelebéé' uleu' pu'un dalem usah lu' iteu' , uleu' bé' pu'un tong lamin éh petenup Tuhan ngan uleu' ,
47005007	uban kekat urip lu' tong tana' pu'un éh neu' pengelan , bé' éh neu' éh poléng ta'an lu' awah .
47005008	Gahang kenin mé' juk piso jin usah iteu' ke' mé' omok tai ngan Tuhan .
47005009	Bang gahang kenin lu' juk ngepayoo' kenin Tuhan , kenat péh hun lu' mokoo' siteu' keto , kenat péh hun lu' pu'un moléé' ngan Tuhan péh .
47005010	Uban adang kekat uleu' béé pu'un tai tong jumen Kristus ke' Néh petuneng lu' , dokoo' siget-siget kelunan alaa' oléé' néh pekua' barei' kekat penganeu' néh kelebéé' néh murip tong tana' , kenat péh hun néh jian ngan hun néh sa'at péh .
47005011	Uban améé' jam tong kemerek Tuhan tong kelunan éh maneu' penyala' , inah améé' gahang kenin juk mihin réh ngelan tong Iah . Allah éh jam kekat éh lem kenin mé' , ngan akeu' ngelan ka'ah péh pu'un jam éh kenat .
47005012	Bé' améé' pané kenat dokoo' mé' ngajung usah mé' , bang améé' keloo' ka'ah jam améé' kelunan éh teneng kenin hun keh pemung ngan kelunan éh ngelayoo' awah jian , ngan éh bau kenin seruh réh kenajung kelunan .
47005013	Uban hun améé' tuleu' , pu'un mé' tuleu' dokoo' peparen Allah . Hun mé' jam seruh , pu'un mé' jam seruh dokoo' mé' nolong ka'ah .
47005014	Uban tong kekat penganeu' mé' pu'un éh uban neu' penika Kristus éh barei' mugun améé' , uban kejam mé' jah usah inah éh Kristus , lepah matai ngan kekat kelunan . Hun néh kenat kekat kelunan seleket matai .
47005015	Hun Kristus lepah matai ngan kekat kelunan kenat , tekep uleu' éh alaa' urip Néh éh maréng , mai lu' murip kivu pengeloo' lu' tengéé' , bang jian lu' murip kivu pengeloo' Iah éh lepah matai ngan éh betéé' kepéh .
47005016	Hun néh kenat bé' améé' seruh tong kejian ngan kesa'at kelunan barei' éh kemalai éh seneruh kelunan awah . Sahau rai na' péh améé' seruh tong Kristus barei' éh seneruh kelunan malai , hun iteu' kepéh , bé' mé' seruh éh kenat .
47005017	Séé'-séé' éh murip dalem Kristus , iah pu'un urip maréng , kekat urip néh jin sahau lepah béé , iah pu'un urip maréng kepéh .
47005018	Allah éh pu'un ngepaléu lu' kelu' omok kenat , bu'un-bu'un uleu' éh ayau Allah bang Iah ngepaléu lu' dokoo' lu' omok bakéh Néh kepéh . Iah ngepaléu lu' kenat neu' Kristus , la'ah Iah mena' kereja' Néh ngan lu' dokoo' lu' omok mihin irah éh jah bakéh Néh kepéh .
47005019	La'ah inah éh ha' tebaraa' mé' , Allah neu' Kristus pu'un mihin kekat kelunan bakéh Néh kepéh . Bé' Iah mihau penyala' réh ke' Néh ngukum réh , Ha' tebaraa' inah nena' Néh ngan améé' dokoo' améé' omok bara' éh kepéh ngan irah éh jah , ke' réh omok bakéh Néh kepéh .
47005020	Uban néh kenat améé' éh lawah Kristus pané ngan keh pekua' barei' hun néh usah Allah mu'un pané ngan keh , Dalem ngaran Kristus améé' naten nyohoo' ka'ah jian keh tavin Allah , kejeraa' Iah ngepaléu keh omok bakéh Néh , ngan bé' lah keh ayau Néh kepéh .
47005021	La'ah bé' Kristus pu'un penyala' , bang Allah nyohoo' Iah tagong penyala' uleu' , dokoo' uleu' omok alaa' jian kepéh ngan Allah hun lu' pu'un pemung ngan Néh kepéh .
47006001	Améé' kelunan éh kereja' pemung ngan Tuhan , naten mé' nyohoo' keh uban keh lepah jam tong penika Tuhan mai keh si'ik kenin tong néh .
47006002	Uban ka' ha' Néh , Uban ka' ha' Néh , Hun jaka' kenin ké' juk purip , pu'un ku' menéng ha' ko' ngan tong dau pengelepu , pu'un ku' nolong ka'au' . Nesen éh hun iteu' néh jaka' penika Néh , ngan hun iteu' néh dau ka'ah alaa' urip .
47006003	Bé' améé' mapat jalan ngan kelunan séé'-séé' péh , ngan bé' mé' keloo' maneu' ineu'-ineu' éh jalan kelunan omok pesala' kereja' mé' ngan Tuhan .
47006004	Bang pu'un mé' maneu' kekat kereja' mé' barei' éh tekep ngan kelunan éh sohoo' Tuhan , pu'un mé' ngeretep lem penusah ngan kekat pengeketa , kenat péh hun mé' besau , pu'un mé' ngeretep ngan kebit kenin .
47006005	Pu'un réh mipok ngan bet mé' tong lamin tutup , ngan pu'un kelunan pinaa' pebetéé' kenin réh merek juk maneu' améé' , pu'un mé' kereja' mutau , ngan pinaa' koléé' mé' bé' omok pegen , ngan bé' pu'un penguman .
47006006	Bang dalem kekat inah pu'un mé' pekelenaa' mé' adang améé' kelunan éh sohoo' Tuhan . Améé' pekelenaa' éh kenat neu' kekat barék mé' pu'un jian , ngan dawai kenin jam seruh , ngan kebit kenin ngan neu' mé' nolong kelunan éh jah , neu' kekat pengena' Sahéé' Ni'ai ngan mé' ngan neu' mé' pika réh mu'un .
47006007	Inah kepéh neu' ha' tebaraa' éh benara' mé' éh teneng , ngan neu' penyukat Allah , inah éh pekelenaa' améé' éh kelunan sohoo' Tuhan . Kekat éh teneng , inah éh lajam mé' ke' mé' omok ngelawan kekat kesa'at ngan mihau usah mé' kepéh .
47006008	Jelua' koléé' pu'un mé' kenajung kelunan , jelua' koléé' pu'un réh pekenyaa' mé' . Pu'un réh maneu' mé' pu'un réh mejing mé' . Pu'un réh maneu' mé' barei' réh seruh améé' kelunan éh pané kenyo awah , bang bé' mé' kenyo , kekat ha' mé' teneng éh .
47006009	Améé' barei' bé' kejam irah éh bé' ngelan , éh mu'un néh adang réh jam mé' . Améé' barei' kelunan éh danii' juk matai bang murip keto mé' . Pu'un réh ngukum mé' bang bé' réh mematai mé' .
47006010	Pu'un mé' besau , bang pu'un murung kenin mé' kepéh . Pu'un mé' kari mu'un , bang pu'un mé' pekaya' kenin kelunan pinaa' . Améé' bé' pu'un livah ineu'-ineu' bang améé' pu'un kekat pengena' Tuhan ngan kaya' mu'un mé' .
47006011	O kekat bakéh mé' tong leboo' Korintus , améé' pané lenaa' mu'un ngan keh , améé' murung keh ngan kekat kenin mé' .
47006012	Bé' améé' bet ka'ah , bang ka'ah éh bet améé' .
47006013	Hun iteu' akeu' pané ngan keh seleket ké' pané ngan anak usah ké' mu'un , jian keh pika améé' barei' améé' pika ka'ah , mai keh bet améé' , jian keh alaa' améé' .
47006014	Mai ka'ah pebakéh ngan kelunan éh bé' ngelan uban keh bé' omok pekua' kenin ngan réh . Kekat éh teneng ngan kekat éh sala' , bé' éh omok pemung . Rema ngan merem bé' éh omok pemung .
47006015	Kristus ngan Sitan bé' roh omok pekua' kenin . Kekat penyeruh kelunan éh ngelan tong Tuhan , tengéé' mu'un éh jin kelunan éh bé' ngelan . Bé' pu'un ineu'-ineu' éh pekua' .
47006016	Lamin Allah tengéé' mu'un éh jin lamin butun , bé' éh omok pekua' . Uban uleu' éh lamin Allah éh murip , barei' Allah bara' , Akeu' juk mokoo' ngan murip dalem irah , Akeu' omok Allah réh , ngan irah omok anah Ké' mu'un .
47006017	Ha' Tuhan kepéh , Uban néh kenat piso keh jin belah kelunan éh bé' ngelan , petengéé' usah keh jin irah , Mai keh keloo' tong ineu'-ineu' éh sa'at , La'ah Akeu' juk alaa' ka'ah .
47006018	Akeu' omok Tamen keh , ngan ka'ah omok anak Ké' , kenat péh anak Ké' lakei' ngan anak Ké' redo péh . Kenat ha' Allah éh pelapah ja'au penyukat jin ineu'-ineu' péh .
47007001	Kekat bakéh ké' , kekat ha' jajii' Néh inah , pu'un éh ngan uleu' , uban néh pu'un ngan uleu' kenat , jian uleu' peti'ai kenin lu' jin kekat ineu'-ineu' éh omok maneu' usah ngan kenin lu' sa'at , jian uleu' ni'ai mu'un ngan murip ngan medai maneu' ineu'-ineu' éh sa'at éh omok ngesa'at ngaran Allah .
47007002	Mai keh sa'at kenin ngan améé' , bang jian keh alaa' améé' bakéh keh kepéh . Bé' améé' maneu' sa'at ngan séé'-séé' péh , bé' améé' pu'un mihin kelunan petat ngan maneu' penyala' , bé' améé' pu'un ngebuyuk séé'-séé' péh .
47007003	Bé' akeu' pané kenat dokoo' pesala' ka'ah , uban barei' ha' ké' ngan keh rai , murung mu'un-mu'un améé' tong ka'ah , ka'ah petem lem kenin mé' , pah avéé' mé' matai .
47007004	Bé' akeu' melak seruh ka'ah , murung mu'un-mu'un akeu' tong ka'ah . Dalem kekat penusah mé' , kenin ké' gahang ngan murung mu'un , kemurung kenin ké' inah éh pepit-pepit ja'au kepéh .
47007005	La'o améé' avéé' tong Makedonia rai , sinah péh bé' mé' omok mokoo' ngan posot naneu' penusah ja'au uban irah pepaneu' ngan pinaa' arong kemedai lem kenin mé' .
47007006	Bang Allah éh ngegahang kenin kelunan éh mujah kenin , pu'un éh ngegahang kenin améé' neu' penyavéé' Titus ,
47007007	bé' éh uban penyavéé' néh awah , bang neu' ha' néh bara' ka'ah pu'un ngegahang iah rai , inah éh ngegahang kenin améé' kepéh . Pu'un iah bara' ka'ah gahang kenin juk temeu' ngan ké' , ngan tong keh pika akeu' ngan nyakat tong kelunan séé'-séé' éh pesala' akeu' , inah maneu' akeu' pelapah murung kenin kepéh .
47007008	Uban na' péh surat ké' rai ngebesau kenin ka'ah , bé' akeu' duah kenin seruh pelapah jian hun ké' bé' nyurat éh ngan keh . Hun ké' jam ka'ah pu'un besau kenin neu' surat ké' inah , akeu' péh besau kenin kepéh .
47007009	Bang hun iteu' murung kenin ké' , bé' makat uban ké' ngebesau kenin keh , bang neu' kebesau keh nah , inah éh mihin keh pekoléé' kenin . Tuhan keloo' keh pu'un besau kenin kenat ngan bé' makat menyaa' awah , hun néh kenat bé' améé' pu'un ngesa'at keh .
47007010	Uban kebesau éh jin Allah , inah éh mihin kelunan pekoléé' kenin ke' néh omok alaa' urip , ngan bé' pu'un ineu'-ineu' éh maneu' éh duah kenin seruh pelapah jian hun éh bé' pu'un pekoléé' kenin . Bang kebesau éh jin tana' iteu' awah , inah éh mihin kelunan matai awah .
47007011	Tuhan pakai kekat kebesau keh inah ngepaléu éh jian , uban neu' kebesau keh inah , inah éh mihin keh jam seruh ngan maneu' keh mekat mu'un pekelenaa' kekat penganeu' keh rai bé' éh sala' . Jelua' ka'ah kelatan kenin menéng ha' ké' , ngan jelua' kepéh merek ngan medai , ngan maneu' keh tawai kenin juk alaa' akeu' kepéh , ngan pu'un éh pebetéé' pengelan keh kepéh juk ngukum kelunan éh sala' . Dalem kekat penusah rai pu'un keh pepoléng ka'ah bé' pu'un sala' .
47007012	Kenat péh na' péh akeu' maneu' surat nah ngan keh , bé' éh uban kelunan éh maneu' penyala' nah awah , kenat péh bé' makat uban iah éh jalan kesa'at inah makat , bang dokoo' keh omok jam tong jumen Allah ka'ah pu'un pika améé' .
47007013	Inah éh maneu' améé' gahang kenin kepéh . Bé' améé' pu'un gahang awah , bang améé' murung kepéh . Titus éh maneu' améé' murung kenin , uban iah pu'un murung kenin tong kekat jalan keh ngejian kenin néh rai .
47007014	Pu'un ku' sepah ka'ah ngan néh rai , ngan bé' keh pu'un pekenyaa' akeu' . Ngelayau améé' pané mu'un ngan keh , bé' mé' kenyo . Kenat péh tong kekat jalan mé' sepah ka'ah ngan Titus rai , pu'un mé' pané mu'un , ngan hun iteu' kejam néh ha' améé' bara' keh kenat teneng mu'un .
47007015	La'ah penika néh ngan ka'ah pepit-pepit kepéh uban iah seruh tong jalan keh gahang kenin juk kivu sohoo' mé' , ngan tong jalan keh alaa' iah ngan bé' nyakat ha' néh bang medai ngan riyet kenin .
47007016	La'ah murung kenin ké' uban akeu' omok ngelan ka'ah mu'un .
47008001	O kekat padéé' ké' , améé' keloo' ka'ah jam tong jalan penika Allah poléng tong kekat sidang tong tana' Makedonia .
47008002	Pinaa' arong penusah réh , penusah inah tupat kenin réh tong pengelan réh tong Tuhan , bang kemurung réh pelapah ja'au jin kekat arong penusah réh inah . La'ah livah ineu' éh pu'un ngan réh , irah mena' éh ngan Tuhan . Na' péh réh pu'un kari , pelapah ja'au kepéh pengena' réh ngan Tuhan jin pengekari réh .
47008003	Kejam ké' mu'un irah mena' éh pekua' barei' éh pu'un tong irah , éh mu'un néh , éh nena' réh éh pelapah ja'au jin éh pu'un ngan réh , irah mena' éh kenat kivu éh jian seneruh réh lem kenin réh .
47008004	Irah nyohoo' mé' alaa' pengena' réh inah , éh mu'un néh bé' irah kejeraa' mé' bé' pu'un alaa' éh , uban réh keloo' nolong kelunan éh ngelan tong Tuhan tong tana' Yudea .
47008005	Bé' améé' seruh réh omok mena' éh pelapah ja'au kenat , éh bu'un néh irah mena' usah réh tenah ngan Tuhan , la'o inah irah mena' pengena' réh ngan améé' kivu pengeloo' Allah .
47008006	Kenat péh améé' nyohoo' Titus éh bu'un-bu'un pebetéé' kenin keh dokoo' mena' ngan Tuhan , maneu' kereja' Néh kepéh nolong keh pesukup kereja' keh éh neu' penika keh dokoo' keh omok mena' ngan Tuhan kepéh .
47008007	Ka'ah kaya' tong kekat-kekat éh pu'un tong ka'ah , inah éh lem pengelan keh tong Tuhan ngan ha' tebaraa' keh ngan pengejam keh , ngan tong kemekat keh nolong irah éh jah péh , kenat péh tong penika keh ngan améé' . Uban keh pu'un barei' kaya' lem kekat inah , kenat péh améé' keloo' ka'ah barei' kaya' kepéh lem kereja' keh mena' ngan Tuhan uban keh pika Iah .
47008008	Bé' akeu' bara' tong kekat jalan éh tekep keh mena' ngan Tuhan , bang inah akeu' bara' tong jalan kelunan éh jah gahang kenin mena' ngan Tuhan , inah akeu' juk jam kepéh , Kineu' penika ka'ah iteu' ngan Tuhan , pu'un keh pika éh mu'un ngan maneu' kenat .
47008009	Ka'ah jam tong penika Yésus Kristus éh Tuhan lu' , na' péh Iah kaya' mu'un bang uban Iah pika ka'ah Iah tuai paléu kari mu'un kepéh , dokoo' ka'ah omok kaya' neu' pengekari Néh .
47008010	La'ah inah éh seneruh ké' , jian ka'ah pesukup éh neu' keh tong ta'un éh lepah rai . Ka'ah éh tenah mena' éh ngan keloo' maneu' éh jin kekat irah éh jah .
47008011	Uban néh kenat hun iteu' kepéh jian keh pesukup éh . Barei' keh gahang kenin keloo' mena' éh rai , jian keh gahang kenin mena' éh kepéh jin kekat éh pu'un ngan ka'ah .
47008012	Uban hun keh gahang kenin juk mena' éh , Tuhan jam seruh tong kekat pengena' keh inah , bé' Iah nyohoo' keh mena' éh bé' pu'un .
47008013	Bé' akeu' keloo' kelunan éh jah alaa' jian , ngan ka'ah pu'un kurang kepéh ,
47008014	bang uban keh pu'un sukup hun iteu' , tekep keh nolong irah éh pu'un kurang . Hun ka'ah pu'un kurang ngan hun irah pu'un sukup , boh irah omok nolong ka'ah kepéh . Boh keh pu'un pekua' béé .
47008015	Barei' ha' lem surat Allah , ka' ha' Néh , Kelunan éh alaa' éh pinaa' bé' éh mutaa' kepéh , Kelunan éh alaa' éh kerat awah péh , bé' éh pu'un kurang . ha' Néh .
47008016	Améé' bara' jian kenin ngan Allah uban Titus péh pekua' kenin ngan améé' , gahang kenin juk tai nepah ka'ah ngan nolong keh .
47008017	Bé' makat iah pekua' kenin kivu sohoo' mé' awah , bang kenin néh tengéé' péh keloo' nolong keh .
47008018	La'ah pu'un jah padéé' lu' kivu éh tai , padéé' éh kenajung kuraa' kelunan tong sidang uban kereja' néh perengah Rengah Jian .
47008019	Bé' iah tuai uban néh sohoo' mé' makat , bang iah éh kevéléé' ngan éh senohoo' kekat sidang , ke' néh kivu améé' dalem kereja' mé' éh petulat pengena' jin siget sidang éh nena' réh uban penika réh ngan Tuhan , dokoo' mé' peparen Tuhan ngan dokoo' kekat kelunan omok jam améé' juk nolong réh béé .
47008020	La'ah améé' mavaa' mu'un dai pu'un séé'-séé' péh pesala' mé' tong jalan mé' tulat pengena' iteu' .
47008021	Améé' juk maneu' éh pekua' éh teneng tong ta'an Tuhan ngan tong ta'an kelunan péh .
47008022	Pemung ngan Titus rawah améé' pu'un nyohoo' jah padéé' lu' éh pekua' pengelan , tai kivu réh , uban pinaa' koléé améé' lepah mena' kereja' ngan néh , ngelayau iah mekat maneu' éh , ngan hun iteu' , uban néh ngelan ka'ah , gahang kenin néh juk nolong keh kepéh .
47008023	Titus nah bakéh ké' éh kereja' pemung ngan ké' ke' néh nolong ka'ah . Pu'un duah usah padéé' éh tai pemung ngan néh sohoo' irah sidang siteu' , ngan kereja' réh omok peparen Kristus .
47008024	Jian keh pepoléng penika keh ngan réh , dokoo' kekat sidang omok jam ka'ah jam pika kelunan , ngan jam bé' mé' sala' hun mé' mejing ka'ah .
47009001	La'ah bé' tiken ke' ku' nyurat bara' tong pengena' keh dokoo' keh nolong kelunan éh anah Allah tong tana' Yudea .
47009002	Akeu' jam adang ka'ah juk nolong réh , ngan pu'un ku' mejing ka'ah ngan irah tong tana' Makedonia . Ka' ha' ké' ngan réh , Irah padéé' lu' tong tana' Akhaya pu'un réh lepah petenup jah ta'un tenéh ke' réh mena' éh , ha' ké' ngan réh . Hun irah jam ka'ah gahang kenin maneu' kenat , irah péh gusii' kenin juk nolong kepéh .
47009003	La'ah hun iteu' kepéh inah akeu' nyohoo' kekat padéé' lu' iteu' tai ngan ka'ah , dai ha' ké' mejing keh rai barei' ha' kenyo awah . Bang akeu' jam adang ka'ah petenup juk nolong pekua' ha' ké' bara' keh nah .
47009004	Uban hun pu'un kelunan jin Makedonia kivu akeu' tai ka'ah , boh réh jam bé' jak keh petenup mena' ineu'-ineu' , menyaa' mu'un améé' , makin péh ka'ah , uban améé' ngelan adang keh pu'un mena' éh tenéh .
47009005	Kenat péh akeu' seruh tekep akeu' nyohoo' kekat padéé' lu' iteu' tai tenah , dokoo' keh omok petenup pengena' keh éh juk nena' keh rai . Hun mah ku' avéé' kepéh , boh éh pu'un petenup keh tenéh , boh éh poléng ka'ah mena' éh uban keh keloo' , bé' éh uban sohoo' kelunan awah .
47009006	Seruh keh , kelunan éh mulah tulin pulah éh kerat , adang néh majau éh kerat kepéh . Bang kelunan éh mulah pinaa' , adang néh majau éh pinaa' kepéh .
47009007	Jian siget-siget usah mena' kivu pengeloo' kenin néh , mai éh nyihun éh , ngan mai éh mena' éh uban sohoo' kelunan awah , uban Allah murung kenin ngan kelunan éh mena' éh ngan jian kenin .
47009008	La'ah omok Allah mena' ngan keh pelapah ja'au jin pengekurang keh , dokoo' néh omok sukup tong usah keh tengéé' , ngan pu'un éh mutaa' kepéh dokoo' keh nolong dalem kereja' Tuhan .
47009009	Barei' ha' lem surat Allah ka' , Ja'au mu'un pengena' Néh ngan kelunan kari , penika Néh pu'un pelinguh .
47009010	La'ah Allah éh mena' parai ngan kelunan ke' néh omok mulah éh , kenat péh Éh mena' éh sukup kinan réh kepéh , omok Iah mena' parai éh sukup ngan keh ngan omok Éh maneu' parai inah nyekaa' , dokoo' ja'au ajau néh kepéh jin éh pengena' keh .
47009011	Omok Iah maneu' ka'ah sukup kaya' dokoo' keh ngelayau pu'un palaa' omok mena' ngan Néh kepéh , dokoo' kelunan pinaa' omok bara' jian kenin ngan Allah uban pengena' keh éh tenulat améé' .
47009012	Uban hun keh mena' éh kenat , bé' éh jah pesukup pengekurang kelunan éh anah Tuhan awah , bang pu'un éh mihin kelunan pinaa' bara' jian kenin ngan Allah kepéh .
47009013	Uban neu' pengena' keh kenat , inah éh pepoléng pengereken keh dalem pengelan keh , inah mihin kelunan pinaa' peparen Allah uban ka'ah maneu' pekua' éh kenakun keh tong Rengah Jian Kristus , neu' penika keh mena' ngan irah ngan mena' ngan kelunan éh jah kepéh .
47009014	La'ah adang réh pu'un sebayang ka'ah ngan murung keh mu'un uban penika Allah ngan keh éh pelapah ja'au jin ineu'-ineu' éh omok kejam lu' .
47009015	Jian uleu' bara' jian kenin ngan Allah uban pengena' Néh ngan uleu' éh jian mu'un-mu'un .
47010001	Akeu' Paulus menyat pika ngan ka'ah , akeu' éh benara' kelunan pu'un diva' kenin hun ké'pemung ngan ka'ah bang éh makang kenin ngan mahéng kenin hun ké' juu' . Akeu' menyat keh neu' kekat penika ngan pengejian Kristus ,
47010002	mai keh pebetéé' kenin ké' dokoo' ké' makang pané tovoo' ké' angai da' . Omok awah ku' pané bahat ngan kelunan éh bara' améé' maneu' kereja' mé' kivu pengagat dalem usah mé' .
47010003	Mu'un péh améé' murip tong tana' , bang bé' mé' ngelawan kesa'at pakai ineu'-ineu' éh jin tana' ,
47010004	uban lajam mé' bé' éh barei' lajam éh penakai kelunan tong tana' iteu' , bang pu'un éh jin Allah ngan pu'un penyukat éh ja'au , palaa' lajam inah améé' nasa' apat éh reken , améé' memata' kekat ha' kelunan pesakat .
47010005	Ngan ineu'-ineu' éh neu' kelunan ke' néh mapat jalan dai kelunan jam Allah . Améé' ngelawan dokoo' siget-siget penyeruh kelunan pu'un lem penyukat Tuhan kepéh ke' réh kivu pengeloo' Kristus .
47010006	Hun améé' jam ka'ah pu'un reken kenin kivu sohoo' , adang mé' ngukum séé'-séé' éh tengéé' kenin bé' keloo' kivu sohoo' .
47010007	Jian keh seruh tong kekat éh pu'un belah keh sinah . Kelunan éh seruh iah éh anah Kristus , jian , bang jian iah nesen , améé' péh anah Kristus , bé' makat iah awah .
47010008	Bé' akeu' menyaa' , na' péh akeu' ngajung usah ké' uban Tuhan mena' penyukat Néh ngan améé' , pu'un éh kenat dokoo' ngereken ka'ah , bé' éh pu'un dokoo' néh mega' ka'ah .
47010009	La'ah bé' akeu' keloo' ngedai ka'ah neu' kekat ha' lem surat ké' .
47010010	Barang kelunan pu'un bara' , Bahat ha' ngan mahéng ha' Paulus lem surat néh , bang hun usah néh pu'un pemung ngan lu' , lemoo' awah éh ngan bé' iah jam pané , ha' réh .
47010011	Kelunan éh pané kenat jian iah nesen , kekat ha' mé' dalem surat mé' hun mé' juu' , kenat péh tong kekat penganeu' mé' hun mé' pu'un ngan keh sinah , bé' éh tengéé' .
47010012	Adang améé' bé' makang pepata usah mé' ngan kelunan éh ngajung usah réh tengéé' irah palui awah . Irah pepata ngan petuneng usah réh belah irah ke' awah .
47010013	Bang hun mé' ngajung bé' mé' ngajung tong éh bé' pu'un barei' irah inah , adang mé' pepata éh ngan kereja' éh nena' Allah ngan mé' , ngan kereja' inah , pu'un éh belah keh kepéh .
47010014	Bé' mé' sala' hun mé' bara' améé' pu'un penyukat belah ka'ah , uban améé' éh bu'un tai bara' Rengah Jian Kristus ngan keh .
47010015	La'ah bé' mé' ngajung usah mé' tong kereja' éh neu' irah éh jah ngan éh bé' neu' améé' , éh bé' lem nihau mé' . Bang améé' ngelan pengelan keh tong Tuhan omok pepit kenat péh kereja' mé' omok pepit kepéh belah keh ,
47010016	dokoo' mé' omok bara' Rengah Jian tong tana' éh juu' jin ka'ah , uban bé' mé' keloo' ngajung usah mé' tong kereja' irah éh jah tong tana' semah-semah éh pu'un lem nihau réh .
47010017	Bang barei' ha' lem surat Allah pu'un bara' , Kelunan éh juk ngajung , jian iah ngajung tong kekat éh penganeu' Tuhan , ha' Néh .
47010018	Bé' éh kelunan éh ngajung usah néh tengéé' éh pu'un teneng bang kelunan éh kenajung Tuhan .
47011001	Na' péh akeu' kelunan éh palui , jian ka'ah kebit kenin ngan ké' .
47011002	Uban akeu' mihau keh mu'un-mu'un barei' Allah mihau keh , uban ka'ah éh barei' redo éh bé' pu'un pemung ngan lakei' , bang petunang awah jak . Akeu' juk mena' keh ngan Kristus , dokoo' keh omok pemung ngan Néh .
47011003	Bang medai ku' dai kekat penyeruh keh pu'un sa'at , avéé' keh bet Kristus barei' Awa' éh lavo' neu' kekat aken torok éh ngelavo' éh .
47011004	Uban séé'-séé' éh pu'un tuai ngan bara' jah Yésus éh tengéé' jin Yésus éh benara' améé' , pu'un keh alaa' réh ngan menéng ha' réh . La'ah pu'un ka'ah alaa' jah sahéé' éh tengéé' jin Sahéé' éh nena' Tuhan ngan keh , kenat péh hun réh bara' Rengah Jian éh tengéé' jin éh lepah ka'ah alaa' , ka'ah alaa' éh awah . Inah améé' medai dai keh lavo' .
47011005	Bang kioo' ké' bé' akeu' kurang jin irah lawah keh éh benara' keh jian mu'un .
47011006	Barang bé' péh ku' jam pané , bang bé' akeu' kurang lem kekat pengejam ké' , jam akeu' tong kekat éh benara' ké' , petek mu'un ngan lenaa' mu'un kekat ha' mé' nebaraa' ka'ah .
47011007	Hun ké' tuai rai ngan bara' Rengah Jian tong Allah ngan keh , bé' ku' menyat ineu'-ineu' jin keh . Akeu' ngediva' kenin ké' dokoo' ké' ngeja'au ka'ah . Kineu' , sala' ku' maneu' kenat kei ?
47011008	Kelebéé' ké' kereja' belah ka'ah rai , sidang éh jah éh tagong akeu' . Akeu' barei' ngerugi' irah dokoo' ké' nolong ka'ah .
47011009	Ngan kelebéé' ké' pu'un pemung ngan ka'ah , hun ké' pu'un kurang bé' ku' menyat jin ka'ah , uban padéé' lu' éh tuai jin Makedonia éh pesukup pengekurang ké' . Barei' éh lepah kenat péh vam kepéh , bé' akeu' nyohoo' keh bii' bahat ngan tagong akeu' .
47011010	Naneu' pengeteneng Kristus éh pu'un dalem akeu' , akeu' bara' lenaa' mu'un bé' pu'un kelunan semah-semah pah tipo tana' Akhaya omok bara' bé' éh kenat .
47011011	Uban ineu' akeu' pané kenat ? Pu'un akeu' pané kenat uban ké' bé' pika ka'ah kei ? Bé' éh kenat , Allah jam akeu' pika ka'ah .
47011012	Bang barei' éh neu' ké' hun iteu' , akeu' juk maneu' éh kenat keto , dokoo' ké' mapat jalan ngan irah éh ngelayoo' lawah dokoo' réh bé' omok ngajung usah réh ngan bara' irah pu'un kereja' barei' améé' iteu' .
47011013	Kelunan inah bé' réh lawah Tuhan mu'un , bang ngelayoo' awah réh . Pu'un réh pané kenyo bara' tong kekat kereja' réh ngan maneu' barei' penganeu' irah éh lawah Kristus mu'un , bang réh ngelayoo' awah .
47011014	La'ah bé' lu' béé kenin seruh éh kenat uban Sitan péh omok ngepaléu kekat penganeu' néh barei' penganeu' meliket éh ni'ai .
47011015	Hun Sitan omok maneu' kenat bé' lu' béé kenin hun irah éh kivu éh nah , ngepaléu penganeu' réh barei' éh penganeu' irah éh teneng . La'ah pengega' réh pu'un pekua' barei' penganeu' réh nah ke' .
47011016	La'ah akeu' bara' kepéh , mai jah usah seruh akeu' kelunan palui awah , bang hun réh seruh akeu' palui , jian réh alaa' akeu' barei'-okoo' kelunan éh palui awah , dokoo' akeu' omok mejing ka'ah .
47011017	Tong ha' ké' kenat , bé' ku' pané barei' éh tekep tong kelunan éh ngelan tong Tuhan , bang barei'-okoo' kelunan éh palui awah éh makang ngajung usah néh .
47011018	Bang pinaa' kelunan ngajung usah néh , kenat péh akeu' juk ngajung usah ké' kepéh .
47011019	Ka'ah kelunan éh jam seruh mu'un , hun néh kenat jian ka'ah kebit kenin ngan ké' éh palui iteu' .
47011020	Uban ka'ah keloo' kelunan éh nyohoo' keh maneu' barei' iteu' ngan barei' inah péh , keloo' keh hun réh ngebuyuk keh ngan muau keh , avéé' réh tepap da'in keh .
47011021	La'ah menyaa' akeu' ngakun éh , uban bé' mé' makang maneu' kenat tong keh . Bang hun kelunan pu'un makang dalem ineu'-ineu' akeu' péh makang . Akeu' pané kenat barei' kelunan palui .
47011022	Kineu' réh , pohoo' Yahudi réh kei ? Akeu' iteu' péh . Kineu' , irah éh kevéléé' Tuhan kei ? Akeu' iteu' péh . Kineu' , irah awah éh anak-ayam Abraham kei ? Akeu' iteu' péh .
47011023	Kineu' réh , kelunan sohoo' Kristus réh kei ? Makin péh akeu' . Inah akeu' pané barei' kelunan palui . Pu'un ku' kereja' pelapah muruh jin irah inah , akeu' pu'un kamit kelunan tong lamin tutup pelapah pinaa' koléé' jin irah inah , ngan pu'un réh mipok akeu' pelapah pinaa' koléé' , pinaa' koléé' ké' si'ik la'ah ku' bé' matai .
47011024	Lemah liwet irah Yahudi mipok akeu' teleu' poloo' pi'en koléé' siget liwet inah .
47011025	Teleu' liwet irah Rum mipok akeu' , jah koléé' pu'un kelunan memateu' ku' . Teleu' koléé' akeu' kaham lem baa' banget , ngan jah koléé' akeu' matong putung dau ngan putung merem péh .
47011026	Tong ké' lakau perengah Tuhan , pinaa' koléé' ké' teneng tusah neu' baa' ja'au ngan neu' pejamun , ngan pinaa' penusah jin pohoo' ké' tengéé' , kenat péh jin irah éh tengéé' pohoo' . Pinaa' koléé' ké' jam tusah hun ké' pu'un tong leboo' ja'au , kenat péh tong leboo' éh kerat péh , ngan pinaa' penusah hun ké' jalan baa' banget , ngan pinaa' penusah ké' jin kelunan éh bara' réh bakéh ké' bang ngelayoo' awah réh .
47011027	Pu'un ku' kereja' mutau , pinaa' koléé' ké' bé' omok pegen , pinaa' koléé' ké' la'au' ngan mapeu' batok , pinaa' koléé' ké' bé' pu'un penguman , pinaa' koléé' ké' pu'un genin uban bé' pu'un jalan ké' mokoo' ngan bé' pu'un pakai ké' .
47011028	La'ah éh tengéé' jin kekat éh inah kepéh , siget dau akeu' bahat kenin uban ké' mihau kekat sidang .
47011029	Hun pu'un kelunan éh lemoo' , akeu' péh barei' lemoo' uban ké' pika réh . Hun pu'un kelunan pelohoo' maneu' penyala' , besau mu'un-mu'un kenin ké' .
47011030	Hun néh tekep akeu' ngajung usah ké' , inah akeu' juk ngajung éh tong kekat éh pepoléng pengelemoo' ké' awah .
47011031	La'ah Allah , éh Tamen Tuhan Yésus , éh tekep kenajung lu' pelinguh , la'ah kejam nah ke' ku' bé' kenyo .
47011032	Hun ké' pu'un tong leboo' ja'au Damsyik rai , pengeja'au éh kivu sohoo' raja' Arétas nyohoo' réh mavaa' tong kekat usit tong leboo' inah ke' réh juk ngamit akeu' .
47011033	La'ah irah bakéh ké' alaa' akeu' lem jah éh barei' ingen rai' ke' réh petuhun ku' kera' jin giwang ngetang tapé , kenat jalan ké' kelap bé' réh omok ngamit ku' .
47012001	La'ah tekep akeu' ngajung usah ké' , na' péh akeu' seruh bé' pu'un gunah ké' maneu' kenat , uban akeu' keloo' bara' tong éh ta'an ké' ngan tong éh pepoléng Tuhan ngan ké' .
47012002	La'ah akeu' jam jah kelunan éh ngelan tong Kristus , jah poloo' pat ta'un lepah rai , Tuhan alaa' éh tai seruga . Akeu' éh kelunan inah . Bé' ku' jam hun usah ké' mu'un éh tai kenat ngan hun néh barei' lem nyupin ké' awah péh . Tuhan awah éh jam éh .
47012003	Bang akeu' tai barei' tong seruga mu'un , inah akeu' bara' kepéh , bé' ku' jam hun ké' tai kenat mu'un ngan hun néh barei' nyupin ké' awah péh . Allah awah éh jam éh .
47012004	Hun ké' sinah nenéng ké' kuraa'-kuraa' arong éh bé' omok benara' ké' palaa' ha' jin tana' iteu' , bé' tekep ku' bara' éh .
47012005	Tong kekat éh ta'an ké' inah , hun ké' juk ngajung , jian ku' ngajung tong inah , bang bé' ku' keloo' ngajung usah ké' , akeu' juk ngajung tong kekat pengelemoo' usah ké' awah .
47012006	Uban hun ké' keloo' ngajung , bé' akeu' palui , uban pu'un ku' bara' tong éh pu'un ta'an ké' mu'un , bang bé' akeu' juk ngajung usah ké' tengéé' , dai pu'un séé'-séé' seruh akeu' pelapah jian jin éh ta'an réh ngan jin éh nenéng réh éh benara' ké' .
47012007	La'ah akeu' pu'un sakit dai akeu' ngeja'au usah ké' ngan bau kenin uban kekat éh poléng ta'an ké' inah . Kesakit ké' inah barei' jah penyohoo' Sitan ke' néh petusah ku' dai ku' ngeja'au usah ké' .
47012008	Teleu' koléé' ké' sebayang menyat Tuhan mega' kesakit ké' inah ,
47012009	bang ka' ha' Néh ngan ké' , Penika ké' pu'un éh sukup tong kekat pengelemoo' ko' inah , uban hun ko' lemoo' boh pengegahang ké' pu'un sukup mu'un ngan ko' , ha' Néh . Uban néh kenat murung kenin ké' lem kekat pengelemoo' ké' , dokoo' penyukat Kristus omok sukup tong akeu' .
47012010	La'ah uban pengelan ké' tong Kristus , omok ku' murung kenin dalem kekat pengelemoo' usah ké' , kenat péh hun kelunan ngesa'at ku' , kenat péh dalem kekat penusah ngan pengeketa ngan pengekurang ké' , uban hun ké' lemoo' , tovoo' inah péh ku' pu'un gahang kepéh .
47012011	Pu'un ku' pané barei' kelunan éh palui awah , bang ka'ah éh maneu' akeu' pané kenat . Éh mu'un néh tekep ka'ah ngajung akeu' , uban na' péh akeu' kelunan éh adek ke' awah , bé' akeu' kurang jin irah lawah éh jah éh kenajung keh nah .
47012012	Uban kekat kereja' ké' belah keh rai , inah éh pekelenaa' adang akeu' jah lawah Tuhan , pu'un ku' maneu' kereja' ké' ngan kebit kenin , pinaa' telana' éh neu' ké' éh ngebéé kenin keh éh tejeu' ta'an keh rai .
47012013	Ineu' éh maneu' keh seruh akeu' tengéé' kenin ngan ka'ah jin sidang éh jah ? Jah awah éh tengéé' , bé' ku' nyohoo' keh tagong akeu' . Akeu' menyat jian uban sala' ké' inah .
47012014	Iteu' éh keteleu' koléé' ké' petenup juk angai ngan hun ké' angai bé' ku' keloo' nyohoo' keh maneu' ineu'-ineu' éh bé' pekua' lem pengeloo' keh . Uban bé' akeu' juk alaa' livah keh bang akeu' juk alaa' ka'ah . Uban bé' éh tekep irah anak tagong tinen tamen réh , bang tinen tamen éh tekep tagong anak néh .
47012015	Keloo' ku' mena' ineu'-ineu' éh anah ké' , avéé' usah ké' péh , dokoo' ké' nolong ka'ah . Ja'au mu'un penika ké' tong ka'ah , kineu' ka'ah , kurang penika keh tong akeu' kei ?
47012016	Oo' mu'un , bé' lakei' inah nyohoo' mé' tagong iah , ha' keh . Bang kineu' keh , pu'un keh seruh akeu' ngelavo' keh ngan petawang keh uban ké' pané kenyo ?
47012017	Hun ké' pu'un maneu' éh kenat , kineu' éh neu' ké' ? Kineu' , neu' kelunan éh sohoo' ké' tai ngan keh rai éh kei ?
47012018	Pu'un ku' nyohoo' Titus tai , ngan pu'un jah padéé' lu' kivu éh tai rai . Kineu' , Titus éh ngelavo' keh kei ? Kineu' , bé' éh jah awah Sahéé' éh mihin amo kei ? Kineu' , bé' mo maneu' kereja' pekua' ?
47012019	Barang ka'ah seruh améé' pané kenat uban mé' juk peteneng usah mé' tong ta'an ka'ah awah . Bé' éh kenat . Bang tong jumen Allah améé' pané barei' Kristus keloo' mé' pané . O kekat bakéh mé' , penganeu' mé' pu'un éh dokoo' mé' nolong ka'ah .
47012020	Tusah kenin ké' dai hun ké' angai da' barang bé' péh keh barei' éh keneloo' ké' , kenat péh barang akeu' bé' pu'un barei' éh keneloo' ka'ah nah . Medai ku' dai hun ké' angai , pu'un irah pepaneu' pekeleko pekerek , seruh usah réh tengéé' , ngesa'at ngaran kelunan ngan nebok , bau kenin ngan keloo' ngasau .
47012021	Medai ku' , dai hun ké' kangai kepéh Allah pekenyaa' ku' tong jumen keh ngan akeu' pu'un besau kenin ngan mangaa' uban keh to ke' maneu' penyala' , ngan bé' keloo' pekoléé' kenin jin petuyang ngan kekat kemagat éh sa'at lem kenin keh nah .
47013001	La'ah iteu' éh keteleu' koléé' ké' juk angai nepah ka'ah , la'ah jian keh seruh tong ha' lem surat Allah éh bara' ka' . Hun kelunan , jian éh bara' éh dokoo' jam éh pu'un kenat mu'un .
47013002	La'ah akeu' juk bara' ngan kekat kelunan éh lepah maneu' penyala' rai ngan bara' ngan kekat irah kelunan éh jah péh , na' péh ku' lepah bara' éh tong keruwah koléé' ké' angai rai , inah akeu' bara' éh ngan keh hun iteu' kepéh . Hun akeu' angai kepéh bé' akeu' pika irah éh maneu' penyala' , adang akeu' ngukum réh .
47013003	Tovoo' inah da' omok keh jam adang Kristus pu'un pané dalem akeu' . Uban bé' Kristus pu'un lemoo' , bang pu'un éh pepoléng penyukat Néh ngan ka'ah .
47013004	Uban na' péh Iah barei' lemoo' hun réh mematai Éh tong kayeu' salib , tong Néh murip kepéh , Iah murip ngan penyukat Allah . Uban améé' éh lemoo' pemung ngan Néh , bang tong jalan mé' nolong ka'ah améé' murip pemung ngan Néh ngan penyukat Allah .
47013005	Jian keh seruh mu'un tong kekat barék keh dokoo' keh jam hun keh pu'un murip pekua' urip kelunan éh ngelan ngan hun néh bé' péh . Kineu' , bé' keh jam Yésus Kristus pu'un dalem ka'ah , inah éh hun keh kelunan éh ngelan Tuhan mu'un .
47013006	Akeu' ngelan ka'ah jam améé' éh kelunan éh ngelan Tuhan mu'un .
47013007	Améé' sebayang menyat Allah dokoo' ka'ah bé' maneu' kesa'at ineu'-ineu' , bé' makat dokoo' améé' kenajung uban kereja' mé' belah ka'ah , hun kelunan seruh kereja' mé' bé' pu'un gunah , bé' ineu' , bang inah éh pengeloo' mé' hun keh maneu' jian .
47013008	Uban bé' mé' omok maneu' ineu'-ineu' éh ngelawan kekat éh teneng .
47013009	Hun améé' pu'un lemoo' ngan ka'ah pu'un gahang , murung kenin mé' . Inah kepéh améé' sebayang dokoo' ka'ah omok pepit sukup mu'un .
47013010	Uban kenat akeu' maneu' surat ngan keh kelebéé' ké' bé' pu'un ngan keh , dokoo' hun mah akeu' kangai kepéh mai ku' pané ngan mahéng kenin uban penyukat éh nena' Tuhan ngan ké' . Penyukat inah pu'un dokoo' ké' omok ngegahang kenin keh , bé' makat dokoo' ké' ngelemoo' keh .
47013011	O kekat padéé' ké' , iteu' awah kekat ha' ké' . Jian keh peteneng kekat jalan keh dokoo' keh omok teneng ngan sukup mu'un , jian keh menéng kekat ha' ké' inah , jian ka'ah pekua' kenin murip ngan pawah . La'ah Allah éh jalan kekat penika ngan pengepawah pu'un , jian Iah pu'un pemung ngan ka'ah .
47013012	Jian ka'ah tabi' jah usah ngan jah usah . Kekat kelunan éh anah Tuhan siteu' bara' tabi' ngan keh .
47013013	
47013014	La'ah penika éh jin Tuhan Yésus Kristus ngan kemurung Allah , ngan Sahéé' Ni'ai éh mihin lu' pekua' kenin , jian éh pemung ngan kekat ka'ah béé .
48001001	Akeu' Paulus , bara' tabi' ngan sidang tong tana' Galatia . Akeu' kevéléé' ke' ké' lawah Néh , naneu' Yésus Kristus ngan Allah Tamen lu' éh lepah pebetéé' Yésus jin pematai Néh . Bé' éh jin kelunan ngan kevéléé' kelunan péh .
48001002	Tabi' jin kekat padéé' keh éh kua' pengelan siteu' , ngan sidang tong tana' Galatia .
48001003	Jian Allah éh Tamen lu' , ngan Tuhan Yésus Kristus , mena' penika Néh ngan pengepawah Néh ngan keh .
48001004	La'ah pu'un Kristus mena' urip Néh uban penyala' lu' kivu pengeloo' Tamen Néh Allah , dokoo' Néh ngelepu lu' jin urip lu' éh sa'at tong tana' iteu' .
48001005	Kekat pengaren ngan Allah avéé' kelebéé'-lebéé' néh . Amin .
48001006	La'ah béé kenin ké' uban ka'ah lumang mu'un petat jin Allah éh ngevéléé' keh uban Néh pika keh , ngan tai kivu jah rengah éh bé' rengah jian mu'un .
48001007	Éh mu'un bé' pu'un rengah jian éh tengéé' jin éh benara' améé' , bang akeu' pané kenat uban kelunan pu'un petusah kenin keh ngan juk ngepaléu Rengah Jian éh jin Kristus .
48001008	Hun néh améé' péh ngan hun néh meliket jin seruga péh éh bara' ha' tebaraa' éh tengéé' jin ha' tebaraa' Tuhan ngan keh , bé' sala' hun Allah ngukum réh mu'un tong luten meraka .
48001009	Pekua' ha' mé' lepah rai , kenat péh ha' ké' hun iteu' kepéh , hun pu'un jah usah éh bara' jah tebaraa' éh tengéé' jin éh lepah kenivu keh nah , jian Allah ngukum éh mu'un tong luten meraka .
48001010	Kineu' , hun ké' pané kenat , pu'un éh barei' kelunan éh pitah kenajung jin kelunan awah ? Adang bé' . Akeu' pitah kenajung jin Allah awah . Kineu' pu'un keh seruh akeu' pitah jalan dokoo' kelunan omok bakéh ké' ? Hun akeu' pitah éh kenat , bé' akeu' kelunan sohoo' Kristus kepéh .
48001011	O kekat padéé' ké' , akeu' bara' mu'un ngan keh , Rengah jian éh benara' ké' ngan keh rai' bé' éh jin kelunan awah .
48001012	Bé' akeu' alaa' éh jin kelunan , ngan bé' éh kelunan éh bara' éh ngan ké' , bang Yésus Kristus éh pepoléng éh ngan ké' .
48001013	Pu'un keh lepah jam tong kekat penganeu' ké' hun ké' kivu adet irah Yahudi lepah rai , gahang mu'un ku' peketa irah tong sidang Allah pah avéé' ké' juk kebéé réh mu'un .
48001014	La'ah tong adet irah Yahudi , akeu' éh pelapah jam éh jin kekat kelunan éh pekua' tatek urip ké' jin belah pohoo' ké' tengéé' , uban akeu' mekat mu'un kivu kekat adet ngan ha' tukit jin tepun ké' .
48001015	Bang neu' penika Allah awah , Iah ngevéléé' akeu' hun ké' to lem boré tinen ké' , ngan Iah tebai akeu' maneu' kereja' Néh .
48001016	Hun Allah pepoléng Anak Néh ngan ké' dokoo' ké' omok bara' Rengah Jian tong Anak Néh inah ngan irah éh tengéé' pohoo' , bé' akeu' tai neteng kelunan séé'-séé' péh .
48001017	Bé' akeu' pu'un tai Yérusalem tavin irah lawah Tuhan sitai éh kevéléé' Tuhan tenah jin akeu' . Bang akeu' tioo pelapah tai tong tana' Arab , la'o inah boh akeu' moléé' tai leboo' ja'au Damsyik kepéh .
48001018	Teleu' ta'un la'o inah boh akeu' tai Yérusalem dokoo' ké' pané' ngan Péterus , akeu' mokoo' ngan néh duah migu kelebéé' .
48001019	Bé' akeu' pu'un temeu' ngan irah lawah éh jah , bang Yakub éh padéé' Tuhan iah awah éh temeu' ngan ké' .
48001020	Tong kekat ha' éh senurat ké' iteu' , teneng béé-béé éh , bé' akeu' kenyo , Tuhan jam , bé' akeu' kenyo .
48001021	La'o inah boh akeu' tai tong kuraa' leboo' tong tana' Siria ngan tana' Kilikia .
48001022	Kelebéé' ké' lakau inah , kekat irah tong sidang Kristus tong tana' Yudea to ke' bé' jak jam ku' mu'un .
48001023	Irah menéng ha' réh bara' , lakei' éh peketa lu' ngan éh juk ngebéé pengelan lu' rai hun iteu' iah nebaraa' tong pengelan lem Tuhan .
48001024	Inah maneu' réh mejing Allah uban akeu' pu'un ngelan kepéh .
48002001	La'ah jah poloo' pat ta'un la'o inah , amo Barnabas tai Yérusalem . Pu'un akeu' mihin Titus ngan ké' kepéh .
48002002	Pu'un ku' tai tong leboo' Yérusalem uban Allah éh nyohoo' ku' tai . La'ah pu'un ku' pané ngan irah pengeja'au hun réh petipun tengéé' , bara' tong kekat ha' tebaraa' éh benara' ké' belah kelunan éh tengéé' pohoo' jin irah Yahudi nah . Uban bé' akeu' keloo' kereja' ké' éh lepah nah ngan éh hun iteu' péh pu'un tuyah-tuyah awah .
48002003	La'ah bakéh ké' Titus , na' péh iah pohoo' Yunani , bé' réh nyohoo' éh kivu adet irah Yahudi ngan pesunat éh ,
48002004	Na' péh pu'un jelua' keloo' éh kenat , irah inah kelunan éh selim masek ngan améé' ngan ngelayoo' awah pepadéé' dalem Tuhan , irah pu'un tuai dokoo' réh omok ngedalem uban ineu' améé' bé' pu'un kivu kekat-kekat adet réh , ngan naneu' ineu' améé' pu'un pemung ngan Kristus . Irah maneu' kenat ke' réh juk ngeripen mé' tong adet réh kepéh .
48002005	La'ah bé' sapét si'ik ké' améé' ngayo ngan kivu sohoo' réh kenat , dokoo' ka'ah omok jam tong Rengah Jian éh teneng mu'un .
48002006	Bang irah éh barei' pengeja'au , barang irah kenat mu'un péh , bé' ku' jam , uban bé' ku' pegunah kemaren kelunan awah , uban Allah bé' Iah ngevéléé' éh jian kunah kelunan awah . Irah pengeja'au inah , bé' réh pu'un bara' ineu'-ineu' éh maréng ngan ké' .
48002007	Bang irah jam Allah pu'un nyohoo' ku' perengah Rengah Jian ngan kelunan éh tengéé' pohoo' , pekua' Iah nyohoo' Péterus perengah Rengah Jian ngan irah Yahudi rai .
48002008	Uban Allah éh maneu' akeu' lawah Néh ngan kelunan éh tengéé' pohoo' , pekua' Péterus lawah Néh ngan kelunan Yahudi nah .
48002009	La'ah Yakub , Péterus , ngan Yohanes , éh pengeja'au réh , irah péh jam Allah pu'un mena' kereja' iteu' ngan ké' . Uban kenat réh teleu' petabi' ngan amo Barnabas tada' améé' pekua' kenin améé' béé pu'un bara' amo éh tai ngan réh teleu' éh tai ngan kelunan Yahudi .
48002010	Jah awah éh sohoo' réh ngan mo , mai mo ngelepan kelunan éh kari éh pu'un belah irah Yahudi nah , akeu' péh seruh kenat .
48002011	Bang hun Péterus avéé' tong leboo' Antiokia , pelapah akeu' pané ngan néh ma'ah éh uban néh sala' .
48002012	Uban hun irah Yahudi éh sohoo' Yakub nah bé' jak avéé' rai , pu'un Péterus kuman ngan irah éh ngelan tong Tuhan , éh tengéé' pohoo' jin irah Yahudi . Bang la'o irah inah avéé' nah , bé' Péterus kuman kepéh ngan réh . Piso éh uban néh medai tong irah éh seruh tekep kekat pohoo' kelunan kivu adet sebayang réh ngan pesunat kelunan ke' réh alaa' urip Tuhan .
48002013	Kenat péh kuraa' kelunan Yahudi éh padéé' lu' dalem Tuhan , irah péh medai ngan kivu Péterus , pah avéé' Barnabas péh kivu éh kepéh .
48002014	Bang hun ké' jam irah piso kenat uban réh medai ngan menyaa' , ngan bé' pu'un maneu' éh pekua' éh teneng tong Rengah Jian , pu'un ku' ma'ah Péterus tong jumen réh béé . Ka' ha' ké' ngan néh , ka'au' iteu' kelunan Yahudi , bang lepah rai pu'un ke' bet kekat adet sebayang Yahudi . Hun néh kenat , uban ineu' ke' nyohoo' kelunan éh tengéé' pohoo' , kivu adet inah ngan murip barei' kelunan Yahudi kepéh , ha' ké' ngan néh .
48002015	Adang mu'un améé' iteu' éh pohoo' Yahudi , bé' mé' kelunan éh tengéé' pohoo' éh penyala' .
48002016	Na' péh kenat kejam mé' , bé' pu'un jah usah péh éh pu'un kenin éh jian éh teneng mu'un tong jumen Allah neu' néh kivu kekat adet sebayang lem Surat Musa . Kelunan omok ngepayoo' kenin Allah neu' pengelan néh awah tong Yésus Kristus . Bé' éh neu' penganeu' néh kivu kekat adet sebayang lem Surat Musa . Uban jah usah péh bé' omok ngepayoo' kenin Allah neu' néh kivu adet inah . Kenat péh améé' Yahudi péh , améé' pu'un kenin éh jian kepéh tong jumen Allah neu' pengelan mé' tong Kristus awah .
48002017	Bang kineu' améé' Yahudi , hun mé' pitah jalan ke' mé' omok ngepayoo' kenin Allah boh mé' nesen , bé' mé' tengéé' jin irah éh pohoo' éh jah , améé' péh kelunan penyala' barei' irah éh tengéé'pohoo' , seruh keh , séé' éh maneu' mé' sala' ? Kineu' , pu'un keh seruh Kristus éh maneu' mé' sala' ? Adang bé' .
48002018	Bang inah akeu' sala' , hun ké' juk kivu kekat-kekat éh nebet ké' tong kekat adet lem Surat Musa .
48002019	Bang akeu' seleket matai awah tong kekat adet ngan sohoo' lem Surat Musa , bé' akeu' mihau éh . Sala' akeu' hun akeu' juk kivu éh kepéh . Hun iteu' urip ké' lem Allah , akeu' lepah matai pemung ngan Kristus tong salib Néh .
48002020	La'ah urip ké' hun iteu' bé' éh anah ké' tengéé' kepéh , bang urip Kristus éh murip dalem akeu' . La'ah tong urip ké' hun iteu' , akeu' murip neu' pengelan ké' tong Anak Allah , éh pika akeu' ngan éh mena' usah Néh uban akeu' .
48002021	Bé' akeu' bet penika Allah , bang hun kelunan omok alaa' jian kepéh tong jumen Allah , neu' néh kivu sohoo' ngan adet lem Surat Musa , boh pematai Kristus nah , tuyah-tuyah awah .
48003001	Palui ka'ah kelunan Galatia . Séé' lepah ngaboo' ngan ngepaléu kenin ka'ah ? Hun lepah rai pu'un keh menéng ngan lenaa' mu'un tong jalan Kristus Yésus pu'un matai tong kayeu' salib rai .
48003002	Akeu' juk neteng keh , kineu' jalan keh pu'un alaa' Sahéé' Tuhan . Kineu' , neu' keh kivu kekat sohoo' lem Surat Musa ? Adang bé' . Pu'un keh alaa' Sahéé' Ni'ai uban keh menéng Rengah Jian ngan ngelan éh nenéng keh .
48003003	Uban ineu' keh bé' jam seruh . Pengelan keh rai , pu'un éh neu' Sahéé' Tuhan , kineu' keh juk kivu kekat jin tana' iteu' hun iteu' kepéh .
48003004	Kineu' , tuyah-tuyah awah kekat pengeketa keh hun keh ngelan rai ? Kioo' ké' bé' éh tuyah-tuyah awah .
48003005	Hun Allah pu'un mena' Sahéé' Néh ngan keh ngan maneu' kuraa' telana' belah keh rai , bé' éh mena' éh neu' keh kivu adet sebayang Yahudi . Nena' Néh Sahéé' uban keh menéng ngan ngelan tong Rengah Jian nah .
48003006	La'ah barei' ha Surat Allah bara' tong Abraham , ka' ha' Néh , Pu'un Abraham ngelan tong Allah , ngan neu' pengelan néh , inah jalan Allah alaa' iah seleket kelunan éh lepah jian kepéh .
48003007	Uban néh kenat jian keh nesen , kelunan éh ngelan , inah éh puku' Abraham mu'un .
48003008	Lem surat Allah lepah bara' éh tenéh , Allah juk alaa' irah éh tengéé' pohoo' jin irah Yahudi neu' pengelan réh tong Iah . Kenat péh Allah bara' Rengah Jian iteu' ngan Abraham , bé' jak éh pu'un kenat . Jin ka'au' kekat arong kelunan pah tipo tana' omok alaa' pengejian ké' .
48003009	Pu'un Abraham ngelan ha' Tuhan inah , kenat iah pu'un alaa' pengejian jin Allah . Kenat péh kepéh kekat kelunan éh ngelan , omok réh alaa' pengejian jin Allah pekua' Abraham nah .
48003010	Kelunan éh seruh iah omok ngepayoo' kenin Allah neu' néh kivu sohoo' lem Surat Musa , ukum Tuhan teneng tong iah . Uban pu'un jah ha' lem Surat Allah bara' ka' , séé'-séé' éh bé' ngelayau kivu kekat éh lepah senurat dalem Surat Musa , pu'un Allah ngukum éh , ha' Néh .
48003011	La'ah bé' pu'un jah usah péh éh omok ngepayoo' kenin Allah neu' néh kivu sohoo' lem Surat Musa . Uban pu'un jah ha' lem Surat Allah éh bara' ka' , kelunan éh pu'un kenin éh jian kepéh tong Allah neu' pengelan néh tong Iah , omok éh murip .
48003012	Bang Surat Musa nah , bé' éh bara' ineu'-ineu' tong pengelan bang pu'un éh bara' tong penganeu' kelunan awah , barei' jah ha' lem Surat Allah kepéh , éh bara' kelunan éh kivu kekat sohoo' lem Surat Musa , omok éh murip , ha' Néh .
48003013	La'ah Kristus lepah ngelepu uleu' jin ukum inah , uban kelunan bé' omok kivu kekat ha' ngan sohoo' lem Surat Musa . Jalan Kristus ngelepu uleu' , Iah tagong ukum uleu' , usah Néh tengéé' kenukum Tuhan ngeliwah uleu' . Uban pu'un jah ha' lem Surat Allah bara' ka' , siget-siget kelunan éh matai tong kayeu' salib pu'un éh kenukum Tuhan , ha' Néh .
48003014	Uban Yésus Kristus matai kenat , kekat pengejian éh pejajii' Allah ngan Abraham , omok éh avéé' tong kelunan éh tengéé' pohoo' . Pu'un éh kenat dokoo' neu' pengelan lu' tong Yésus Kristus , uleu' péh omok alaa' Sahéé' Ni'ai éh pejajii' Néh .
48003015	O Kekat padéé' ké' , akeu' juk bara' ngan keh tong jalan éh kemalai keh . Hun pu'un duah usah maneu' jajii' ngan peséréé' bé' pu'un jah usah péh omok memata' éh kenat péh pepit ineu'-ineu' tong néh .
48003016	La'ah pu'un Allah maneu' jajii' Néh ngan Abraham ngan jah panak néh kepéh . La'ah bé' iah maneu' jajii' ngan kekat panak Abraham , barei' okoo' ngan kelunan pinaa' nah , bang tong jah usah jin panak néh uban ka' ha' Tuhan rai , Jajii' Ké' iteu' pu'un avéé' tong jah usah panak ko' , ha' Néh . La'ah panak néh nah , inah éh Kristus .
48003017	Iteu sin tong éh benara' ké' nah . pu'un Allah lepah maneu' jah jajii' ngan Abraham , adang jajii' Néh inah pu'un petem , kekat sohoo' lem Surat Musa éh nena' Néh pat ato-teleu' poloo' ta'un la'o inah , bé' éh omok memata' jajii' Allah .
48003018	Uban hun lu' omok alaa' kenin éh jian kepéh ngan Allah neu' lu' kivu sohoo' lem Surat Musa nah awah , bé' lu' tusah ngelan tong Tuhan , ngan jajii' Tuhan inah , seleket bé' pu'un . Bang pu'un Allah mena' éh pejajii' Néh ngan Abraham kivu ha' jajii' Néh lepah nah .
48003019	Uban ineu' Tuhan mena' kekat sohoo' lem Surat Musa ? Ineu' gunah néh ? Lebéé' tenéh la'o ha' jajii' Néh ngan Abraham nah , nena' Néh sohoo' inah dokoo' néh pepoléng kekat sala' lu' . Sohoo' Néh inah pu'un pah avéé' tong savéé' panak Abraham nah , inah éh Kristus , éh panak Abraham nah uban jajii' inah rai pu'un éh ngan néh . La'ah kekat sohoo' lem Surat Musa , nena' Tuhan neu' meliket Néh ngan Musa , éh mena' éh ngan kelunan kepéh .
48003020	Bang hun Allah mena' jajii' Néh ngan Abraham rai , bé' pu'un pebelah , la'ah Allah Iah péh jah awah .
48003021	Hun néh kenat , kineu' , Surat Musa nah pekelawan ngan jajii' Allah éh ? Bé' éh kenat . Uban hun néh pu'un jah sohoo' éh omok pepurip kelunan , boh irah pu'un jian kepéh ngan Allah neu' sohoo' inah .
48003022	Surat Allah lepah bara' , kekat kelunan béé pu'un lem penyukat penyala' . Hun néh kenat kineu' jalan néh omok pelepu . Inah éh neu' pengelan néh tong Yésus Kristus . Séé'-séé' éh ngelan kenat adang néh pelepu .
48003023	Bang kelebéé' Kristus bé' jak tuai rai uleu' pu'un lem kamit sohoo' lem Surat Musa , bang hun Kristus avéé' boh pu'un pengelan tong Iah kepéh .
48003024	La'ah kenat péh Surat Musa iteu' , barei' jah guru éh mihin uleu' tavin Kristus , dokoo' uleu' pu'un jian kepéh tong jumen Allah neu' pengelan lu' tong Iah .
48003025	Bang hun iteu' uleu' pu'un ngelan tong Kristus , ngan bé' uleu' pu'un lem kamit sohoo' lem Surat Musa iteu' éh barei' jah guru nah .
48003026	Uban neu' pengelan keh tong Kristus , ka'ah béé péh anak Allah , uban keh pu'un pemung ngan Kristus Yésus .
48003027	Uban kekat ka'ah éh lepah benatis dalem Kristus , pu'un keh lepah alaa' kekat pengejian pekua' barei' Kristus kepéh .
48003028	Kenat péh hun iteu' , ka'ah béé-béé pu'un jah awah dalem Kristus Yésus . Bé' pu'un kelunan Yahudi ngan irah éh tengéé' pohoo' kepéh , kenat péh bé' pu'un kelunan ripen ngan kelunan éh bé' ripen , bé' éh tengéé' irah lakei' ngan tengéé' irah redo , ka'ah béé jah awah neu' pengelan keh tong Kristus Yésus .
48003029	Hun ka'ah anah Kristus boh ka'ah péh panak Abraham kepéh , ngan ka'ah omok alaa' kekat éh pejajii' Allah ngan Abraham kepéh .
48004001	La'ah iteu' éh benara' ké' , anak éh tekep alaa' kekat-kekat livah tamen néh hun tamen néh matai , kelebéé' néh anak keto , iah péh barei' kelunan sohoo' awah na' péh kekat livah inah juk anah nah béé .
48004002	Kelebéé' néh si'ik keto , kelunan éh jah mihau éh , ngan mihau kekat livah inah , pah avéé' jaka' néh omok alaa' éh kunah tamen néh .
48004003	Hun lepah rai , hun lu' to bé' jak sukup kenin tong Tuhan , uleu' péh barei' anak awah , keripen awah kivu kekat sohoo' ngan adet tong tana' iteu' .
48004004	Bang avéé' tong jaka' éh kevéléé' Allah , inah éh nyohoo' Anak Néh mu'un tuai , Iah tuai tong tana' ngan tinen Néh kelunan jin tana' . Anak Néh inah pu'un éh kivu sohoo' lem Surat Musa ,
48004005	ke' Néh ngelepu lu' jin kamit sohoo' lem Surat Musa nah dokoo' uleu' béé omok anak Allah kepéh .
48004006	La'ah dokoo' uleu' omok jam uleu' pu'un paléu anak Néh , Allah mena' Sahéé' Anak Néh lem kenin uleu' , Sahéé' inah éh bara' , O Amam , O Amam .
48004007	Uban néh kenat bé' ka'ah kelunan ripen kepéh , bang ka'ah anak Tuhan , ngan hun keh anak Néh , ka'ah péh omok alaa' kekat éh juk nena' Allah ngan irah éh anak Néh .
48004008	Hun lepah rai bé' keh jam Allah bang ka'ah pu'un kivu kuraa' arong allah éh adek ke' awah .
48004009	Bang hun iteu' uban keh lepah jam Allah , éh mu'un néh Allah éh jam keh , uban ineu' keh juk keripen sahéé' ngan kekat-kekat éh kenat , éh lemoo' ngan sa'at awah ? Uban ineu' keh juk alaa' éh pengeja'au keh kepéh ?
48004010	Uban keh pu'un mihau kuraa' dau ngan kuraa' laséh , ngan ta'un péh , inah keh seruh keh kivu Tuhan mu'un .
48004011	Medai ku' seruh keh kenat , dai kekat kemutau ké' kereja' ngan keh rai , tuyah-tuyah awah .
48004012	O kekat padéé' ké' , akeu' nyohoo' keh kivu Tuhan barei' akeu' péh , uban akeu' péh kelunan pekua' ka'ah ke' . Na' péh akeu' pané kenat , bé' makat ka'ah maneu' sala' ngan ké' .
48004013	Bang tong jalan bu'un-bu'un ké' tuai perengah Rengah Jian ngan keh rai , ka'ah péh jam éh , pu'un ku' tai uban ké' sakit .
48004014	Bé' ka'ah leko tong kesakit ké' nah , bé' keh bet akeu' , na' péh keh tusah mu'un na'at ku' sakit kenat , pu'un keh alaa' akeu' barei' alaa' jah meliket Tuhan , éh mu'un néh ka'ah alaa' ku' barei' hun néh usah Kristus Yésus mu'un .
48004015	Murung kenin keh hun irai , mah lah kekat kemurung keh irai kepéh ? Uban akeu' jam hun keh omok nirok mega' tulin maten keh dokoo' mena' éh tong akéé' , keloo' keh kenat .
48004016	Kineu' kepéh kenin keh hun iteu' , akeu' éh barei' ayau keh uban ké' bara' kekat éh teneng ngan keh ?
48004017	Gahang mu'un irah éh jah ngajung ka'ah , bé' éh uban réh keloo' maneu' jian , bang uban irah keloo' petengéé' keh jin akeu' dokoo' ka'ah omok ngajung irah kepéh .
48004018	La'ah jian ke' éh kelunan ngajung keh jin kenin réh mu'un , bé' makat hun ké' pu'un na'at keh awah .
48004019	O kekat anak ké' , barei' hun lepah rai akeu' keta mu'un lem kenin juk mihin keh ngelan tong Kristus , kenat péh hun iteu' kepéh , akeu' keloo' kéh pepit mu'un ngan sukup mu'un kenin lem Kristus .
48004020	Keloo' mu'un-mu'un akeu' pemung ngan keh hun iteu' , dokoo' ké' omok ngepaléu kenin ké' éh bahat iteu' . Bahat mu'un-mu'un kenin ké' seruh keh .
48004021	Akeu' juk neteng ka'ah éh juk kivu kekat sohoo' lem Surat Musa dokoo' alaa' urip , bé' keh jam tong ha' tebaraa' lem surat inah kei ?
48004022	Pu'un éh bara' Abraham duah anak , jah anak néh ngan Hagar redo ripen , jah anak néh kepéh ngan Sara , redo néh mu'un .
48004023	Anak néh ngan Hagar redo ripen nah , pu'un éh uban roh pemung barei' kemalai kelunan awah , bang anak néh ngan redo néh mu'un , pu'un éh uban Tuhan kivu jajii' Néh ngan Abraham ngan mena' anak inah ngan rawah .
48004024	Rawah anak inah barei' ha' tapan ngan lu' kepéh tong urip lu' lem Tuhan . Rawah redo inah ha' tapan tong duah jajii' Tuhan . Jah jajii' Néh nena' Néh ngan Musa tong tokong Sinai éh tong tana' Arab éh tana' Hagar nah .
48004025	La'ah Hagar nah ha' tapan kepéh tong Yérusalem éh leboo' Yahudi , éh keripen pemung ngan kekat irah éh pohoo' néh inah .
48004026	Bang Sara nah ha' tapan tong jajii' Tuhan éh keruwah nah , éh bara' tong Yérusalem éh tong seruga éh seleket tinen lu' . Iah éh pelepu ngan kekat uleu' éh anak néh pu'un lu' pelepu kepéh .
48004027	Barei' ha' lem Surat Allah éh bara' ka' , O redo éh bé' pu'un anak , murung kenin ko' , ka'au' éh bé' jam sakit nganak uban ko' bé' pu'un anak , mejui ke' ngan ngelahap murung kenin . Uban redo éh bé' pu'un lakei' néh pelapah pinaa' anak jin redo éh pu'un petem lakei' .
48004028	O kekat padéé' ké' , ka'ah péh anak Allah neu' jajii' Néh , pekua' Ishak anak Abraham éh pu'un neu' jajii' Tuhan .
48004029	Uban hun sahau rai , Ismael éh anak redo ripen , pu'un éh peketa Ishak éh pu'un neu' Sahéé' Tuhan , kenat péh hun iteu' kepéh .
48004030	Bang kineu' ha' lem Surat Allah ? Ha' lem Surat Allah bara' , ka' éh , Bet redo ripen ngan anak néh uban redo ripen bé' omok alaa' livah tamen néh pemung ngan anak redo éh bé' ripen , ha' Néh .
48004031	O kekat padéé' ké' , uban néh kenat , bé' uleu' anak redo ripen , bang uleu' anak redo éh bé' ripen .
48005001	La'ah uleu' lepah piso jin kekat sohoo' lem Surat Musa uban Kristus éh pepiso lu' . Uban néh kenat , jian keh nekedéng petem , mai keh moléé' kivu inah kepéh .
48005002	Jian keh menéng ha' ké' , akeu' iteu' Paulus éh bara' ngan keh , hun keh kejeraa' réh pesunat keh , adang Kristus bé' pu'un gunah ngan keh .
48005003	Akeu' bara' kepéh , siget-siget usah éh kejeraa' réh pesunat éh , adang iah tekep kivu kekat sohoo' lem Surat Musa kepéh .
48005004	La'ah hun keh keloo' jian kepéh tong jumen Allah neu' keh kivu sohoo' lem Surat Musa , inah ka'ah petengéé' usah keh jin Kristus , ka'ah lepah piso jin penika Allah .
48005005	Bang améé' pu'un améé' ngelan Allah omok maneu' améé' jian kepéh tong jumen Néh , kenat améé' mena ngan kebit kenin , neu' penyukat Sahéé' Ni'ai éh kereja' pemung ngan pengelan mé' .
48005006	Uban hun lu' pu'un petem lem Kristus Yésus , pesunat ngan bé' pesunat péh , bé' éh ineu' , bang inah awah éh pu'un gunah , pengelan lu' tong Yésus éh pu'un neu' penika Néh .
48005007	La'ah jian ka'ah hun lepah rai . Séé' éh meta' keh dokoo' keh bé' kivu ha' tebaraa' éh teneng . Séé' ngaboo' ngan ngepaléu kenin keh ?
48005008	Tuhan éh tebai keh , bé' Iah maneu' kenat .
48005009	Pu'un éh barei' éh benara' kelunan , si'ik awah tawan pekevat omok éh pekevat tepong béé .
48005010	Bang akeu' ngelan adang ka'ah omok ngelan Tuhan kepéh , barei' keh ngelan hun kekat penusah iteu' bé' pu'un rai . Uban lu' pu'un petem lem Tuhan , inah éh maneu' akeu' omok ngelan ka'ah bé' pu'un tengéé' kenin ngan bé' kivu ha' tebaraa' éh tengéé' . Ngan inah kepéh kejam ké' , kelunan séé'-séé' éh petusah kenin keh nah , adang néh kenukum Allah .
48005011	O kekat padéé' ké' , hun ké' to nebaraa' kelunan nyohoo' réh pesunat , barei' ha' irah jelua' maneu' akeu' nah , uban ineu' réh peketa akeu' ? Hun akeu' nyohoo' réh pesunat , adang kekat ha' tebaraa' éh benara' ké' tong salib Kristus bé' éh petusah kenin kelunan . Bang bé' akeu' nyohoo' réh kenat .
48005012	Akeu' ngelan dokoo' kekat kelunan éh petusah kenin keh pepiso usah réh jin sidang Tuhan .
48005013	O kekat padéé' ké' , ka'ah pu'un tenebai Tuhan dokoo' keh omok pelepu jin kekat ukum tong adet kelunan . Bang mai keh seruh , pelepu mé' hun iteu' bé' pu'un ukum kepéh , omok mé' kivu kenin mé' tengéé' tong kekat pengagat usah mé' . Bé' éh kenat . Bang neu' penika keh ngan Tuhan jian keh nolong ngan petolong pesiget usah keh béé .
48005014	Uban kekat sohoo' lem Surat Musa lepah sukup lem jah ha' , inah éh , Tekep ke' murung padéé' ko' pekua' ke' murung usah ko' tengéé' , ha' nah .
48005015	Bang hun ka'ah barei' barék ka'an awah , pu'un keh barei' nyuhat ngan ngesakit saa' belah ka'ah ke' , mavaa' keh dai keh pu'un ngebéé ketem lo'ong ka'ah ke' .
48005016	Bang iteu' ha' ké' ngan keh , kejeraa' Sahéé' Ni'ai majak keh , mai keh kivu pengagat dalem usah keh .
48005017	Uban pengagat dalem usah keh pekelawan ngan pengeloo' Sahéé' , ngan pengeloo' Sahéé' pekelawan ngan pengagat dalem usah keh . Rawah inah kua' pekelawan inah éh maneu' keh bé' omok kivu kekat éh pengeloo' keh .
48005018	Bang hun Sahéé' Ni'ai majak keh , bé' keh pu'un dalem penyukat sohoo' lem Surat Musa kepéh .
48005019	La'ah poléng mu'un kelunan éh kivu pengagat lem kenin néh , uban barék néh , inah éh , petuyang ngan kekat barék éh segit mu'un éh bé' tekep néh maneu' éh .
48005020	Pu'un réh maneu' butun ngan ngelimu' , pepaneu' péh , tengéé' kenin ngan sa'at kenin ngan kelunan éh jah , pepihet , merek ngan bau-bau kenin . Pu'un réh petengéé' usah réh jin kelunan éh jah ,
48005021	pu'un réh magat livah irah éh jah , mavuk , kuman nyahan , ngan pinaa' arong éh barei' inah kepéh . La'ah akeu' bara' ngan keh , pekua' éh benara' ké' ngan keh lepah rai , kelunan éh maneu' kenat bé' réh omok tai lem nihau Allah .
48005022	Bang Sahéé' Ni'ai mihin kelunan maneu' kekat éh jian , inah éh mihin réh jam pika , murung kenin , pawah kenin , ngan dawai kenin , pu'un éh mihin réh jam nolong kelunan éh jah , ngan barék éh jian , ngan tigéh ,
48005023	diva' kenin , jam mihau kenin . La'ah bé' pu'un séé' éh meta' éh kenat .
48005024	La'ah kekat kelunan éh anah Yésus Kristus pu'un éh lepah mematai pengagat dalem usah néh pemung ngan kekat kesa'at ngan pengeloo' néh tengéé' .
48005025	Pu'un lu' alaa' urip maréng neu' Sahéé' Ni'ai , hun néh kenat tekep Sahéé' inah majak lu' lem kekat urip lu' kepéh .
48005026	Mai lu' bau kenin , mai lu' maneu' ineu'-ineu' éh omok ngesakit kenin kelunan éh jah , ngan mai lu' ngeleko jah usah ngan jah usah .
48006001	O kekat padéé' ké' , hun keh jam séé'-séé' péh maneu' penyala' , tekep ka'ah éh penoo' neu' Sahéé' Tuhan , dawai kenin peteneng jalan néh , ngan mihau usah keh kepéh dai keh sioo' tenupat kepéh .
48006002	Tekep keh nolong kelunan éh jah lem penusah néh , kenat jalan keh kivu sohoo' Kristus .
48006003	Uban hun jah usah seruh usah néh tengéé' jian jin kekat irah éh jah , éh mu'un néh bé' éh kenat , hun iah seruh éh pu'un jian kenat , inah iah ngelavo' usah néh awah .
48006004	Tekep siget usah petuneng kereja' néh tengéé' , hun kereja' néh pu'un jian boh éh omok murung kenin ngan bé' makat pitah kelunan éh jah mejing iah .
48006005	Uban tekep siget usah ngamit penusah néh tengéé' .
48006006	La'ah kelunan éh pekalai tong tebaraa' Kristus , tekep iah mena' tulat jin kekat-kekat éh nalaa' néh éh jian ngan irah éh nebaraa' éh .
48006007	Mai keh ngelavo' usah keh tengéé' . Mai keh seruh Allah bé' jam ineu'-ineu' éh penganeu' keh . Barei' éh nulah kelunan kenat ke' éh najau néh kepéh .
48006008	Uban kelunan éh mulah kekat barék éh sa'at lem kenin néh , neu' néh kivu pengagat dalem kenin néh éh sa'at , iah majau éh kepéh , ajau néh inah mihin éh matai awah . Kenat péh kelunan éh mulah kekat éh jin Sahéé' lem kenin néh , iah péh majau éh kepéh , ajau néh inah mihin éh alaa' urip pelinguh .
48006009	Hun néh kenat mai lu' leko maneu' jian , uban hun lu' nengayet maneu' jian , omok lu' majau éh kepéh .
48006010	Uban néh kenat siget koléé' hun lu' na'at kelunan lem penusah néh , tekep lu' nolong réh , makin péh ngan kekat padéé' lu' éh ngelan tong Tuhan .
48006011	Kebit mu'un ha' éh senurat ké' tengéé' .
48006012	La'ah kelunan éh bau kenin éh keloo' pané tong kekat adet kelunan awah , inah éh nyohoo' ka'ah pesunat . Irah maneu' kenat dokoo' mai kelunan éh jah peketa réh uban hun réh bara' , Neu' pengematai Kristus tong salib , inah awah jalan kelunan omok alaa' urip Tuhan , hun réh pané kenat adang irah Yahudi peketa réh .
48006013	Uban irah éh pakai adet sunat nah , bé' réh kivu kekat sohoo' lem Surat Musa , bang irah keloo' ka'ah sunat dokoo' réh omok ngajung usah réh ngan kelunan éh jah uban ka'ah kivu sohoo' réh kenat .
48006014	Bang tong akeu' , jah awah éh juk kenajung ké' , inah éh tong pengematai Tuhan lu' Yésus Kristus . Uban neu' Néh matai tong kayeu' salib , kekat-kekat éh tong tana' iteu' tuyah-tuyah awah ngan ké' . Akeu' péh seleket matai ngan kekat-kekat éh pu'un tong tana' .
48006015	Uban na' péh kelunan pu'un pesunat ngan bé' pesunat péh , bé' éh ineu' , inah awah éh pu'un gunah , hun kelunan pu'un alaa' urip maréng lem kenin néh .
48006016	Jian pengepawah ngan penika Tuhan pu'un ngan kekat ka'ah éh pu'un alaa' urip maréng , kenat péh ngan kekat kelunan éh anah Tuhan semah-semah péh .
48006017	Inah ga' ha' ké' , jin la'o iteu' mai jah usah péh petusah kenin ké' kepéh . Kekat ila tong usah ké' neu' kelunan éh bé' ngelan éh maneu' akeu' lepah rai , inah éh pekelenaa' akeu' kelunan sohoo' Yésus .
48006018	O kekat padéé' ké' , jian penika Tuhan Yésus Kristus pu'un ngan ka'ah béé , Amin .
49001001	Akeu' Paulus lem pengeloo' Allah lawah Kristus Yésus , akeu' éh maneu' surat iteu' ngan kekat kelunan éh anah Allah éh mokoo' tong leboo' Épesus , ngan éh tigéh dalem urip réh lem Kristus Yésus .
49001002	Jian Allah éh Tamen lu' ngan Tuhan Yésus Kristus , mena' penika Néh ngan pengepawah Néh ngan keh .
49001003	Jian uleu' bara' jian kenin ngan Allah éh Tamen Tuhan lu' Yésus Kristus , uban uleu' murip pemung ngan Kristus , Allah lepah mena' pengejian ngan lu' , palaa' kekat pengejian éh jin seruga .
49001004	Bé' jak tana' iteu' pu'un , Allah pu'un ngevéléé' uleu' tenéh , dokoo' neu' urip lu' lem Kristus , uleu' omok anah Néh , ngan murip ni'ai ngan jian mu'un , bé' pu'un sa'at ineu'-ineu' tong jumen Néh . Uban neu' penika Néh ,
49001005	La'ah naneu' penika Néh , jin bu'un tenéh Allah petenup jalan dokoo' neu' Anak Néh Kristus éh matai tong salib , Iah omok maneu' uleu' anak Néh kepéh . Iah maneu' kenat kivu pengeloo' ngan kemurung kenin Néh tengéé' .
49001006	Jian uleu' mejing Allah uban lu' jam penika Néh éh ja'au mu'un . Bé' éh mena' urip maréng ngan lu' uban pengejian uleu' , bang uban neu' penika Néh awah nah ke' Néh mena' urip maréng ngan lu' , dalem Anak Néh éh kemurung Néh mu'un .
49001007	Uban neu' dahaa' Kristus , uleu' pu'un pelepu , inah éh , penyala' lu' pu'un pega' . Iah maneu' kenat uban ja'au mu'un penika Allah ngan lu' , pelapah ja'au jin éh omok benara' lu' .
49001008	Uban dalem pengejam ngan pengeloo' kenin Néh tengéé' , Iah kivu kenin Néh ,
49001009	ngan kejeraa' uleu' jam tong pengeloo' kenin Néh éh petenup Néh tenéh ngan éh pelim jin kelunan sahau .
49001010	Pengeloo' kenin Néh éh juk neu' Néh , tovoo' avéé' jaka' néh , Iah juk pepemung kekat penyuai Néh dalem Kristus ngan Kristus éh omok pengeja'au néh béé . Kenat péh tong seruga , kenat péh tong kekat éh tong tana' péh .
49001011	Allah ngelayau maneu' ineu'-ineu' éh payoo' kivu pengeloo' kenin Néh . Avéé' Néh ngevéléé' améé' dalem Kristus dokoo' mé' omok anah Néh , kivu pengeloo' kenin Néh éh petenup Néh tenéh jin sahau .
49001012	Uban néh kenat , jian urip améé' éh bu'un-bu'un ngelan tong Kristus , pepoléng pengaren Allah .
49001013	Kenat éh ngan ka'ah kepéh , hun keh menéng ha' tebaraa' éh teneng , inah éh Rengah Jian éh jalan keh alaa' urip maréng , hun keh menéng éh pu'un keh ngelan tong Kristus , uban Allah nelana' ka'ah éh anah nah , inah éh Iah mena' Sahéé' Ni'ai ngan keh éh lepah pejajii' Néh .
49001014	Uban Allah mena' Sahéé' Ni'ai ngan uleu' , inah telana' adang lu' omok alaa' kekat éh pejajii' Néh ngan uleu' éh anah nah , ngan inah kepéh telana' adang Tuhan juk ngelepu uleu' jin kekat kesa'at ngan penyala' lu' . Uban néh kenat jian uleu' mejing Allah éh Matek Maren .
49001015	Uban néh kenat jin bu'un ké' menéng rengah tong pengelan keh tong Tuhan Yésus , ngan penika keh ngan kekat kelunan éh anah Allah ,
49001016	bé' ku' posot , ngelayau ku' sebayang bara' jian kenin ngan Allah . Akeu' mateng ka'ah dalem sebayang ké' ,
49001017	Akeu' menyat Allah , éh Tamen Tuhan Yésus Kristus , inah éh Tamen éh Matek Maren , akeu' menyat éh mena' pengejam jin Sahéé' Ni'ai ngan keh dokoo' keh omok nesen mu'un tong Kristus , ngan kekat éh neu' Néh .
49001018	Akeu' sebayang menyat éh pepekang maten kenin keh dokoo' keh omok nesen tong pengeloo' kenin Néh tovoo' Néh tebai keh rai . Pengeloo' kenin Néh nah bé' éh terah urip lu' hun iteu' awah , bang avéé' vam kepéh . Hun keh nesen éh adang keh nesen kepéh tong kejian pengena' Néh éh pejajii' Néh ngan irah éh anah nah .
49001019	Ngan akeu' keloo' keh jam tong ke ja'au penyukat Tuhan lem uleu' éh ngelan tong Kristus . Penyukat Néh inah pu'un éh pekua' penyukat Néh ,
49001020	jalan iah pebetéé' Kristus jin patai Néh , ngan ngajung Iah saa' na'au' Néh tong seruga .
49001021	Tong sinah Kristus pu'un penyukat bau kekat pengeja'au , kelunan éh pu'un penyukat , kelunan éh majak ngan raja' . Kristus pelapah ja'au penyukat jin la'o séé'-séé' kelunan murip kesioo' jaka' éh juk avéé' kepéh .
49001022	La'ah pu'un Allah mena' kekat-kekat néh béé ra' penyukat Kristus , ngan mena' Kristus ngan sidang ke' Néh pengeja'au néh , ngan pengeja'au kekat ineu'-ineu' péh .
49001023	La'ah sidang nah usah Kristus éh pu'un pepoléng pengejian Kristus , uban Kristus pu'un pesukup kekat ineu'-ineu' péh .
49002001	La'ah hun sahau ka'ah pu'un matai neu' kekat kesa'at ngan penyala' keh .
49002002	Tovoo' inah pu'un keh kivu jalan éh kemalai kelunan éh bé' jam Tuhan . Pu'un keh kivu sohoo' pengeja'au kekat balei' , pengeja'au balei' nah pu'un éh ngamit kelunan éh bé' kivu sohoo' Tuhan pah avéé' hun iteu' .
49002003	La'ah hun sahau uleu' béé péh pu'un barei' inah , pohoo' lu' sa'at awah , pu'un lu' maneu' ineu'-ineu' éh pengeloo' usah ngan kenin lu' , uleu' péh teneng kenukum Allah pekua' kelunan inah .
49002004	Bang pu'un Allah pika lu' mu'un , ja'au mu'un penika Néh , bé' éh omok benara' lu' ,
49002005	uban tovoo' uleu' matai neu' kesa'at lu' , Iah pepurip lu' pemung ngan Kristus , uban neu' penika Néh awah ka'ah pu'un piso jin ukum penyala' .
49002006	Neu' pengelan lu' tong Kristus Yésus , Iah lepah pebetéé' uleu' pemung ngan Néh dokoo' lu' omok pengeja'au pemung ngan Néh tong seruga .
49002007	Pu'un Iah maneu' kenat dokoo' penika Néh ngan lu' dalem Kristus , éh ja'au mu'un , éh bé' omok benara' lu' , pu'un poléng pelinguh .
49002008	Uban naneu' penika Allah awah ka'ah pu'un pelepu jin ukum penyala' , neu' pengelan keh tong Iah . Bé' éh neu' ineu'-ineu' penganeu' keh , bang neu' pengena' Allah ngan keh awah .
49002009	Bé' keh omok ngajung usah keh , uban bé' keh pu'un pelepu jin ukum penyala' neu' ineu'-ineu' éh penganeu' keh .
49002010	Uban uleu' éh senuai Allah , ngan murip petem lem Kristus Yésus , Iah suai lu' kelu' omok murip ngan maneu' kuraa'-kuraa' kereja' éh jian , éh lepah petenup Néh ngan lu' .
49002011	La'ah ka'ah éh tengéé' pohoo' jin pohoo' Yahudi , éh keleko irah uban keh bé' kivu adet sunat , uban irah Yahudi seruh irah pu'un jian uban réh kivu adet inah . Bang pesunat inah éh bara' tong penganeu' réh tong usah réh awah . Jian keh seruh tong urip keh sahau .
49002012	Sahau bé' keh jam Kristus . Ka'ah barei' kelunan éh tejeu' , bé' keh jam ineu'-ineu' tong adet sebayang Yahudi , bé' keh pu'un pemung ngan pohoo' kelunan éh kevéléé' Allah . Bé' keh pu'un lem jajii' Allah ngan irah éh anah nah . Pu'un keh murip tong tana' iteu' , bé' keh pu'un pengelan ngan bé' keh jam Allah . Kenat keh sahau rai .
49002013	Bang hun iteu' kepéh neu' urip keh petem lem Kristus Yésus , ka'ah éh bé' jam Allah sahau rai , hun iteu' neu' dahaa' Kristus ka'ah jam éh , ngan pu'un Iah mihin keh tavin Allah .
49002014	Uban Kristus pu'un mihin tunuk neu' Néh mihin kelunan Yahudi ngan kelunan éh tengéé' pohoo' jah awah , bé' kéh duah arong la'ah . Neu' usah Néh tengéé' Iah nasa' apat éh mihin keh petengéé' kenin ngan bé' omok pepadéé' .
49002015	Neu' pematai Néh , nebet Néh kekat adet lem Surat Musa pemung ngan kekat sohoo' ngan penganeu' Néh , uban neu' adet inah , kelunan Yahudi ngan kelunan éh tengéé' pohoo' pu'un tengéé' kenin . La'ah pu'un éh maneu' kelunan Yahudi ngan kelunan éh tengéé' pohoo' , jah arong éh maréng dalem usah Néh . Neu' Néh maneu' kenat inah Iah mihin keh tunuk .
49002016	Neu' pengematai Néh tong salib , Kristus pu'un kebéé kekat kenin kelunan éh pekeleko , éh maneu' réh bé' omok pepadéé' , naneu' salib Néh , Iah mihin duah arong inah jah kenin awah ngan mihin éh moléé' tavin Allah kepéh .
49002017	La'ah kenat péh Kristus tuai ke' Néh bara' Rengah Jian tong jalan kelunan omok tunuk ngan Allah , kenat péh ka'ah éh tengéé' pohoo' éh juu' jin Allah sahau rai , kenat péh kelunan Yahudi éh pu'un lepah danii' tong Iah .
49002018	Uban neu' Kristus kekat uleu' béé , kelunan Yahudi ngan kelunan éh tengéé' pohoo' péh , omok tavin Tamen lu' neu' Sahéé' éh jah awah .
49002019	Ka'ah éh tengéé' pohoo' jin améé' bé' keh barei' kelunan éh tejeu' éh bé' jam Allah , bang ka'ah péh paléu pekua' pohoo' kelunan éh pu'un lem nihau Néh , pu'un keh pepadéé' ngan Allah éh Tamen lu' béé .
49002020	Ka'ah péh petok réh bau balun éh neu' irah lawah ngan neu' irah nabi , la'ah bateu' éh lihei' néh , inah éh Kristus Yésus mu'un .
49002021	La'ah neu' Kristus , kekat éh lem lamin inah pu'un éh pepetok dalem Tuhan ke' néh omok sukup ngan omok pesuai mu'un ke' néh omok umaa' Allah éh ni'ai .
49002022	La'ah pemung ngan Néh ka'ah péh pu'un petok pemung ngan kekat irah éh jah ke' néh omok jah lamin éh jalan pengokoo' Sahéé' Néh .
49003001	Uban néh kenat akeu' Paulus éh pu'un tong lamin tutup dalem pengeloo' Kristus Yésus uban kereja' ké' belah ka'ah éh tengéé' pohoo' jin améé' .
49003002	Adang ka'ah lepah menéng tong penika Allah ngevéléé' akeu' dokoo' ké' omok maneu' kereja' Néh nolong keh .
49003003	Pu'un Allah pepoléng kenin Néh ngan ké' , éh pelim jin kelunan sahau , bang pu'un éh pepoléng éh hun iteu' kepéh . Pu'un ku' nyurat si'ik tong inah rai ,
49003004	ngan hun keh purung éh , omok keh jam tong kenin Kristus .
49003005	Bé' kelunan sahau jam tong kenin Néh inah , bang hun iteu' neu' Sahéé' Néh pu'un Tuhan pekelenaa' éh ngan kekat lawah Néh ngan irah nabi Tuhan .
49003006	Neu' Rengah Jian éh pelim lem kenin Allah sahau , bang éh pepoléng Néh hun iteu' kepéh , kelunan éh tengéé' pohoo' jin pohoo' Yahudi péh , omok éh alaa' kekat pengejian Allah pemung ngan irah Yahudi . Irah péh barei' jebila' usah Tuhan ngan pu'un dalem jajii' éh pejajii' Allah lem Kristus Yésus .
49003007	Dalem penika Allah Iah ngevéléé' akeu' ngan maneu' akeu' kelunan sohoo' Néh dokoo' ké' perengah Rengah Jian , ngan neu' penyukat Néh pu'un ku' maneu' kekat kereja' Néh inah .
49003008	La'ah na' péh akeu' pelapah si'ik jin kekat irah éh jah éh anah Allah , dalem penika Néh Iah kejeraa' akeu' bara' ngan kelunan éh tengéé' pohoo' tong pengejian Kristus éh pelapah jian jin éh omok benara' lu' .
49003009	La'ah Iah kejeraa' akeu' mihin kekat kelunan jam tong jalan éh petenup Néh tenéh ke' Néh omok kivu pengeloo' kenin Néh . La'ah Allah éh lepah suai kekat ineu'-ineu' , nelim Néh pengeloo' kenin Néh jin kelunan sahau ,
49003010	dokoo' naneu' sidang hun iteu' kekat meliket ngan kekat éh pu'un penyukat tong seruga , omok jam tong pengeloo' kenin Tuhan éh jian mu'un .
49003011	Allah maneu' éh kenat pekua' ngan pengeloo' Néh éh pu'un pelinguh , éh petenup Néh dalem Kristus Yésus éh Tuhan lu' .
49003012	Pemung ngan Kristus ngan naneu' pengelan lu' tong Iah , uleu' omok tavin Allah ngan bé' pu'un medai .
49003013	Uban néh kenat akeu' nyohoo' keh , mai keh putui pengelan uban ké' teneng keta naneu' kereja' ké' belah ka'ah rai , pu'un éh kenat dokoo' mena' pengejian ngan ka'ah .
49003014	La'ah uban néh kenat akeu' ngejekuu' lep ké' tong jumen Tamen ké' ,
49003015	Éh jalan siget-siget tamen tong seruga ngan tong tana' péh alaa' ngaran réh .
49003016	Matek ja'au mu'un pengemaren Allah , uban néh kenat akeu' sebayang menyat éh ngegahang kenin keh neu' penyukat Sahéé' Ni'ai pekua' ke ja'au pengaren Néh éh ja'au nah . Akeu' sebayang kenat dokoo' Kristus omok mokoo' lem kenin keh neu' pengelan keh tong Iah .
49003017	Jian Kristus petem dalem kenin keh , uban keh ngelan tong Néh . Akeu' sebayang dokoo' kekat penganeu' keh ngelakat dilem ngan petem reken lem penika .
49003018	Ngan inah kepéh , dokoo' ka'ah péh pemung ngan kekat kelunan éh anah Allah , omok nesen tong ke ja'au ngan kebit ngan kebau ngan kedilem penika Kristus ngan lu' .
49003019	Kenat akeu' sebayang dokoo' keh omok jam tong penika Allah ngan lu' , dokoo' keh omok sukup ngan penoo' mu'un ngan kekat kejian Allah . La'ah ja'au mu'un penika Néh , bé' lu' omok jam éh béé .
49003020	La'ah ngan Allah éh pu'un penyukat maneu' éh pelapah ja'au jin ineu'-ineu' éh pengenyat lu' ngan éh seneruh lu' , naneu' penyukat Néh éh kereja' dalem uleu' ,
49003021	kekat pengajung anah nah dalem sidang ngan dalem Kristus Yésus kelebéé'-lebéé' néh pah avéé' pelinguh . Amin .
49004001	La'ah kenat péh jalan akeu' éh pu'un tong lamin tutup uban kereja' ké' ngan Tuhan , akeu' nyohoo' keh jian keh murip ngan barék keh pu'un jian ngan teneng pekua' ha' Tuhan ngan keh hun Néh tebai keh tavin Iah sahau rai .
49004002	Jian keh diva' kenin ngan dawai kenin , ngan kebit kenin . Jian keh kebit kenin pika kelunan lem kekat pengelemoo' réh ,
49004003	Ngan mihau mu'un-mu'un dokoo' keh ngelayau pekua' kenin dalem Sahéé' neu' keh murip lem pengepawah Néh .
49004004	Uban usah Kristus jah awah , uleu' béé péh seleket usah Néh inah , jah awah Sahéé' , barei' jah awah pengelan lu' , inah éh , uleu' ngelan omok tai pemung ngan Allah ngan paléu jian , pekua' tenebai Allah ngan keh .
49004005	La'ah jah awah Tuhan , jah awah pengelan éh jalan lu' alaa' urip Néh , jah awah pengebatis ,
49004006	ngan jah awah Allah éh Tamen kekat kelunan , éh pengeja'au kekat lu' béé , éh kereja' pakai uleu' béé , ngan éh pu'un dalem kekat lu' béé .
49004007	Siget-siget usah lu' pu'un pengena' néh ngan lu' dokoo' lu' omok maneu' kereja' néh kivu pekua' pengena' Kristus .
49004008	Barei' ha' lem surat Allah pu'un bara' ka' , Tovoo' Iah mukat tai retek éh matek bau , Iah mihin kekat kelunan éh senopéé' Néh , ngan Iah mena' kuraa'-kuraa' pengena' ngan kelunan .
49004009	Bang iteu' sin tong ha' Néh bara' Iah mukat kebau bu'un-bu'un Iah tuhun tai ra' mu'un avéé' tong jalan patai .
49004010	La'ah Iah éh lepah tuhun , Iah ke' éh lepah mukat pelapah bau kepéh jin langit , dokoo' Iah pengeja'au kekat ineu'-ineu' tong tana' ngan tong langit péh .
49004011	Pu'un Iah mena' kuraa' pengena' ngan kelunan ke' réh omok nolong sidang , Iah ngevéléé' jelua' réh ke' réh omok lawah Néh , jelua' kepéh ke' réh nabi , jelua' kepéh ke' réh perengah Rengah Jian tong Yésus , jelua' kepéh ke' réh gembala mihau sidang , ngan jelua' kepéh ke' réh guru nebaraa' tong sidang .
49004012	Iah maneu' kenat dokoo' nolong kekat kelunan éh anah Allah maneu' kereja' Néh dokoo' sukup avéé' usah Kristus pu'un gahang , inah éh sidang nah .
49004013	Inah jalan uleu' béé jah awah lem pengelan ngan jam tong Anak Allah , avéé' uleu' béé pu'un sukup kenin jam seruh , inah éh avéé' uleu' béé sukup kenin dalem kekat pengejian Kristus .
49004014	Hun lu' pu'un kenat bé' lu' barei' anak éh bé' jam seruh , bé' lu' duah kenin keteu'-ketai barei' lipak , ngan bé' lu' palit neu' kekat kepu , inah éh ha' tebaraa' éh benara' kelunan éh ngelavo' irah éh jah ke' néh petawang réh neu' aken kenin néh éh kenyo .
49004015	Bang jian keh bara' tong kekat éh teneng , neu' kenin keh penoo' ngan penika Tuhan jian uleu' pepit kepéh dokoo' lu' sukup mu'un dalem kekat ineu'-ineu' lem Kristus éh ulun lem sidang .
49004016	Jin Iah kekat éh tong usah petok pemung , ngan pu'un gahang ngan reken neu' siget-siget bukun tulang néh , dokoo' hun siget-siget arong tong usah inah maneu' éh tekep neu' néh , ketem lo'ong usah inah pu'un éh pepit ja'au ngan tai gahang naneu' penika néh .
49004017	Dalem ngaran Tuhan inah éh sohoo' ké' ngan keh . Mai la'ah keh murip barei' kelunan éh bé' ngelan tong Tuhan ,
49004018	Kekat penyeruh ngan penganeu' réh barei' merem awah . Bé' irah nesen ineu'-ineu' tong urip uleu' éh nena' Allah ngan lu' , uban kenin réh pu'un palui ngan mahéng .
49004019	La'ah bé' réh jam menyaa' , irah mihin usah réh maneu' kekat éh sa'at , ngan maneu' kuraa'-kuraa' adet éh bé' tekep , keloo' réh maneu' kenat .
49004020	Bang bé' tekep keh maneu' kenat la'ah , uban keh lepah pekalai tong Kristus .
49004021	Pu'un keh lepah menéng rengah Néh tong pengeteneng éh pu'un dalem Yésus , ngan pu'un keh lepah ngelan ha' tebaraa' nah .
49004022	Uban néh kenat jian keh piso jin gaya' pengurip keh éh sahau , tovoo' kelunan bé' jak ngelan tong Tuhan , uban kekat gaya' pengurip keh inah ngelavo' keh awah .
49004023	Tekep kenin ngan penyeruh keh pu'un maréng kepéh .
49004024	Jian keh murip barei' kelunan éh pu'un urip maréng éh pekua' urip Allah , ngan pepoléng keh pu'un urip maréng inah neu' kekat barék keh pu'un teneng ngan ni'ai .
49004025	Uban néh kenat mai la'ah keh pané kenyo , jian siget-siget usah pané mu'un ngan padéé' néh , uban uleu' béé pu'un pepadéé' dalem Kristus .
49004026	Hun keh merek , mai kejeraa' kemerek keh inah mihin keh maneu' penyala' , ngan mai keh merek pah avéé' dau tahup .
49004027	Mai keh maneu' giwang ngan Sitan .
49004028	Kelunan éh pu'un nekau lepah rai , mai éh nekau kepéh , bang jian éh kereja' dokoo' néh omok tagong usah néh ngan pu'un palaa' kepéh ke' Néh nolong kelunan éh kari mu'un .
49004029	Mai keh sa'at ha' ané , bang jian keh pané tong kekat éh omok ngegahang ngan ngereken kenin kelunan , dokoo' keh omok nolong irah éh menéng ha' keh inah .
49004030	Mai keh petusah Sahéé' Allah éh Sahéé' Ni'ai , uban Sahéé' inah , Iah éh telana' ka'ah anah Allah , uban pu'un jah dau vam , Tuhan juk ngelepu lu' jin usah lu' éh sa'at iteu' kepéh .
49004031	Jian keh bet kekat ha' éh sa'at éh omok punyat kenin kelunan ke' néh merek . Mai keh paneu' ngan mai keh pané ngan luvaa' . Mai keh leko kelunan ngan ngesa'at ngaran réh .
49004032	Bang jian keh dawai kenin , nolong petolong , pika pepika , pekua' Allah dalem Kristus pu'un pika ngan mega' penyala' lu' .
49005001	La'ah uban ka'ah anak Allah éh penika Néh , jian kekat urip keh pu'un jian barei' Iah péh .
49005002	Dalem kekat urip keh jian keh maneu' éh ngan pepika , pekua' Kristus pika uleu' ngan mena' urip Néh ngeliwah lu' . Iah mena' usah Néh penatai réh , ke' Néh ngeliwah lu' , inah jalan éh ngepayoo' kenin Allah , barei' ka'an éh penatai irah sioo' sahau , ke' réh mena' éh ngan Tuhan rai .
49005003	Bang uban ka'ah kelunan éh anah Allah , bé' tekep keh tosok tong nuyang ngan barék éh segit , ngan kelih tong livah , magat juk alaa' mekum , mateng ngaran néh péh bé' tekep , makin péh tai maneu' éh , adang néh bé' omok .
49005004	Kenat péh bé' tekep keh tosok tong ha' éh segit éh mihin kelunan seruh ngan magat tong kekat éh sa'at éh bé' tekep . Bang inah éh tekep , jian keh bara' jian kenin ngan Allah .
49005005	Jian keh jam , bé' pu'un kelunan séé'-séé' péh éh petuyang , ngan éh maneu' barék éh bé' tekep , ngan kelunan éh magat juk alaa' mekum , éh omok tai lem nihau Kristus ngan Allah , uban kelunan éh kelih tong livah juk alaa' mekum , irah inah pekua' barei' kelunan éh pakai butun uban réh ngajung éh kemagat réh inah .
49005006	Mai keh kejeraa' séé'-séé' péh pané ngelavo' keh , uban inah omok pesavéé' kemerek Allah neu' réh bé' tigéh kivu sohoo' Néh .
49005007	Mai keh ngebakéh réh .
49005008	Uban sahau rai ka'ah pu'un tong merem , bang hun iteu' kepéh neu' pengelan keh tong Tuhan , pu'un keh tong rema , jian keh murip barei' kelunan éh pu'un tong rema .
49005009	Uban kelunan éh pu'un tong rema , pinaa' buaa' néh , inah éh kekat éh jian ngan teneng ngan tigéh .
49005010	Jian keh tutui maneu' kekat éh ngepayoo' kenin Tuhan .
49005011	Mai keh ngebakéh kelunan éh maneu' kekat éh bé' tekep éh pu'un tong merem awah . Bang jian keh pepoléng kekat kesa'at réh tong rema .
49005012	Menyaa' lu' tosok tong kekat penganeu' réh éh selem-selem nah .
49005013	Uban hun lu' pepoléng kekat penganeu' réh inah tong rema , boh lu' nesen éh sa'at mu'un .
49005014	Uban ineu'-ineu' éh ta'an lu' tong rema adang néh poléng mu'un . Inah néh benara' ka' , To'ot , o ka'au' éh pegen , ngan betéé' jin pematai Kristus juk ngada tong ke'
49005015	Uban néh kenat seruh keh jian-jian tong kekat pengurip ngan barék keh , mai keh murip barei' kelunan éh bé' jam seruh , bang jian keh barei' kelunan éh jam seruh .
49005016	Jian keh pakai bi'en éh keto ngan keh , maneu' kereja' Tuhan uban tovoo' jaka' iteu' pinaa' kelunan too ke' keto lem kesa'at réh .
49005017	Mai keh barei' gaya' kelunan éh bé' jam seruh , bang jian keh pitah éh pengeloo' Tuhan ngan keh .
49005018	Mai keh mesep baa' éh maneu' keh mavuk , uban jin penganeu' keh kenat , omok éh nasa' urip keh , bang jian keh penoo' neu' Sahéé' Ni'ai .
49005019	Jian keh petebaraa' ha' jin lem Surat Masmur éh omok mihin keh mejing Tuhan , ngan nyanyi dalem Sahéé' , jian keh nyanyi mejing Tuhan lem kenin keh .
49005020	Dalem kekat ineu'-ineu' péh jian keh ngelayau bara' jian kenin ngan Allah éh Tamen lu' , dalem ngaran Tuhan Yésus Kristus .
49005021	Jian keh pata ngerera' , uban keh medai tong Kristus .
49005022	O kekat redo éh pu'un lakei' , jian keh ngerera' tong lakei' keh barei' tong Tuhan .
49005023	Uban irah lakei' pu'un penyukat bau irah redo , pekua' Kristus pu'un penyukat bau sidang , la'ah Kristus Iah éh pepurip sidang éh usah Néh .
49005024	Kenat péh tekep kekat redo éh pu'un lakei' ngerera' tong lakei' néh dalem kekat ineu'-ineu' péh , pekua' barei' sidang ngerera' tong Kristus .
49005025	O kekat lakei' éh pu'un redo , jian keh pika redo keh pekua' Kristus lepah pika sidang ngan mena' usah Néh ngeliwah sidang .
49005026	Iah maneu' kenat ke' Néh mena' sidang Néh ngan Allah , ke' Néh omok ngeni'ai éh neu' ha' tebaraa' Néh ngan neu' baa'
49005027	ke' Néh omok mena' sidang nah ngan Allah dalem kekat pengaren Néh ngan pengeni'ai Néh , ngan bé' pu'un ineu'-ineu' éh kurang ngan sa'at .
49005028	Adang éh tekep kekat lakei' éh pu'un redo pika redo néh pekua' iah pika usah néh tengéé' . La'ah kelunan éh pika redo néh , iah péh pika usah néh .
49005029	Uban bé' pu'un séé'-séé' éh omok leko tong usah néh tengéé' , adang iah petubo ngan mihau usah néh pekua' barei' éh naneu' Kristus tong sidang Néh .
49005030	Uban uleu' béé usah Néh .
49005031	Barei' ha' lem surat Allah , ka' éh , Kenat péh lakei' pokoo' tinen tamen néh ke' néh tai pemung ngan redo néh , inah rawah jah awah kenin , ha' Néh .
49005032	Pu'un jah sin éh jah lem ha' Néh kenat , jian mu'un éh , inah Tuhan bara' tong Kristus tong sidang Néh .
49005033	Bang pu'un éh bara' éh kepéh ngan uleu' , adang éh tekep siget lakei' éh pu'un redo , pika redo néh pekua' iah pika usah néh tengéé' ngan tekep siget redo ngerera' tong lakei' néh .
49006001	O kekat anak , jian keh kivu sohoo' tinen tamen keh dalem Tuhan , uban kenat éh jian .
49006002	Jian ke' ngerera' tong tinen tamen ko' inah éh sohoo' Allah éh bu'un-bu'un pemung ngan jajii' Néh éh bara' ka' :
49006003	dokoo' ko' omok jian ngan kebit urip tong tana' iteu' .
49006004	O kekat tamen tinen , mai keh pekerek anak keh , bang jian keh mihau irah ngan nebaraa' réh tong ha' tebaraa' Tuhan .
49006005	O kekat ripen , jian keh kivu sohoo' pengeja'au keh tong tana' , ngan ngerera' tong réh . Jian keh kivu sohoo' réh ngan kenin keh mu'un , barei' keh pu'un kivu sohoo' Kristus .
49006006	Jian keh ngelayau maneu' kenat , bé' makat hun néh ta'an réh awah dokoo' ngepayoo' kenin réh , bang ngan kekat kenin keh jian keh maneu' pengeloo' Tuhan barei' kelunan éh ripen Kristus .
49006007	Jian keh maneu' kereja' keh ngan jian kenin , barei' keh pu'un maneu' éh ngan Tuhan , ngan bé' makat neu' sohoo' kelunan awah .
49006008	Jian keh nesen , Tuhan mena' oléé' kereja' éh jian éh naneu' siget-siget usah , kenat péh tong kelunan ripen , kenat péh tong irah éh bé' ripen .
49006009	O kekat pengeja'au , barei' inah péh jian keh maneu' kenat ngan irah éh ripen keh , mai keh pané ngan ngedai réh . Jian keh nesen , ka'ah péh ngan irah éh ripen keh péh , ka'ah béé anah Allah éh pu'un tong seruga , ngan bé' Tuhan netah kenin tong kekat kelunan .
49006010	Inah éh pengega' ha' ké' , jian ka'ah gahang dalem Tuhan , neu' penyukat Néh éh ja'au mu'un .
49006011	Jian keh pakai kekat lajam ngan pakai jin Allah , dokoo' keh omok nekedéng ngan pu'un terokon ngelawan kekat aken kenin Sitan .
49006012	Uban bé' uleu' ngelawan kelunan , bang uleu' ngelawan kekat balei' sa'at ngan ungap éh pu'un tong sawang , ngan kekat kerenget balei' , ngan kekat kesa'at éh mihin kelunan tong merem .
49006013	Uban néh kenat jian keh pakai kekat lajam ngan pakai jin Allah , Hun dau éh sa'at nah pu'un , inah éh dau Sitan ngelawan keh mu'un , boh keh omok nekedéng petem nerokon nyakat éh , ngan la'o keh pesakat nah péh , pu'un keto keh nekedéng petem nerokon .
49006014	Uban néh kenat jian keh petenup ngan ngejeret é'éng keh palaa' ha' tebaraa' éh teneng , éh bara' tong Allah ngan pakai kerayung daven , inah éh tigéh kenin ,
49006015	ngan pakai kasut keh , inah éh Rengah Jian éh mihin lu' tunuk ngan Tuhan .
49006016	Jian keh ngelayau ngamit kelevit , inah éh pengelan keh tong Tuhan , inah éh jalan keh omok memata' luten jin belat éh tuai jin iah éh sa'at .
49006017	Jian keh alaa' tupi daven tong ulun keh , inah éh kekat urip Tuhan . La'ah ha' tebaraa' Tuhan inah éh po'é éh nena' Sahéé' Ni'ai ngan keh .
49006018	Pakai kekat inah béé ngan sebayang menyat Tuhan nolong keh . Ngelayau sebayang kivu pengeloo' Sahéé' . Jian keh mavaa' mu'un , mai keh putui pengelan bang jian keh ngelayau sebayang tong kekat kelunan éh anah Allah .
49006019	Kenat péh jian keh sebayang tong akeu' , menyat Tuhan mena' ha' tebaraa' Néh ngan ké' dokoo' ké' omok makang kenin bara' tong Rengah Jian éh bé' jak kejam kelunan sahau rai .
49006020	Uban akeu' éh kevéléé' Tuhan dokoo' ké' lawah Néh tong Rengah Jian , bang hun iteu' akeu' pu'un tong lamin tutup . Bang jian keh sebayang dokoo' ké' omok bara' tong Rengah Jian inah ngan makang kenin , pekua' éh tekep ke' ké' bara' éh .
49006021	La'ah Tikhikus éh padéé' lu' éh penika lu' , éh tigéh dalem kereja' néh ngan Tuhan , iah omok bara' kekat rengah ké' ngan keh da' , dokoo' keh omok jam kineu' pengokoo' ké' siteu' .
49006022	Inah akeu' nyohoo' iah tai tavin keh , dokoo' néh omok bara' rengah mé' ngan keh ngan ngegahang kenin keh .
49006023	La'ah jian Allah éh Tamen lu' , ngan Tuhan Yésus Kristus , mena' pengepawah Néh ngan penika Néh ngan kekat padéé' mé' éh ngelan tong Tuhan .
49006024	Jian penika Allah pu'un pemung ngan kekat kelunan éh pika Tuhan Yésus Kristus neu' penika Néh éh bé' omok béé .
50001001	Amo Paulus ngan Timotius éh kelunan sohoo' Kristus Yésus , amo maneu' surat iteu' ngan kekat kelunan éh anah Allah éh mokoo' tong tana' Pilipi éh ngelan tong Kristus Yésus , pemung ngan kekat pengeja'au ngan irah éh jah péh éh nolong tong sidang .
50001002	Jian Allah éh Tamen lu' , ngan Tuhan Yésus Kristus , mena' penika Néh ngan pengepawah Néh ngan keh .
50001003	La'ah siget koléé' akeu' seruh tong ka'ah , ngelayau akeu' bara' jian kenin ngan Allah .
50001004	Kenat péh siget koléé' hun ké' sebayang tong ka'ah pu'un ku' sebayang ngan jian kenin .
50001005	Pu'un ku' seruh tong kekat jalan keh nolong ku' perengah Rengah Jian , jin bu'un keh pu'un menéng rengah iteu' rai , pah avéé' hun iteu' péh .
50001006	La'ah akeu' jam Allah éh ngusii' kenin keh bu'un , adang Néh juk ngusii' kenin keh kepéh pah avéé' keh pu'un sukup ngan jian mu'un tong Dau Yésus Kristus pu'un tuai kepéh .
50001007	Akeu' murung keh ngan nesen keh lem kenin ké' . Ka'ah béé pu'un nolong ku' lem kereja' ké' ngan Allah , jin ké' bé' jak tai lamin tutup ngan ké' nyakat tong kelunan éh juk kebéé Rengah Jian iteu' , pah avéé' ké' pu'un lem lamin tutup nah péh .
50001008	Allah éh jam akeu' pané mu'un hun ké' bara' akeu' pika keh ngan tawai keh neu' penika Kristus Yésus .
50001009	Akeu' sebayang dokoo' penika keh ngan Allah ngan kelunan omok pepit , pemung ngan pengejam keh tong kekat éh teneng , pah avéé' keh jam seruh mu'un ,
50001010	dokoo' keh omok jam ngelayau ngevéléé' kekat éh jian . Boh ka'ah pu'un ni'ai , bé' pu'un ineu'-ineu' éh omok pesala' keh tong Dau Kristus pu'un tuai kepéh .
50001011	Akeu' keloo' kekat urip ngan barék keh pu'un jian neu' penyukat Yésus Kristus lem kenin keh , dokoo' keh omok peparen ngan mejing Allah .
50001012	O kekat padéé' ké' , akeu' keloo' ka'ah jam tong kekat penusah éh teneng tong akeu' , penusah inah mukap jalan kepéh tong Rengah Jian .
50001013	Uban neu' penusah ké' iteu' , pinaa' seradu tong lamin Raja' ngan kekat irah éh jah péh siteu' , irah béé jam akeu' pu'un dalem lamin tutup uban ké' kivu Kristus .
50001014	La'ah neu' ké' pu'un tong lamin tutup , pinaa' padéé' lu' dalem Tuhan pu'un éh gahang kepéh lem pengelan réh tong Tuhan , avéé' irah makang kenin bara' ha' Allah ngan bé' medai .
50001015	Pu'un jelua' réh perengah Kristus uban réh leko tong akeu' ngan nyelepéé' kenin , bang jelua' réh kepéh , pu'un réh perengah éh ngan jian kenin .
50001016	Irah maneu' kenat uban réh pika akeu' uban kejam réh akeu' pu'un siteu' dokoo' ké' nyakat kelunan éh juk kebéé Rengah Jian .
50001017	Irah éh jah nah bé' réh perengah Kristus uban réh juk mihin kelunan ngelan Iah mu'un , bang irah seruh hun réh perengah Iah kenat , inah jalan réh omok petusah kenin ké' kepéh uban akeu' pu'un tong lamin tutup iteu' .
50001018	Bang na' péh kenat , bé' akeu' sa'at kenin , murung kenin ké' , sokoh néh kelunan pu'un bara' tong Kristus . Kenat péh hun irah bara' éh ngan teneng kenin , kenat péh hun néh bé' teneng kenin , sokoh néh réh bara' tong Kristus , boh ku' murung kenin .
50001019	Uban akeu' jam neu' ha' sebayang keh ngan neu' Sahéé' Yésus Kristus pu'un nolong akeu' , adang akeu' omok pelepu jin lamin tutup iteu' kepéh .
50001020	Uban kenin ké' mu'un , akeu' ngelan mai akeu' maneu' ineu'-ineu' éh omok mihin akeu' menyaa' , bang siget-siget koléé' , makin péh hun iteu' hun ké' pu'un tong lamin tutup , jian akeu' makang kenin dalem kekat urip ké' , dokoo' ké' omok pesavéé' kenajung ngan Kristus , kenat péh hun ké' murip , kenat péh hun ké' matai péh .
50001021	Uban urip ké' , inah éh Kristus . Uban néh kenat hun ké' matai , inah éh pelapah jian .
50001022	Bang hun néh neu' ké' murip boh akeu' omok maneu' jah kereja' ngan Tuhan kepéh , hun néh kenat bé' akeu' jam éh mah éh tekep ké' ngevéléé' .
50001023	Uban duah kenin ké' , jah kenin ké' juk piso jin usah ké' iteu' tai pemung ngan Kristus , uban inah éh pelapah jian .
50001024	Bang uban ka'ah , inah éh pelapah jian hun ké' omok murip keto .
50001025	Adang éh kenat , uban néh kenat bé' akeu' matai , adang akeu' omok murip ngan mokoo' ngan ka'ah , dokoo' ka'ah omok pepit kepéh dalem pengelan keh ngan kemurung keh tong Tuhan .
50001026	Hun néh kenat hun akeu' pu'un pemung ngan ka'ah kepéh , boh keh omok murung tong urip keh dalem Kristus Yésus .
50001027	La'ah jian kekat urip keh pu'un pekua' éh tekep tong Rengah Jian Kristus , dokoo' hun ké' pu'un tai ngan ka'ah , kenat péh hun ké' bé' omok tai péh , omok akeu' menéng rengah ka'ah pu'un nekedéng petem ngan pekua' kenin ngelawan ineu'-ineu' éh juk nyopéé' pengelan kelunan tong Rengah Jian iteu' .
50001028	Mai keh medai ayau keh , jian keh ngelayau makang kenin , hun néh kenat inah éh pepoléng éh ngan réh irah juk sopéé' awah ngan ka'ah omok menang uban Allah éh mihin lu' menang .
50001029	Jian keh murung kenin uban neu' penika Kristus Iah mihin keh ngelan tong Iah , bang bé' makat ngelan kenat awah , bang inah kepéh Iah mihin keh jam keta pemung ngan Néh .
50001030	Hun iteu' ka'ah omok ngelawan pemung ngan ké' tong kekat éh kelawan ké' rai , ngan éh kelawan ké' pah avéé' hun iteu' pekua' éh nenéng keh nah .
50002001	Hun néh lem urip keh lem Kristus penika Néh pu'un penyukat maneu' keh pekua' kenin , ngan hun keh pu'un alaa' Sahéé' Ni'ai ngan hun néh urip keh inah mihin keh pepika ngan petolong , hun néh pu'un éh kenat mu'un ,
50002002	jian keh pesukup kemurung kenin ké' neu' keh pu'un pekua' kenin ngan pepika ngan pekua' penyeruh .
50002003	Mai keh maneu' ineu'-ineu' uban keh juk ngepayoo' kenin keh tengéé' , ngan uban keh juk ngajung usah keh tengéé' , bang jian keh diva' kenin ngan ngerera' belah ka'ah ke' , mai keh bau kenin ngan seruh usah ko' pelapah jian jin irah éh jah .
50002004	Mai keh seruh tong jah penganeu' ko' awah , bang jian keh seruh tong penganeu' irah éh jah kepéh .
50002005	Jian keh pu'un kenin pekua' kenin Kristus Yésus .
50002006	Na' péh Iah pekua' Allah , bé' Iah juk ngajung usah Néh tengéé' pelapah jin Allah .
50002007	Bang neu' pengeloo' kenin Néh tengéé' , pu'un Éh pokoo' kekat pengaren Néh , ngan paléu pekua' kelunan ripen awah . Pu'un éh paléu kelunan awah , ngan Iah tuai pekua' layan kelunan .
50002008	Diva' kenin Néh , ngelayau Iah kivu sohoo' Tamen Néh , pah avéé' néh matai tong kayeu' salib .
50002009	Uban néh kenat inah Allah ngajung Iah bau mu'un ngan mena' ngaran Néh bau kekat ngaran .
50002010	Dokoo' neu' ngaran Yésus , siget-siget kelunan pu'un ngejekuu' lep ngan seva' éh , kenat péh kekat éh tong seruga , ngan éh tong tana' péh , ngan éh ra' tana' péh .
50002011	Ngan kekat néh béé bara' Yésus Kristus Iah éh pengeja'au . Neu' ha' réh kenat pu'un réh peparen Allah éh Tamen .
50002012	O kekat bakéh ké' éh penika ké' , hun néh kenat barei' keh ngelayau kivu sohoo' ké' hun ké' pu'un pemung ngan keh rai , na' péh ku' juu' jin ka'ah , tekep keh kivu éh kepéh . Jian keh murip barei' kelunan éh lepah alaa' urip maréng , éh medai ngan leko tong kekat kesa'at .
50002013	Uban Allah éh kereja' dalem kenin ka'ah , avéé' ka'ah keloo' maneu' ngan pu'un maneu' kekat-kekat éh pengeloo' Néh .
50002014	Ineu'-ineu' naneu' keh , jian keh maneu' éh ngan jian kenin , mai pané selim ngan pekisaa' ,
50002015	dokoo' ka'ah pu'un teneng ngan jian tong jumen kelunan éh jah , murip pekua' barei' kelunan éh anak Allah belah kelunan éh sa'at éh penyala' . Barei' kenyuhai perema tong langit kenat péh tekep ka'ah barei' rema belah irah kepéh .
50002016	Jian keh bara' ha' tebaraa' ngan réh éh omok purip réh . Hun keh maneu' kenat boh ku' pu'un jalan ké' ngajung tong Dau Kristus tuai kepéh , uban kenat éh pepoléng kekat kereja' ngan kemutau ké' bé' éh tuyah-tuyah awah .
50002017	Barang irah mematai ku' ngan dahaa' ké' pega' barei' dahaa' ka'an éh pengena' kelunan ngan Allah , barei' telana' tong pengelan keh tong Kristus . Hun ké' pu'un matai kenat , murung kenin ké' ngan akeu' keloo' ka'ah kepéh pu'un kemurung ké' inah .
50002018	La'ah jian ka'ah murung kenin ngan maneu' akeu' kepéh pekua' ka'ah pu'un murung nah .
50002019	Akeu' ngelan Tuhan Yésus mukap jalan ké' omok nyohoo' Timotius laho tai ngan ka'ah , dokoo' ké' omok jian kenin hun ké' menéng rengah ka'ah kepéh .
50002020	Uban iah awah éh pekua' kenin ngan ké' éh pika ka'ah mu'un .
50002021	Kekat irah éh jah seruh tong kereja' réh awah , bé' réh seruh tong kereja' Yésus Kristus .
50002022	Ka'ah jam Timotius pu'un tigéh mu'un , iah éh seleket anak ké' , amo pekua' perengah Rengah Jian .
50002023	Akeu' ngelan ku' omok nyohoo' Timotius kangai laho , inah éh hun ké' jam ineu' éh juk neu' réh tong akeu' .
50002024	Akeu' ngelan tong Tuhan usah ké' tengéé' péh omok laho tuai ngan keh .
50002025	Bang akeu' seruh tekep ku' nyohoo' padéé' lu' Epaproditus tai tavin keh , iah éh bakéh ké' dalem kereja' Tuhan , gahang mu'un amo kereja' ngelawan kekat kesa'at , ngan iah éh senohoo' keh tai nolong akeu' .
50002026	Gahang kenin néh juk jam ka'ah kepéh , bahat kenin néh uban ka'ah menéng rengah néh pu'un sakit rai .
50002027	Sakit mu'un éh hun irai , danii' éh juk matai , bang Allah pika éh , bé' makat pika iah awah , bang Iah pika akeu' péh , dokoo' mai akeu' pepit besau kepéh .
50002028	Uban néh kenat gahang kenin ké' juk nyohoo' iah tai tavin keh , dokoo' ka'ah omok murung kenin , boh ku' omok ma'o besau .
50002029	Jian keh alaa' iah ngan murung kenin pekua' jah padéé' dalem Tuhan . Jian keh sepah kelunan éh barei' iah ,
50002030	uban neu' kereja' néh ngan Kristus , inah iah danii' juk matai rai , dokoo' néh nolong akeu' tong jalan ka'ah bé' omok nolong rai .
50003001	O kekat padéé' ké' , tong pengega' ha' ké' , inah akeu' bara' , jian ka'ah murung kenin dalem Tuhan . La'ah bé' akeu' menyaa' nyurat kepéh éh lepah senurat ké' rai , uban inah éh jalan keh omok jam seruh .
50003002	Mavaa' usah keh jin kekat kelunan éh maneu' sa'at , barei' aseu' awah réh , gahang mu'un réh nyohoo' kelunan pesunat ,
50003003	bang uleu' éh pu'un pesunat éh teneng , uban uleu' seva' Allah naneu' Sahéé' Néh ngan murung naneu' urip lu' lem Kristus Yésus , bé' uleu' ngelan tong ineu'-ineu' éh omok neu' kelunan .
50003004	Bé' makat uban néh bé' pu'un ineu'-ineu' kenat éh omok kenelan ké' , adang éh pu'un . Hun kelunan seruh neu' kekat penganeu' réh inah éh omok mihin réh jian tong jumen Tuhan , makin péh tong akeu' , omok akeu' jian uban pinaa' penganeu' éh lepah naneu' ké' .
50003005	Pu'un réh pesunat akeu' ayah dau la'o lohoo' ké' . La'ah pohoo' ké' inah éh pohoo' Yahudi , ngan akeu' pu'un jin betah Benyamin , Oo' mu'un , akeu' éh pohoo' Yahudi mu'un . Hun lepah rai pu'un ku' kivu kekat sebayang irah Yahudi , ngan pu'un ku' kivu adet Parisi ,
50003006	avéé' ké' pu'un peketa sidang Tuhan . Hun kelunan omok teneng kenin tong jumen Tuhan neu' réh kivu sohoo' lem Surat Musa , akeu' éh pu'un kivu kekat néh béé .
50003007	Bang tong kekat éh benara' ké' pu'un gunah bu'un rai , hun iteu' kepéh akeu' bara' éh pekua' moo' awah neu' pengelan ké' tong Kristus .
50003008	Bé' makat kekat inah awah , bang kekat ineu'-ineu' péh kepéh akeu' bara' éh pekua' moo' awah hun ké' pepata éh tong kekat éh jian , inah éh tong pengejam ké' tong Kristus Yésus éh pengeja'au ké' . Uban neu' pengelan ké' tong Kristus , akeu' lepah bet kekat inah , kekat inah seleket moo' awah éh tong jumen ké' , dokoo' ké' omok alaa' Kristus anah ké' mu'un ,
50003009	ngan pu'un petem dalem Iah . Bé' éh neu' pengeteneng ké' uban ké' pu'un kivu kekat sohoo' lem Surat Musa , bang pengeteneng éh pu'un neu' pengelan ké' tong Kristus , inah éh pengeteneng éh jin Allah éh pu'un neu' pengelan .
50003010	Jah awah kenin ké' , akeu' juk jam Kristus ngan juk jam tong penyukat Néh dalem pengebetéé' Néh jin patai Néh ngan juk pemung ngan Néh dalem pengeketa Néh , ngan pu'un barei' Iah dalem pengematai Néh ,
50003011	dokoo' ké' omok betéé' jin patai ké' alaa' urip maréng .
50003012	Bé' jak akeu' jam éh kenat , bé' jak akeu' pu'un sukup mu'un , bang akeu' juk lakau mu'un pah avéé' ké' pu'un jian mu'un , barei' éh seneruh Kristus Yésus hun néh purip ku' bu'un rai .
50003013	O kekat padéé' ké' , na' péh akeu' lepah peleka , bé' akeu' seruh akeu' lepah avéé' tong néh tenéh , bang jah awah éh neu' ké' , akeu' juk ngelepan tong kekat pengelakau ké' lepah , ngan lakau mu'un dokoo' ké' omok avéé' tong éh juk tenavin ké' inah .
50003014	Akeu' nekedeu' mu'un barei' irah lem petakéé' dokoo' ké' omok alaa' pengena' néh , inah éh , tong Allah tebai ku' dalem Kristus Yésus , dokoo' ké' omok alaa' urip maréng pemung ngan Néh tong seruga .
50003015	Uban néh kenat kelunan éh jam seruh ngan éh sukup mu'un , jian iah pu'un kenin pekua' barei' iteu' . Hun pu'un séé'-séé' éh tengéé' kenin jin inah , Allah omok pekelenaa' éh ngan réh .
50003016	Bang jian uleu' béé lakau kivu Tuhan lem kekat éh kenivu lu' rai .
50003017	O kekat padéé' ké' , jian ka'ah kivu uban ké' . Pu'un mé' lepah bara' jalan ngan ka'ah , jian keh kivu kelunan éh kivu barék éh teneng inah .
50003018	Pinaa' koléé' ké' bara' éh ngan keh tenéh , ngan hun iteu' kepéh akeu' bara' éh ngan baa' maten ké' musit mu'un , pu'un jelua' kelunan neu' barék néh éh sa'at , inah éh maneu' réh ayau Kristus éh matai tong kayeu' salib .
50003019	Kelunan éh kenat adang réh pu'un tai tong luten meraka , uban pengeja'au réh inah éh kekat pengagat éh sa'at lem usah réh . Bau kenin réh tong kekat éh tekep réh menyaa' , ngan irah seruh tong kekat éh pu'un jin tana' iteu' awah .
50003020	Bang tana' ngan baa' uleu' pu'un éh tong seruga , jin sinah uleu' mena Tuhan Yésus Kristus tuai kepéh , éh juk purip lu' .
50003021	La'ah usah uleu' éh lemoo' ngan omok matai iteu' , omok éh paléu pekua' usah Nah éh maren , naneu' penyukat Néh éh jalan Néh juk mihin ineu'-ineu' lem nihau Néh .
50004001	O kekat padéé' ké' éh penika ké' ngan éh tenawai ké' , tong ka'ah iteu' akeu' murung kenin , jian kenin ké' seruh tong keh . O kekat padéé' uban néh kenat tong kekat jalan iteu' jian ka'ah nekedéng petem dalem Tuhan .
50004002	O Euodia ngan Sintikhe , akeu' nyohoo' kawah pekua' kenin barei' kelunan éh pepadéé' dalem Tuhan .
50004003	La'ah Sinsigus éh bakéh ké' mu'un , jian ke' petena' rawah redo inah dokoo' roh jam pekua' kenin kepéh , uban lepah rai gahang mu'un rawah kereja' dokoo' perengah Rengah Jian , pemung ngan Kelemen ngan kekat bakéh ké' éh jah kepéh , ngaran réh pu'un éh senurat Tuhan lem surat ngaran irah éh pu'un urip maréng .
50004004	Jian ka'ah ngelayau murung kenin dalem Tuhan , jah koléé' kepéh akeu' bara' , jian ka'ah murung kenin .
50004005	Jian ka'ah dawai kenin ngan kekat kelunan béé . Tuhan pu'un danii' juk tuai kepéh .
50004006	Mai ka'ah besau kenin seruh tong ineu'-ineu' , bang dalem kekat néh béé jian keh sebayang bara' éh ngan Allah . Siget koléé' keh menyat jin Iah , jian keh menyat ngan bara' jian kenin ngan Néh kepéh .
50004007	La'ah pengepawah éh jin Allah , éh tengéé' mu'un jin kekat ineu'-ineu' éh omok kejam kelunan , omok éh mihau kenin keh ngan penyeruh keh dalem Kristus Yésus .
50004008	O kekat padéé' ké' , tong pengega' ha' ké' , jian keh ngelayau seruh tong kekat-kekat éh teneng ngan éh tekep kenajung kelunan , inah éh , tong kekat éh teneng ngan jian , éh tekep naneu' kelunan . Jian keh seruh tong kekat éh ni'ai , tong kekat éh mihin keh jam pika , ngan éh omok kenajung lu' .
50004009	La'ah tong kekat éh lepah pekalai keh ngan kekat éh nenéng keh , ngan éh ta'an keh tong akeu' nah , jian keh maneu' éh pekua' éh naneu' ke' nah kepéh . La'ah jian Tuhan Allah éh mena' Pengepawah Néh ngan uleu' pu'un pemung ngan ka'ah .
50004010	Murung kenin ké' dalem Tuhan , uban hun iteu' kepéh , na' péh éh pu'un lebéé' , inah ka'ah pu'un gusii' kenin seruh nolong akeu' kepéh . Na' péh akeu' pané kenat , bé' éh uban keh bé' seruh tong akeu' , bang uban ieng ke' jalan keh maneu' éh .
50004011	Bé' akeu' pané kenat uban ké' pu'un kurang , uban hun néh kineu'-kineu' péh jalan ké' , jian kenin ké' kenat .
50004012	Jelua' koléé' akeu' jam kurang mu'un , ngan jelua' koléé' pu'un éh sukup mutaa' mu'un . Bang dalem kekat néh béé , akeu' jian kenin , kenat péh hun ké' beso , kenat péh hun ké' la'au' , kenat péh hun ké' pu'un mutaa' , ngan kenat péh hun ké' pu'un kurang .
50004013	Tong kekat éh benara' ké' iteu' omok akeu' kenat naneu' penyukat Kristus éh ngegahang akeu' .
50004014	Bang ka'ah pu'un jian uban keh lepah nolong akeu' dalem penusah ké' .
50004015	La'ah ka'ah éh mokoo' tong Pilipi jam , hun ké' tai jin tana' Makedonia éh bu'un ké' tai Perengah Rengah Jian lepah rai , sidang ka'ah awah éh pu'un nolong akeu' .
50004016	Uban hun ké' tong Tesalonika rai , bé' éh jah koléé' awah keh pekateu' pengena' ngan ké' nolong akeu' dalem pengekurang ké' .
50004017	Bé' akeu' pitah pengena' jin kelunan makat , bang éh penitah ké' ngan éh keneloo' ké' ka'ah pepit dalem kekat éh jian , inah éh pepit pengejian Tuhan lem kenin keh kepéh .
50004018	Akeu' bara' jian kenin uban kekat pengena' keh iteu' , pinaa' mu'un éh . Bé' akeu' pu'un kurang ineu'-ineu' péh , uban akeu' lepah alaa' kekat pengena' keh éh nihin Epaproditus rai . Kekat néh béé barei' kapon éh jian ba'oo' éh notong kelunan ngan Allah , jah pengena' éh ngepayoo' kenin Néh éh pengeloo' Néh .
50004019	La'ah Allah éh kenelan ké' omok Éh pesukup kekat pengekurang keh kivu pengekaya' Néh dalem Kristus Yésus .
50004020	La'ah jian kekat kenajung pu'un ngan Allah éh Tamen uleu' , avéé' kelebéé'-lebéé' néh . Amin .
50004021	Akeu' bara' tabi' ngan kekat kelunan éh anah Kristus Yésus . Kenat péh kekat padéé' keh dalem Tuhan éh pemung ngan ké' siteu' , bara' tabi' ngan keh .
50004022	Kenat péh kekat kelunan éh anah Tuhan siteu' bara' tabi' , makin péh irah tong lamin raja' , irah péh bara' tabi' ngan keh .
50004023	Jian penika Tuhan Yésus Kristus pu'un pemung ngan keh .
51001001	Akeu' Paulus lem pengeloo' Allah éh lawah Kristus Yésus , ngan padéé' lu' Timotius amo éh maneu' surat iteu'
51001002	ngan kekat kelunan éh anah Tuhan éh pu'un tong leboo' Kolosé , inah éh ngan kekat padéé' mé' éh tigéh éh ngelan tong Kristus . Jian Allah éh Tamen lu' mena' penika Néh ngan pengepawah Néh ngan keh .
51001003	La'ah hun mé' sebayang tong ka'ah ngelayau mé' bara' jian kenin ngan Allah éh Tamen lu' Tuhan Yésus Kristus .
51001004	Uban pu'un mé' menéng rengah tong pengelan keh tong Kristus Yésus ngan tong penika keh ngan kekat kelunan éh anah Tuhan .
51001005	La'ah hun keh menéng tong tebaraa' éh teneng , Rengah Jian éh benara' mé' ngan keh rai , pu'un keh menéng tong jalan Tuhan juk mena' urip éh pelinguh ngan keh . La'ah pengelan keh tong Tuhan ngan penika keh , pu'un éh kenat uban keh ngelan Tuhan juk mena' urip pelinguh ngan keh éh petenup Néh ngan keh tong seruga .
51001006	La'ah Rengah Jian inah pu'un éh mihin kuraa'-kuraa' kelunan jian kenin ngan pu'un éh avéé' tong kuraa'-kuraa' kelunan pah tipo tana' , barei' éh pu'un belah ka'ah jin dau bu'un keh menéng tong penika Allah ngan nesen éh lem kenin keh kepéh .
51001007	Pu'un keh menéng Rengah Jian inah jin bakéh mé' Epapras . Iah jah bakéh mé' éh pekua' ketigéh améé' kereja' ngan Kristus .
51001008	Pu'un iah bara' ngan améé' tong penika keh éh neu' Sahéé' .
51001009	Uban néh kenat améé' ngelayau sebayang tong ka'ah . Pu'un mé' sebayang kenat jin bu'un mé' menéng rengah keh . Améé' menyat Tuhan nolong keh dokoo' keh omok jam mu'un tong pengeloo' Néh ngan jam seruh ngan nesen mu'un uban Sahéé' Tuhan pekelenaa' pengeloo' Néh ngan keh .
51001010	Boh keh omok murip barei' Tuhan keloo' keh murip , ngan ngelayau ngepayoo' kenin Néh . Pinaa' buaa' keh kepéh éh neu' kuraa'-kuraa' kereja' keh éh jian , ngan pu'un keh pepit dalem pengejam keh tong Allah .
51001011	Jian ka'ah gahang neu' kekat pengegahang Néh éh jin penyukat Néh éh ja'au mu'un , dokoo' keh omok ngeretep ngan kebit kenin tong ineu'-ineu' éh teneng tong ka'ah .
51001012	La'ah jian uleu' bara' jian kenin ngan murung kenin ngan Tamen lu' , uban pu'un Iah peteneng kenin lu' , dokoo' lu' omok alaa' kekat pengejian éh petenup Néh ngan kekat kelunan éh anah Néh tong retek éh rema .
51001013	Uban pu'un Iah ngelepu lu' jin kekat penyukat éh tong merem , ngan pepiso lu' tai lem nihau Anak éh kemurung Néh ,
51001014	éh ngelepu lu' jin kamit Sitan ngan éh mega' penyala' lu' .
51001015	Kristus Iah pekua' ngan Allah éh bé' omok ta'an kelunan palaa' maten usah néh . Kristus nah Anak Allah éh jah awah éh kemurung Néh , kepéh Iah pelapah jian jin kekat éh pu'un senuai Néh .
51001016	Uban dalem Iah Allah suai kekat ineu'-ineu' éh tong langit ngan éh tong tana' , éh poléng ngan éh bé' poléng , kenat péh kekat meliket ngan ineu'-ineu' kepéh éh pu'un penyukat . La'ah Allah suai kekat tana' ngan langit neu' Anak Néh , dokoo' kekat penyuai Néh inah ngajung Kristus .
51001017	La'ah Kristus Anak Néh inah pu'un éh tenéh hun kekat ineu'-ineu' bé' jak pu'un , ngan neu' penyukat Néh kekat ineu'-ineu' pu'un petem reken .
51001018	La'ah Kristus éh Anak Néh pengeja'au usah , inah éh sidang , Iah éh pungun urip sidang Néh . Kenat kepéh Iah éh tenah netéé' Allah jin patai Néh dokoo' Iah omok pu'un penyukat bau ineu'-ineu' péh .
51001019	Uban lem pengeloo' Allah , Anak Néh nah pu'un pekua' mu'un ngan Allah éh sukup lem kekat pengejian ngan pengemaren Néh .
51001020	Kenat péh neu' Anak Néh Allah maneu' jah pemekat kenin dokoo' Néh mihin kekat-kekat penyuai Néh moléé' tavin Tuhan ngan petunuk réh neu' dahaa' Anak Néh éh matai tong kayeu' salib . Kenat péh jalan Néh mihin kekat éh tong tana' ngan éh tong langit péh moléé' tavin Iah kepéh .
51001021	La'ah hun sahau rai ka'ah juu' jin Allah , la'ah inah éh maneu' keh ayau Néh neu' kekat penganeu' ngan penyeruh keh éh sa'at .
51001022	Bang hun iteu' neu' Anak Néh matai , Tuhan pu'un maneu' keh bakéh Néh kepéh , dokoo' Néh mihin keh tai tong jumen Néh mu'un , ngan ni'ai ngan teneng kenin , bé' pu'un sa'at ineu'-ineu' péh .
51001023	Bang jian keh tigéh ngan reken mu'un lem pengelan keh , mai keh kejeraa' ineu'-ineu' ngusii' ngan mega' keh jin pengelan keh tong Rengah Jian éh lepah nenéng keh . La'ah uban Rengah Jian iteu' akeu' Paulus pu'un maneu' kereja' ngan Tuhan , ngan Rengah Jian iteu' benara' kelunan ngan kekat irah pah tipo tana' .
51001024	Hun iteu' murung akeu' dalem kekat pengeketa ké' , uban kereja' ké' ngan keh , uban ké' jam pengeketa ké' inah , inah maneu' akeu' omok pemung ngan Kristus lem pengeketa Néh , uban sidang Néh .
51001025	La'ah akeu' éh kevéléé' Allah dokoo' ké' nolong sidang Néh Iah nyohoo' ku' maneu' kereja' iteu' dokoo' nolong ka'ah . Kereja' ké' iteu' , inah éh dokoo' ké' bara' rengah Néh .
51001026	Uban jin sahau nah pu'un jah jalan éh juk neu' Allah bang pelim éh tong kelunan sahau nah . Bang hun iteu' kepéh Tuhan pepoléng éh ngan irah éh anah Nah kepéh .
51001027	La'ah jian mu'un éh kivu pengeloo' Néh pu'un Éh petenup éh ngan kekat arong kelunan , bé' makat ngan pohoo' Yahudi awah . Éh pelim jin irah sahau , inah éh Kristus pu'un dalem ka'ah ngan hun Néh pu'un dalem keh kenat adang kelunan ngelan keh pu'un pemung ngan Allah lem kekat pengaren Néh .
51001028	Uban néh kenat inah éh mihin améé' bara' Kristus ngan kekat kelunan . Améé' nebaraa' ngan petena' réh béé ngan kekat pengejam kenin mé' , dokoo' mé' omok mihin siget-siget usah réh tong jumen Tuhan barei' kelunan éh sukup mu'un kenin dalem Kristus .
51001029	Uban néh kenat inah akeu' kereja' muruh ngan kekat pengegahang Kristus éh pu'un dalem akeu' .
51002001	La'ah muruh mu'un ku' kereja' nolong ka'ah , kenat péh dokoo' ké' nolong irah tong Laodikia ngan kekat irah éh jah éh bé' jak jam akeu' péh .
51002002	Pu'un ku' kereja' kenat dokoo' keh omok gahang kenin ngan pekua' kenin jah awah neu' penika keh ngan Allah . La'ah dokoo' keh omok jam mu'un tong Kristus ngan kekat kenin ngan pengejam keh , ngan jam tong pengeloo' kenin Allah éh pelim sahau rai bang hun iteu' pu'un éh pepoléng éh kepéh , inah éh Kristus .
51002003	Uban kekat pengejam ngan penesen éh ja'au mu'un , pu'un éh lem Kristus .
51002004	Akeu' bara' kenat dai séé'-séé' péh petawang keh neu' néh pané menat-menat kenin keh .
51002005	Uban na' péh usah ké' bé' pu'un ngan keh , bang dalem kenin ké' akeu' pu'un ngan keh ngan murung kenin ké' hun ké' jam keh petem pekua' kenin lem pengelan keh tong Kristus .
51002006	La'ah uban ka'ah pu'un alaa' Kristus Yésus Tuhan keh , jian keh murip ngan jian barék pemung ngan Néh .
51002007	Jian keh pu'un reken mu'un dalem Iah barei' lakat éh masek dilem mu'un lem tana' . Jian keh mejek lihei' keh tong Kristus , dokoo' keh pelapah gahang kepéh ngan reken mu'un dalem pengelan keh , barei' ha' réh ngan keh rai . Jian keh murung kenin ngan ngelayau jam seruh tong kekat pengena' ngan pengasi Tuhan ngan keh , ngan bara' jian kenin ngan Néh kepéh .
51002008	Mavaa' keh jian-jian dai kelunan mejeu keh neu' kuraa'-kuraa' arong ha' tebaraa' éh sala' , éh kenyo ngan ngelavo' keh awah . Tebaraa' inah bé' éh jin Kristus bang jin kenin kelunan awah kenat péh tebaraa' inah jin pengejam utek néh awah , bé' éh jin penyukat Tuhan .
51002009	Uban kekat pengaren ngan pengeni'ai Allah pu'un éh lem Kristus , inah éh , lem urip Néh paléu kelunan ,
51002010	ngan ka'ah pu'un alaa' urip mu'un pemung ngan Néh . Iah éh pengeja'au bau kekat meliket ngan ineu'-ineu' éh pu'un penyukat .
51002011	La'ah neu' keh ngelan tong Kristus , ka'ah lepah pesunat lem kenin keh , uban Kristus éh lepah mega' kekat kesa'at keh ngan peti'ai kenin keh jin kekat kesa'at ngan penyala' éh pu'un dalem keh .
51002012	Uban hun lu' pu'un batis inah lu' seleket tenanem pemung ngan Kristus , bang hun lu' musit jin lem baa' kepéh , inah seleket lu' pu'un betéé' murip ngan Kristus neu' pengelan lu' tong penyukat Allah éh pebetéé' Kristus jin patai Néh .
51002013	La'ah hun lepah rai ka'ah matai naneu' kekat penyala' keh , kenat péh ka'ah éh tengéé' pohoo' jin irah Yahudi bé' keh pu'un lem jajii' éh pejajii' Tuhan ngan irah Yahudi . Bang hun iteu' kepéh Allah pu'un pepurip keh pemung ngan Kristus , nega' Néh kekat penyala' lu' .
51002014	La'ah pu'un Iah mosoo' surat utang éh bara' tong kekat penyala' ngan kesa'at lu' . Nalaa' Néh surat utang penyala' nah ngan Iah memata' éh neu' Néh senalib tong kayeu' salib .
51002015	La'ah tong kayeu' salib , Kristus lepah nyopéé' kekat penyukat ngan pengegahang éh jin tana' iteu' , Iah mihin réh lakau tong ta'an kekat kelunan barei' mihin irah éh lepah senopéé' éh nalaa' réh ripen rai . Iah mihin réh lakau kenat lem pengemenang Néh bau réh .
51002016	Uban néh kenat mai keh kejeraa' kelunan nyohoo' keh kivu sohoo' tong penguman éh omok kinan keh ngan éh bé' omok kinan keh , ngan tong baa' éh omok nesep keh . Kenat péh mai keh kejeraa' réh nyohoo' keh mihau kuraa'-kuraa' dau éh benara' réh dau ja'au lem adet sebayang . Mai keh kejeraa' réh nyohoo' keh ngajung dau usit laséh maréng ngan kivu sohoo' réh tong kuraa'-kuraa' adet réh tong Dau Posot .
51002017	Kekat éh penganeu' réh inah nojoo' tong éh juk pu'un kepéh , bé' éh usah Kristus mu'un , Hun iteu' kepéh bé' éh penojoo' kenat awah uban pu'un Kristus tuai tenéh .
51002018	Mai keh kejeraa' usah keh kelavo' kelunan éh ngelayoo' diva' kenin ngan éh seva' meliket . Uban kelunan éh kenat bau kenin réh uban penyeruh réh jin tana' iteu' awah , Kenat péh irah ngajung usah réh uban réh na'at Kuraa'-kuraa' éh ta'an réh .
51002019	Iah bé' la'ah ngepelum tong Kristus éh ulun sidang , inah éh Usah Néh . Uban lem Kristus Ketem lo'ong Usah pu'un nihau Néh ngan pu'un petok pemung neu' bukun tulang ngan keluhat , ngan pepit Kepéh barei' éh pengeloo' Allah .
51002020	La'ah ka'ah lepah matai pemung ngan Kristus , ngan pu'un keh pelepu jin kamit kekat sahéé' éh pu'un tong tana' iteu' . Hun néh kenat uban ineu' keh murip barei' hun keh pu'un lem kamit néh keto . Uban ineu' keh to keto kivu sohoo' néh éh bara' ,
51002021	mai alaa' inah , ngan mai kuman inah , ngan mai sapét ngejeming inah . Uban ineu' keh kivu sohoo' réh kenat .
51002022	Kekat inah bé' éh pu'un gunah , ha' tebaraa' kelunan awah éh ,
51002023	Oo' mu'un uleu' seruh irah pu'un pengejam mu'un uban réh barei' kelunan éh diva' kenin éh jam mihau usah néh , bang na' péh réh maneu' kenat , bé' réh pu'un penyukat omok mihau kenin réh jin kekat kemagat éh sa'at .
51003001	Ka'ah pu'un betéé' murip pemung ngan Kristus , jian keh pitah kekat éh pu'un tong seruga éh jalan Kristus menyun saa' na'au' Allah .
51003002	Jian kekat éh pengeloo' kenin keh pu'un tong seruga , mai keh ja'au kenin tong kekat éh tong tana' .
51003003	Uban ka'ah lepah matai ngan urip keh pu'un éh pelim pemung ngan Kristus dalem Allah .
51003004	Urip keh mu'un inah éh Kristus , ngan hun Iah pu'un poléng kepéh , ka'ah péh pu'un poléng pemung ngan Néh ngan tai pemung ngan Néh lem kekat pengaren Néh .
51003005	Uban néh kenat jian keh mematai kekat pengagat éh sa'at éh jin tana' iteu' éh pu'un lem kenin keh , barei' petuyang , kekat barék éh bé' tekep keh maneu' , magat tong kelunan éh jah , merek , ngan magat juk alaa' mekum . Kelunan éh magat kenat inah éh pekua' kelunan éh pakai butun , uban kemagat néh , inah éh pengeja'au kenin néh .
51003006	La'ah rek Allah pu'un tong kekat kelunan éh maneu' kesa'at inah ngan éh ngelapah tong sohoo' Tuhan .
51003007	La'ah hun lepah rai , tovoo' kekat inah pu'un pengeja'au lem kenin keh , ka'ah péh maneu' kekat inah .
51003008	Bang hun iteu' jian keh bet kekat barék éh kenat , barei' merek , ngan mi'ah , ngan leko kelunan ngan ngesa'at ngaran réh . Mai lah keh pané maneu' kelunan ngan tosok tong éh bé' tekep .
51003009	Mai keh pané kenyo la'ah , uban pu'un keh lepah bet urip keh sahau pemung ngan kekat barék ngan penganeu' keh éh sa'at ,
51003010	ngan pu'un keh memakai urip éh maréng . Hun iteu' ka'ah pu'un maréng senuai Allah , Iah ngelayau ngepaléu keh maréng dokoo' keh omok murip barei' Iah . Inah jalan keh omok jam Allah mu'un .
51003011	Neu' Tuhan ngelepu keh kenat bé' pu'un éh petengéé belah kelunan éh tengéé' pohoo' ngan kelunan Yahudi , kelunan pesunat ngan kelunan éh bé' pesunat kelunan éh jam tong adet irah Yunani ngan kelunan éh murip tong tana' awah , ripen ngan kelunan pelepu . Bang Kristus Iah awah éh pu'un dalem kekat néh béé ngan Iah pu'un pemung ngan kekat néh béé .
51003012	La'ah ka'ah péh anah Allah , pu'un Iah pika keh ngan ngevéléé' keh dokoo' keh omok anah Néh mu'un . Uban kenat ka'ah tekep pika pepika , Jian tipan , diva' kenin , dawai kenin ngan kebit kenin .
51003013	Hun séé'-séé' éh pu'un tengéé' kenin ngan bakéh néh , jian réh pata pepika kepéh . Mai mihau penyala' néh lem kenin ko' , pekua' Tuhan mega' penyala' lu' .
51003014	La'ah pemung ngan kekat inah jian keh pepit penika keh kepéh , uban penika nah , inah jalan omok memikah keh pemung .
51003015	Jian pengepawah éh nena' Kristus nolong keh maneu' pemekat tong ineu'-ineu' éh tekep naneu' keh , uban Allah lepah tebai keh dokoo' keh murip jah awah dalem pengepawah Néh .
51003016	Jian kekat tebaraa' Kristus dalem kekat kejian néh pu'un petem dalem kenin keh . Jian keh kua' petebaraa' ngan petesen siget-siget usah pah terah kekat pengejam keh . Jian keh nyanyi ha' nyanyi jin surat Masmur , nyanyi mejing Tuhan , ngan nyanyi éh ni'ai . Nyanyi mejing Tuhan Allah , bara' jian kenin keh ngan Néh .
51003017	Kekat ineu'-ineu' éh naneu' keh Kenat péh éh nané keh , jian keh maneu' éh dalem ngaran Tuhan Yésus , ngan bara' jian kenin ngan Allah Tamen , tong ineu' éh naneu' Tuhan Yésus ngan keh .
51003018	O kekat redo éh pu'un lakei' , jian keh ngerera' tong lakei' keh , uban kenat éh tekep ngan kelunan éh ngelan tong Tuhan .
51003019	O kekat lakei' éh pu'un redo , jian keh pika redo keh , mai keh sa'at adet ngan réh .
51003020	O kekat anak , jian keh ngelayau kivu sohoo' tinen tamen keh , uban kenat jalan éh ngepayoo' kenin Tuhan .
51003021	O kekat tamen tinen , mai keh pekerek anak keh dai irah sa'at kenin ngan bé' jam seruh .
51003022	O kekat kelunan sohoo' , jian keh kivu kekat sohoo' pengeja'au keh , bé' makat tovoo' réh na'at keh awah , mai keh ngelayoo' awah kereja' tong ta'an pengeja'au keh nah , bang jian keh kereja' mu'un uban keh ngelan tong Tuhan .
51003023	La'ah ineu'-ineu' éh naneu' keh , jian keh maneu' éh mu'un , pekua' barei' keh maneu' éh ngan Tuhan ngan bé' makat éh ngan kelunan awah .
51003024	Jian keh nesen adang Tuhan mena' oléé' néh ngan keh kepéh , adang keh pu'un alaa' tulat éh nodoo' Néh ngan irah éh anah Nah . Uban Kristus Iah éh Tuhan keh mu'un , ngan ineu'-ineu' éh neu' keh , jian keh maneu' éh dokoo' ngepayoo' kenin Néh .
51003025	La'ah kelunan séé'-séé' éh maneu' sala' , iah kepéh pu'un alaa' oléé' néh tong kekat kesa'at néh , uban bé' Allah tengéé' kenin ngan netah kenin tong kelunan , adang Iah pekua' kenin tong kekat réh béé .
51004001	O kekat pengeja'au , jian keh maneu' kekat éh jian ngan éh teneng ngan kekat irah éh lem nihau keh . Mai keh ngelepan , pengeja'au keh pu'un éh tong seruga .
51004002	Jian keh gahang sebayang pah avéé' keh omok jam Allah mipa ha' keh , ngan mavaa' kenat péh bara' jian kenin kepéh ngan Néh .
51004003	Jian keh ngelayau sebayang tong améé' , menyat Allah mukap jalan ngan améé' ke' mé' omok perengah Rengah Jian Néh dokoo' bara' tong pengeloo' kenin Néh lem Kristus . Uban neu' Rengah Jian inah , kenat akeu' pu'un tong lamin tutup hun iteu' .
51004004	Jian keh sebayang menyat Tuhan nolong akeu' bara' ha' tebaraa' Néh ngan lenaa' mu'un , barei' éh tekep naneu' ké' .
51004005	Jian keh jam seruh dalem kekat penganeu' ngan barék keh belah kelunan éh bé' ngelan , ngan pakai kekat bi'en éh pu'un ngan jian-jian .
51004006	Jian kekat ha' ané keh ngelayau pu'un jian , éh mihin kenin kelunan keloo' menéng ha' keh , ngan jian keh seruh mipa siget-siget ha' réh éh neteng keh tong pengelan keh .
51004007	La'ah padéé' lu' Tikhikus éh penika lu' , éh tigéh lem kekat kereja' néh ngan Tuhan , éh bakéh ké' dalem kereja' Tuhan , iah omok bara' kekat rengah ké' ngan keh .
51004008	Uban Kenat akeu' nyohoo' iah tai ngan keh dokoo' néh omok ngejian kenin keh .
51004009	La'ah Onésimus , padéé' lu' éh tigéh ngan éh penika lu' , éh pemung tana' ngan ka'ah , iah pu'un kivu éh tai . Rawah omok bara' kekat rengah améé' siteu' ngan keh kepéh .
51004010	La'ah Aristarkhus bakéh ké' éh pu'un tong lamin tutup pemung ngan ké' siteu' , iah bara' tabi' ngan keh , kenat péh Markus , padéé' pata Barnabas . Pu'un keh lepah alaa' surat éh bara' tong Markus nah , éh nyohoo' keh alaa' éh hun mah éh avéé' sinah .
51004011	Iah péh bara' tabi' ngan keh . La'ah réh teleu' inah awah éh jin pohoo' Yahudi éh bakéh ké' éh kereja' pemung ngan ké' dokoo' mihin kelunan ngelan tong Allah ngan tai lem nihau Néh , pinaa' kereja' réh teleu' nolong akeu' .
51004012	La'ah Epapras iah péh pemung tana' ngan ka'ah , ngan éh sohoo' Kristus Yésus , iah péh bara' tabi' ngan keh . Ngelayau iah gahang sebayang tong ka'ah dokoo' keh omok reken kenin ngan sukup kenin ngan jam seruh ngan ngelayau kivu pengeloo' Allah .
51004013	Akeu' péh jam iah kereja' muruh ke' néh nolong keh , kenat péh irah tong Laodikia ngan tong Hierapolis .
51004014	La'ah Lukas , lakei' éh kereja' nawan , éh penika mé' , ngan Demas , rawah inah péh bara' tabi' ngan keh .
51004015	Jian keh bara' tabi' ngan kekat padéé' mé' éh tong Laodikia ngan tabi' ngan Nimpa ngan tabi' ngan sidang éh pu'un tong lamin redo inah .
51004016	La'ah la'o keh purung surat ké' iteu' , jian keh purung éh kepéh tong sidang tong Laodikia , ngan jian keh purung surat éh tuai jin sidang tong Laodikia kepéh .
51004017	La'ah jian keh bara' ngan Arkhipus , Jian ke' pesukup kereja' ko' éh nena' Tuhan ngan ko' .
51004018	La'ah akeu' tengéé' nyurat ha' ké' iteu' , Tabi' jin Paulus . Mai keh ngelepan akeu' pu'un kejeret réh tong lamin tutup iteu' . Jian penika Allah pu'un pemung ngan keh .
52001001	Surat iteu' jin Paulus , Silas ngan Timotius , surat iteu' nena' ngan Sidang Tesalonika , éh anah Allah éh Tamen ngan Tuhan Yésus Kristus . Jian Allah mena' penika ngan pengepawah Néh ngan keh .
52001002	Améé' ngelayau bara' jian kenin ngan Allah uban ka'ah béé . Siget koléé mé' sebayang , améé' ngelayau sebayang tong keh .
52001003	Hun mah améé' sebayang tong jumen Allah éh Tamen lu' , ngelayau améé' seruh tong kekat kereja' keh ngan pengelan keh tong Tuhan , ngan tong keh kereja' muruh naneu' penika keh ngan Tuhan , ngan tong keh ngelan mu'un adang Tuhan Yésus Kristus juk tuai kepéh .
52001004	O kekat padéé' ké' améé' jam Allah pu'un ka'ah ngan lepah ngevéléé' keh dokoo' keh omok anah nah .
52001005	Uban Rengah Jian éh benara' mé' ngan keh rai , bé' améé' bara' éh pekua' ha' tosok éh kemalai kelunan awah , bang pu'un éh neu' penyukat Sahéé' Ni'ai , pah avéé' ka'ah péh jam kekat éh benara' mé' inah pu'un éh teneng mu'un . La'ah ka'ah jam tong pengurip améé' hun mé' pu'un mokoo' ngan ka'ah rai , pu'un urip mé' kenat uban mé' nolong ka'ah .
52001006	Pu'un keh kivu pengurip améé' dalem Tuhan ngan kivu pengurip Tuhan Yésus péh . Na' péh ka'ah pinaa' arong penusah , pu'un keh alaa' ha' tebaraa' mé' ngan murung kenin , kemurung éh jin Sahéé' Ni'ai .
52001007	Uban kenat ka'ah jah telana' ngan kekat kelunan Kristén tong Makedonia ngan Akhaya .
52001008	Rengah tong Tuhan purat avéé' tong Makedonia ngan Akhaya , jin ka'ah . Kelunan tong semah-semah péh Menéng rengah tong pengelan keh tong Allah . Uban kenat améé' bé' tusah bara' ineu'-ineu' kepéh .
52001009	Kekat kelunan bara' ka'ah alaa' améé' ngan jian hun mé' tavin keh rai , irah bara' ka'ah bé' keloo' seva' butun kepéh , bang tuai tavin jah awah Allah éh murip dokoo' kivuu ngan Seva' Iah .
52001010	Irah péh bara' ka'ah mena penyavéé' Anak Allah jin seruga , inah éh Yésus éh lepah pebetéé' Allah jin patai Néh . Yésus nah éh ngelepu uleu' jin kemerek Allah éh juk avéé' .
52002001	O kekat padéé' ké' , ka'ah tengéé' jam hun mé' tai tavin keh rai , bé' éh tuyah-tuyah awah .
52002002	La'ah ka'ah jam tong jalan kelunan peketa mé' ngan pekenyaa' mé' hun mé' mokoo' keto tong tana' Pilipi rai , bé' jak mé' tai tavin ka'ah tong Tesalonika rai . Na' péh irah tong tana' Pilipi peketa mé' , ngan irah Tesalonika ngelawan mé' mu'un , Tuhan ngegahang kenin mé' dokoo' mé' tai bara' Rengah Jian Néh ngan keh kepéh .
52002003	Uban hun mé' bara' ha' tebaraa' Tuhan ngan keh , bé' éh ha' mé' lavo' awah ngan bé' éh uban mé' juk ngelayoo' maneu' jian ke' mé' pekelih keh .
52002004	Bé' améé' pané dokoo' ngepayoo' kenin kelunan , bang barei' Tuhan ngevéléé' améé' ngan mena' tebaraa' Néh ngan mé' ngan Iah ngelan mé' bara' éh ngan kelunan ngan teneng mu'un , kenat péh améé' pané , bé' makat dokoo' ngepayoo' kenin kelunan bang améé' ngepayoo' kenin Allah éh jam petuneng kenin mé' .
52002005	Uban ka'ah jam bé' améé' pané mejing ngan ngajung ka'ah , ngan bé' mé' pané ngelayoo' uban mé' magat tong ineu'-ineu' éh anah keh , Allah jam améé' bé' pu'un maneu' kenat .
52002006	La'ah bé' améé' juk kenajung kelunan , kenat péh jin ka'ah , kenat péh jin irah éh jah péh .
52002007	Na' péh améé' omok nyohoo' keh maneu' iteu' ngan maneu' inah uban améé' éh lawah Kristus , bé' améé' nyohoo' keh kenat . Bang kelebéé' améé' mokoo' ngan ka'ah rai , dawai kenin mé' , améé' barei' jah tinen éh ngaboo' anak néh .
52002008	Uban améé' pika ka'ah kenat , améé' keloo' bara' Rengah Jian éh jin Allah ngan keh , bang bé' éh kenat awah , bang pah avéé' laset mé' péh , uban mé' murung ka'ah mu'un-mu'un .
52002009	O kekat padéé' ké' , adang keh jam tong kemutau ngan penusah mé' kereja' belah ka'ah . Putung dau ngan putung merem mé' kereja' dai améé' petusah ka'ah kelebéé' mé' bara' Rengah Jian éh jin Allah ngan keh .
52002010	Ka'ah éh jam améé' kenat péh Allah . Barék mé' ni'ai , teneng ngan bé' pu'un sala' ineu'-ineu' belah ka'ah éh ngelan tong Kristus .
52002011	Ka'ah jam améé' nebaraa' ka'ah rai barei'-okoo' jah tamen nebaraa' anak usah néh .
52002012	Pu'un mé' ngegahang kenin keh ngan papung keh , ngan nyohoo' keh murip ngan barék éh payoo' tong jumen Allah éh tebai ka'ah tai lem nihau Néh ngan pengaren Néh .
52002013	La'ah jah jalan kepéh améé' ngelayau bara' jian kenin ngan Allah . Uban hun mé' tuai bara' ha' tebaraa' Allah ngan keh rai , pelapah ka'ah alaa' ha' tebaraa' mé' , bé' ka'ah seruh éh barei' ha' éh jin kelunan awah , ka'ah jam éh matek ha' Allah mu'un . Teneng kenin keh seruh éh kenat . Uban Allah ngelayau kereja' lem kenin ka'ah éh ngelan .
52002014	O kekat padéé' ké' , ka'ah iteu' teneng penusah pekua' éh pu'un tong irah sidang Allah tong tana' Yudea , ngan irah éh anah Kristus Yésus . Irah pohoo' ka'ah ke' éh peketa keh pekua' barei' irah Yahudi peketa irah éh pohoo' irah ke' éh ngelan tong Tuhan .
52002015	Uban irah Yahudi nah pu'un réh lepah mematai Tuhan Yésus ngan mematai kuraa'-kuraa' nabi Tuhan , ngan pu'un réh peketa pah avéé' améé' péh kepéh . Bé' réh pu'un ngepayoo' kenin Allah , luvaa' mu'un réh tong kekat kelunan .
52002016	Irah meta' améé' bara' rengah urip ngan kelunan éh tengéé' pohoo' , rengah éh omok purip réh . La'ah irah Yahudi nah ngelayau pepit-pepit dalem penyala' , ngan hun iteu' rek Allah pu'un tong réh .
52002017	O kekat padéé' ké' , hun lu' petat rai , usah lu' pejuu' bang lem kenin mé' , améé' barei' keto pemung ngan keh , pu'un mé' tawai keh mu'un-mu'un . Mekat mu'un mé' pitah jalan ke' mé' omok tai tavin ka'ah kepéh .
52002018	Gahang kenin mé' juk tai tavin keh lepah rai , pinaa' koléé' akeu' Paulus juk tai , bé' makat kenat jah duah koléé' awah , bang Sitan éh magen améé' .
52002019	Améé' jam ka'ah pu'un tigéh , jian kenin mé' seruh ka'ah , ka'ah éh jalan kenajung mé' tong kemenang mé' hun uleu' pu'un tong jumen Tuhan Yésus sioo' penyavéé' Néh kepéh vam . Ka'ah néh éh , bé' éh kelunan éh jah .
52002020	Adang ka'ah éh kenajung ngan kemurung mé' .
52003001	La'ah hun améé' bé' omok ngeretep uban mé' bé' jam rengah keh , améé' seruh pelapah jian améé' mokoo' de ke' tong Atena ,
52003002	ngan nyohoo' Timotius tai tavin ka'ah , iah éh padéé' lu' dalem Tuhan éh pemung kereja' ngan mé' dalem kereja' Allah perengah Rengah Jian tong Kristus . Améé' nyohoo' iah tai ke' néh ngegahang kenin keh ngan ngereken pengelan keh ,
52003003	dai jah usah péh moléé' murin naneu' pengeketa néh neu' kelunan éh maneu' éh . Ka'ah tengéé' péh jam kekat pengeketa inah pu'un éh lem pengeloo' Tuhan ngan uleu' .
52003004	Uban hun améé' pu'un mokoo' keto ngan keh rai , bé' jak pu'un penusah inah , pu'un améé' bara' adang uleu' juk jam tusah , ngan ka'ah jam , pu'un éh mu'un kenat pekua' benara' mé' ngan keh rai .
52003005	Uban kenat akeu' nyohoo' Timotius tai tavin keh , dokoo' ké' omok jam tong pengelan keh tong Kristus , éh kemapah ké' dai Sitan pu'un tupat ka'ah ngan kekat kereja' mé' belah ka'ah rai pu'un tuyah-tuyah awah .
52003006	Hun iteu' Timotius lepah moléé' ngan iah mihin Rengah Jian tong Ka'ah to ke' ngelan tong Kristus ngan ka'ah kua' pepika . Iah bara' ngan améé' ka'ah ngelayau murung , siget koléé' keh seruh améé' ngan ka'ah tawai kenin juk temeu' ngan améé' , pekua' améé' juk temeu' ngan ka'ah .
52003007	Naneu' inah O kekat padéé' ké' , améé' pu'un gahang kenin dalem kekat pengeketa ngan penusah mé' . Pengelan keh tong Kristus inah ngegahang kenin améé' ,
52003008	uban hun iteu' omok mé' ngeretep lem kekat penusah mé' hun ka'ah nekedéng petem dalem Tuhan .
52003009	La'ah hun iteu' omok mé' bara' jian kenin ngan Allah uban kekat kemurung mé' tong jumen Néh naneu' ka'ah .
52003010	Siget dau ngan siget merem améé' sebayang menyat Iah mukap jalan ke' mé' omok tai tavin ka'ah , dokoo' mé' pesukup ineu'-ineu' éh kurang dalem pengelan keh tong Kristus .
52003011	La'ah jian Allah éh Tamen uleu' , ngan Tuhan Yésus mukap jalan ke' mé' omok tai tavin keh .
52003012	La'ah jian Tuhan maneu' ka'ah pepit-pepit dalem penika keh belah ka'ah ke' , kenat péh ngan kekat irah éh jah péh , pah avéé' keh jam pika mu'un barei' penika améé' tong ka'ah nah .
52003013	Kenat péh jalan Tuhan omok ngereken kenin keh , ngan maneu' keh ni'ai , bé' pu'un sa'at ineu'-ineu' tong jumen Allah éh Tamen uleu' sioo' savéé' Tuhan Yésus pemung ngan kekat kelunan éh anah Nah .
52004001	O kekat padéé' ké' , ha' ké' kepéh ngan keh , pu'un mé' lepah bara' tong barék éh tekep kenivu keh , jalan keh omok ngepayoo' kenin Allah barei' éh neu' keh hun iteu' nah . La'ah hun iteu' dalem ngaran Tuhan Yésus améé' nyohoo' keh pepit-pepit jian kepéh .
52004002	Uban ka'ah jam kekat sohoo' éh benara' mé' ngan ka'ah , pu'un éh jin Penyukat Tuhan Yésus .
52004003	Uban inah éh pengeloo' Allah ngan keh , Iah keloo' ka'ah ni'ai ngan mai maneu' ineu'-ineu' barék éh sa'at .
52004004	Kekat irah lakei' Saa' belah ka'ah tekep jam kineu' ayoo' murip pemung ngan redo néh tong jalan éh omok pesenang kenin Allah ngan kelunan .
52004005	Mai éh alaa' éh uban néh magat éh metok awah , barei' éh naneu' kelunan éh bé' jam Allah .
52004006	Mai jah usah péh ngelapah awah ngan maneu' penyala' tong padéé' néh dalem Tuhan tong jalan iteu' . Uban pu'un mé' lepah bara' ngan keh ngan nyohoo' keh mavaa' mu'un , adang Tuhan pu'un ngukum kelunan éh sa'at barék kenat .
52004007	Uban bé' Allah tebai uleu' kelu' maneu' barék éh jelemih , bang Iah tebai lu' tong kekat éh ni'ai .
52004008	Uban kenat séé'-séé' éh bet ha' tebaraa' iteu' , bé' éh bet ha' kelunan awah , bang iah bet ha' Allah éh mena' Sahéé' Ni'ai néh ngan ka'ah .
52004009	La'ah bé' tiken ke' ku' lah nyurat nyohoo' keh pika irah éh padéé' keh , éh pekua' pengelan ngan keh lem Tuhan , uban ka'ah tengéé' lepah jam jin Allah , tekep pika jah usah ngan jah usah ,
52004010	ngan pu'un keh pika kekat padéé' keh dalem Tuhan éh tong tana' Makedonia rai . O kekat padéé' mé' , uban keh pu'un pika réh kenat , inah améé' nyohoo' keh pepit kepéh dalem penika keh .
52004011	La'ah jian keh mekat pitah jalan dokoo' keh omok murip ngan pawah ngan dawai kenin , ngan mai petusah kelunan éh jah , bang jian siget usah pata maneu' kereja' néh , barei'-okoo' éh sohoo' mé' ngan keh lepah rai .
52004012	Hun keh maneu' éh kenat boh kelunan éh bé' ngelan tong Tuhan omok sepah keh , ngan ka'ah péh omok murip jian bé' murip ngabit kelunan awah .
52004013	O kekat padéé' ké' , améé' keloo' ka'ah jam tong irah éh lepah matai , dokoo' mai ka'ah pelasam kenin barei' kelunan éh bé' ngelan .
52004014	Uleu' ngelan Yésus lepah matai ngan murip kepéh , kenat péh uleu' ngelan kelunan éh matai ngan éh ngelan tong Yésus , adang Tuhan Allah juk purip réh kepéh dokoo' réh murip pemung ngan Yésus .
52004015	Uban iteu' éh ha' tebaraa' Tuhan éh benara' mé' ngan keh rai , uleu' éh murip keto tovoo' penyavéé' Tuhan , bé' éh uleu' éh tai tenah jin irah éh lepah matai nah .
52004016	Tovoo' inah pu'un ha' ja'au , ha' meliket éh pengeja'au kekat meliket , ngan ha' serupit Allah miha' , tovoo' inah Tuhan Yésus pu'un tuai jin seruga . La'ah kekat kelunan éh lepah matai ngan éh ngelan tong Kristus , irah omok betéé' tenah .
52004017	La'o inah uleu' éh to murip tong tana' iteu' , netéé' Néh pemung ngan irah dalem avun dokoo' petemeu' ngan Tuhan tong sawang ngan uleu' juk pemung ngan Tuhan pelinguh-linguh .
52004018	Uban kenat Jian ka'ah ngegahang kenin pesiget-siget usah keh naneu' ha' tebaraa' iteu' .
52005001	O kekat padéé' ké' , améé' bé' makat nyurat bara' tatek ngan jaka' néh pu'un kenat .
52005002	Ke' néh kenat uban ka'ah tengéé' jam ngan lenaa' , tong Dau penyavéé' Tuhan juk avéé' barei' savéé' kelunan nekau sioo' merem .
52005003	Hun mah réh seruh , Kekat urip réh pu'un pawah ngan jian , tovoo' jaka' inah néh réh teneng tong penusah éh beleka' avéé' , bé' pu'un jah usah péh éh omok pelepu , adang néh beleka' pu'un teneng tong réh barei' kesakit redo tovoo' réh juk nganak .
52005004	Bang ka'ah padéé'-padéé' ké' , bé' ka'ah murip dalem merem . Dau inah bé' éh nekejet ka'ah barei' savéé' kelunan nekau .
52005005	Ka'ah béé kelunan éh murip dalem rema , kelunan keloo' pemung tong rema éh nawa . Uleu' bé' murip dalem merem ngan éh pemung tong merem éh padeng .
52005006	Hun néh kenat mai uleu' pegen lem kenin , bang tekep lu' to'ot ngan mihau kenin lu' .
52005007	Uban kelunan éh pegen , sioo' merem éh pegen , ngan hun réh mavuk , sioo' merem réh mavuk .
52005008	Bang uban uleu' pu'un tong rema , jian lu' mavaa' kenin lu' , ngan memakai pengelan ngan penika barei' kerayung daven lu' , ngan tong pengelan lu' tong Tuhan juk purip lu' , maneu' éh barei'-okoo' tupi daven lu' .
52005009	Uban bé' Allah ngevéléé' uleu' ke' néh mihin lu' teneng tong rek néh , bang Iah ngevéléé' uleu' dokoo' lu' alaa' urip neu' Tuhan Yésus Kristus ,
52005010	Yésus matai ngeliwah uleu' , dokoo' uleu' omok murip pemung ngan Néh tovoo' savéé' Néh kepéh , hun lu' murip keto kenat péh hun lu' lepah matai jaka' inah .
52005011	Uban néh kenat jian keh pata ngegahang kenin keh , ngan nolong jah usah ngan jah usah barei' éh naneu' keh iteu' .
52005012	O kekat padéé' ké' , améé' nyohoo' ka'ah ngerera' tong kelunan éh kereja' belah ka'ah , irah éh kevéléé' Tuhan ke' réh mihau ngan nebaraa' ka'ah .
52005013	Jian ka'ah ngajung ngan pika irah uban kereja' réh kenat . Jian ka'ah pawah kenin belah ka'ah ke' .
52005014	O kekat padéé' ké' , améé' nyohoo' ka'ah petena' kelunan éh leko kereja' , ngegahang kenin kelunan éh medai , nolong kelunan éh tekep tenolong , kebit kenin ngan kekat kelunan béé .
52005015	Mai pu'un jah usah péh nyulei' kesa'at ngan kesa'at , bang jian keh ngelayau pekua' maneu' jian ngan nolong kekat kelunan .
52005016	Jian ka'ah ngelayau murung kenin ,
52005017	ngan ngelayau sebayang ,
52005018	Bang tekep ka'ah bara' jian kenin dalem kekat ineu'-ineu' péh , uban inah éh pengeloo' Allah jin ka'ah kelunan éh murip pemung ngan Kristus Yésus .
52005019	Mai memata' Sahéé' Ni'ai .
52005020	Mai keh kahéé' ha' éh benara' jin Sahéé' Ni'ai .
52005021	Keh petuneng kekat néh béé , Jian keh kivu ineu' éh jian .
52005022	Ngan mihau sahéé' , urip ngan usah keh dai pu'un kesa'at ineu'-ineu' tong jaka' Tuhan lu' Yésus Kristus pu'un tuai kepéh .
52005023	La'ah jian Allah éh mena' pengepawah Néh ngan uleu' , maneu' keh anah nah mu'un , ngan mihau sahéé' keh , ngan kenin keh , ngan usah keh jin kekat éh sa'at , pah avéé' penyavéé' Tuhan Yésus Kristus .
52005024	Allah éh tebai ka'ah adang Néh omok maneu' éh kenat uban Iah tigéh .
52005025	O kekat padéé' ké' , jian keh sebayang tong améé' .
52005026	Jian keh bara' tabi' ngan kekat padéé' tam dalem Tuhan .
52005027	Akeu' nyohoo' ka'ah dalem ngaran Tuhan purung surat ké' iteu' ngan kekat padéé' lu' .
52005028	Jian Tuhan lu' Yésus Kristus mena' pengejian ngan ka'ah béé .
53001001	Akeu' Paulus , ngan Silas ngan Timotius , maneu' surat iteu' ngan kekat kelunan tong sidang Tesalonika , éh anah Allah éh Tamen lu' ngan Tuhan Yésus Kristus .
53001002	Jian Allah éh Tamen lu' , ngan Tuhan Yésus Kristus , mena' penika Néh ngan pengepawah Néh ngan keh .
53001003	O kekat padéé' ké' , tekep améé' ngelayau bara' jian kenin ngan Allah uban pengelan keh tong Kristus pu'un éh pepit-pepit , ngan penika keh ngan pesiget-siget ka'ah ke' pu'un éh pepit mu'un .
53001004	Inah éh maneu' améé' ngajung ka'ah dalem kekat sidang Allah éh jah péh . Améé' ngajung keh uban keh reken kenin ngan ngelan tong Kristus dalem kekat pengeketa ngan penusah éh pu'un tong keh .
53001005	Kenat péh uleu' jam kekat penganeu' Allah ngan kelunan , pu'un éh teneng mu'un , uban neu' keh ngeretep ngan ngelan kenat , inah jalan Néh petenup kenin keh dokoo' keh omok tai lem nihau Néh . Uban neu' pengelan keh tong Tuhan , kenat éh keh sioo' keta hun iteu' .
53001006	Bang Allah éh teneng , adang Iah mena' tusah ngan irah éh petusah ka'ah hun iteu' nah
53001007	ngan Iah mena' pawah ngan ka'ah éh jam tusah hun iteu' nah , kenat péh tong améé' péh . Iah pu'un maneu' éh kenat tovoo' Tuhan Yésus pu'un tuai jin seruga , pemung ngan kekat meliket Néh éh maren
53001008	dalem luten éh nengah , ke' Néh ngukum kekat kelunan éh bé' jam Allah , ngan kekat kelunan éh bé' kivu Rengah Jian tong Yésus éh Tuhan lu' .
53001009	Adang irah teneng kenukum Néh pelinguh , inah éh Iah marau réh juu' mu'un jin jumen Tuhan ngan kekat pengejian Néh ngan penyukat Néh éh poléng .
53001010	Adang kekat inah pu'un tovoo' Dau savéé' Néh dokoo' kekat kelunan éh anah Nah , éh ngelan tong Iah , peparen Iah ngan seva' Iah awah . Adang ka'ah péh pu'un pemung ngan réh uban keh pu'un ngelan tong tebaraa' éh benara' mé' ngan keh rai .
53001011	Uban néh kenat ngelayau mé' sebayang tong keh . Améé' menyat Allah éh kenelan mé' , maneu' keh omok murip ngan barék éh jian pekua' éh tekep tong tenebai Néh ngan keh . La'ah neu' penyukat Tuhan , jian Iah pesukup pengeloo' keh tong kekat éh jian , ngan pesukup kekat kereja' keh éh neu' pengelan keh .
53001012	Hun néh pu'un kenat , boh ngaran Yésus éh Tuhan lu' , omok peparen dalem keh , ngan ka'ah péh peparen dalem Iah , naneu' penika Allah ngan Tuhan Yésus Kristus .
53002001	O kekat padéé' ké' , tong penyavéé' Tuhan lu' Yésus Kristus ngan tong uleu' éh juk tai pemung ngan néh , améé' bara' ngan keh ,
53002002	mai keh tawang kenin ngan besau menéng ha' kelunan bara' Dau savéé' Tuhan nah lepah avéé' tenéh . Barang pu'un péh kelunan bara' kenat hun néh bara' tong kekat éh juk avéé' vam , barang pu'un péh kelunan bara' kenat hun néh nebaraa' keh . Barang pu'un réh bara' améé' nyurat éh kenat dalem surat mé' .
53002003	Bang mai keh lavo' neu' ha' réh pané kenat ngan keh . Uban dau inah bé' omok avéé' jak pah avéé' hun kelunan pinaa' éh ngelayoo' bara' réh ngelan tong Tuhan pu'un petat ngan ngelawan Tuhan mu'un , ngan pu'un jah kelunan éh sa'at pu'un poléng éh juk kenukum Allah tai tong luten meraka .
53002004	Adang kelunan éh sa'at nah pu'un ngelawan kekat éh kenelan kelunan , ngan éh seneva' réh pah avéé' iah ngebau usah néh ngan tai lem umaa' Allah , ke' néh bara' iah ke' Allah .
53002005	Kineu' , kelepan keh ha' ké' bara' tong kekat inah ngan keh hun ké' mokoo' keto ngan keh rai kei ?
53002006	Bang ka'ah jam uban ineu' éh bé' jak pu'un kenat . Bang hun sukup jaka' néh boh jah kelunan éh sa'at nah pu'un poléng .
53002007	Uban kekat kesa'at éh juk neu' jah kelunan éh sa'at nah , pu'un éh maneu' éh hun iteu' bang bé' jak éh poléng mu'un , pu'un éh kenat pah avéé' hun iah éh mapat éh hun iteu' nah pu'un piso .
53002008	Boh jah kelunan sa'at nah pu'un poléng mu'un , bang Tuhan Yésus juk mematai éh naneu' laset jin ujun Néh , ngan kebéé éh naneu' ada pengaren Néh sioo' savéé' Néh .
53002009	La'ah jah kelunan éh sa'at nah , pu'un éh tuai dalem kekat kerenget Sitan , ke' néh omok maneu' kuraa' arong penyuai éh tejeu' éh ngebéé kenin kelunan , ngan maneu' kuraa'-kuraa' telana' bang kekat néh béé sala' awah ,
53002010	ngan neu' kuraa' arong kesa'at néh pu'un éh ngelavo' kelunan éh sioo' kenukum Tuhan . Irah pu'un kenebéé Tuhan ngan tawang uban réh bé' keloo' alaa' ha' tebaraa' éh teneng éh omok mihin réh alaa' urip .
53002011	Uban néh kenat Allah kejeraa' kelunan éh bara' tebaraa' éh sala' , éh ngelavo' réh awah ke' néh mihin réh ngelan tong kekat éh sala' awah .
53002012	Kenat péh kekat irah éh bé' ngelan tong ha' tebaraa' éh teneng , bang éh murung dalem kekat éh sa'at awah , adang réh sioo' kenukum Allah .
53002013	O kekat padéé' ké' éh kemurung Allah , tekep améé' ngelayau bara' jian kenin ngan Allah uban Iah ngevéléé' ka'ah tenah jin irah éh jah ke' Néh purip keh neu' penyukat Sahéé' Ni'ai ke' Néh maneu' keh anah Allah mu'un , inah éh neu' pengelan keh tong tebaraa' éh teneng .
53002014	La'ah kenat péh Allah tebai keh neu' Rengah éh Jian éh benara' mé' ngan keh . Iah tebai keh dokoo' keh omok alaa' pengejian Tuhan Yésus Kristus .
53002015	O kekat padéé' ké' , uban néh kenat jian keh nekedéng petem , ngan mihau kekat ha' tebaraa' éh teneng éh benara' mé' ngan keh , hun néh ha' tebaraa' usah mé' péh , kenat péh hun néh ha' surat mé' awah péh .
53002016	Jian Tuhan Yésus Kristus , ngan Allah éh Tamen lu' , éh pika uleu' ngan naneu' penika Néh Iah mena' pengepapung Néh éh pelinguh ngan pengelan éh jian ngan lu' ,
53002017	Jian Iah ngegahang kenin keh ngan ngereken keh ke' ka'ah omok maneu' ngan bara' kekat éh jian .
53003001	O kekat padéé' ké' , iteu' éh pengega' ha' ké' ngan keh , jian ka'ah sebayang tong améé' , dokoo' ha' tebaraa' Tuhan omok rigah avéé' semah-semah péh ngan kenajung , barei' éh pu'un belah keh teu' rai .
53003002	La'ah sebayang kepéh dokoo' Allah omok mihau améé' jin kelunan éh sa'at mu'un , uban bé' éh kekat kelunan éh pu'un ngelan tong ha' tebaraa' Tuhan .
53003003	Bang Tuhan éh tigéh . La'ah Iah omok ngegahang kenin keh ngan mavaa' keh jin kekat kesa'at .
53003004	La'ah dalem Tuhan améé' ngelan adang keh maneu' ngan keloo' maneu' kekat éh senohoo' mé' ngan keh .
53003005	La'ah jian Tuhan mukap kenin keh dokoo' keh omok jam mu'un tong penika Allah ngan keh ngan tong pengebit kenin Kristus .
53003006	Kekat padéé' ké' , dalem ngaran Tuhan Yésus Kristus , améé' meta' keh , mai keh pebakéh ngan kekat padéé' éh leko kereja' éh bé' kivu sohoo' mé' rai .
53003007	Uban ka'ah tengéé' péh jam tekep keh maneu' pekua' éh naneu' mé' rai , uban bé' mé' leko kereja' hun mé' pu'un ngan keh rai ne' .
53003008	Bé' mé' kuman ka'an éh nalaa' irah éh jah hun mé' bé' melih éh , bang pu'un mé' kereja' ngan mutau mu'un , siget dau ngan siget merem péh dai mé' petusah jah usah péh .
53003009	Améé' maneu' kenat bé' makat uban mé' bé' omok nyohoo' keh tagong améé' , bang dokoo' mé' maneu' jah telana' éh tekep keh kivu .
53003010	Uban hun mé' mokoo' keto ngan keh rai , pu'un mé' bara' , Kelunan éh leko kereja' mai éh kuman , kenat ha' mé' rai .
53003011	Pu'un mé' pané kenat kepéh hun iteu' , uban mé' pu'un menéng kuraa' kekat kelunan belah ka'ah éh leko kereja' , éh bé' kereja' maneu' ineu'-ineu' bang irah petusah kelunan éh jah awah .
53003012	Dalem ngaran Tuhan Yésus Kristus , améé' nyohoo' kelunan éh kenat , tekep kekat urip réh pu'un teneng ngan tekep réh kereja' ke' réh tagong usah réh tengéé' .
53003013	O kekat padéé' ké' , bang ka'ah iteu' , mai keh leko maneu' jian .
53003014	Barang pu'un kelunan sinah éh bé' kivu sohoo' mé' lem surat mé' iteu' , hun néh pu'un kelunan kenat , mai keh ngebakéh éh dokoo' néh omok nesen kesa'at néh inah .
53003015	Mai keh seruh éh barei' ayau keh mu'un , bang jian keh petena' éh barei' padéé' keh dalem Tuhan .
53003016	La'ah jian Tuhan éh jalan lu' alaa' pawah kenin , ngelayau mena' pengepawah Néh ngan keh dalem kekat-kekat pengurip keh . Jian Tuhan pu'un ngan kekat keh béé .
53003017	Ojoo' ké' tengéé' nyurat iteu' , tabi' jin akeu' Paulus . Kenat péh éh neu' ké' tong siget-siget surat éh senurat ké' .
53003018	Jian Tuhan lu' Yésus Kristus mena' pengejian ngan kekat ka'ah béé .
54001001	Akeu' Paulus éh lawah Kristus Yésus neu' sohoo' Allah éh pepurip lu' , pemung ngan Yésus Kristus éh kenelan lu' ,
54001002	akeu' éh maneu' surat iteu' ngan Timotius éh seleket anak usah ké' mu'un neu' pengelan ko' tong Tuhan . Jian Allah éh Tamen , ngan Tuhan Yésus Kristus , mena' penika Néh ngan pengasi Néh ngan pengepawah Néh ngan ko' .
54001003	Barei' ha' ké' ngan ko' teka ké' tai Makedonia éh nyohoo' ke' mokoo tong Épesus rai , kenat péh ha' ké' hun iteu' kepéh , jian ke' mokoo' sinah dokoo' ko' omok meta' kuraa' kelunan éh bara' tong ha' tebaraa' éh sala' awah .
54001004	Jian ke' meta' réh mai ke' buhaa' réh bara' kepéh tong ha' tukit awah ngan pané tong ha' tosok tong puku' néh éh mihin kelunan paneu' awah , hun réh maneu' kenat bé' éh nya'ap ngan ngegahang kenin ke' réh kivu Allah éh omok ngereken pengelan lu' tong Iah .
54001005	Éh ke' ké' nyohoo' ke' kenat dokoo' kekat kelunan omok pepit penika éh pu'un jin kenin réh éh ni'ai , kenat péh bé' pu'un ineu'-ineu' jin lem kenin réh éh omok pesala' réh uban pengelan réh pu'un mu'un tong Tuhan .
54001006	Pu'un kuraa' kelunan éh netat jin tebaraa' éh teneng teu' , tawang awah lah réh neu' réh pepané tong ha' éh adek ke' awah .
54001007	Keloo' réh guru bang ngelayoo' awah réh barei' jam rai nebaraa' tong sohoo' lem Surat Allah nah , irah tengéé' péh bé' réh jam éh tenosok réh nah ngan bé' réh jam sin ha' éh benara' réh nah , na' péh réh makang kenin bara' éh .
54001008	Uleu' jam kekat sohoo' lem Surat Musa jian éh , inah éh hun kelunan pu'un kivu éh barei' éh tekep kenivu néh .
54001009	Bang jian irah nesen sohoo' inah bé' éh tulat kelunan éh Jian , bang tulat kelunan sa'at ngan éh ngelapah sohoo' , kelunan éh bé' jam Allah ngan kelunan penyala' , kelunan éh bé' keloo' sebayang ngan éh kivu urip tana' , kelunan éh mematai tamen ngan tinen ngan mematai kelunan .
54001010	Kelunan éh petuyang ngan lakei' petuyang ngan lakei' irah pebelih kelunan ripen , irah éh kenyo , irah éh pané nebok . Ngan séé' séé' éh maneu' kuraa' penganeu' éh tengéé' jin ha' tebaraa' éh teneng .
54001011	La'ah inah éh tebaraa' éh pu'un lem Rengah Jian éh nena' Tuhan lem nihau ké' , ke' ké' bara' éh kepéh , inah éh Rengah Jian jin Allah éh maren mu'un ngan éh tekep nejing lu' .
54001012	La'ah akeu' bara' jian kenin ngan Kristus Yésus éh Tuhan lu' , éh ngegahang ku' maneu' kereja' Néh . Akeu' bara' jian kenin ngan Néh uban Iah ngevéléé' akeu' ké' tekep maneu' kereja' Néh .
54001013	Hun sahau rai pu'un akeu' pané ngesa'at ngaran Néh , ngan peketa ngan punyat kenin irah éh ngelan tong Iah , seleket ké' maneu' usah Néh mu'un , na' péh kenat pu'un Allah pika akeu' , éh ké' maneu' kenat nah uban ké' bé' jak ngelan tong Iah , ngan bé' jak ku' jam tong penganeu' ké' kenat nah sala' .
54001014	La'ah ja'au mu'un penika Tuhan ngan ké' ngan mutaa' kepéh , pu'un éh ngusii' kenin ké' dokoo' ké' omok ngelan ngan omok pika neu' ké' pu'un petem lem Kristus Yésus .
54001015	Teneng mu'un ha' iteu' ngan tekep kelunan alaa' éh ngan ngelan éh , ka' éh , Kristus Yésus tuai tong tana' teu' ke' Néh omok purip kelunan . La'ah akeu' éh pelapah sa'at jin kekat kelunan béé éh pu'un penyala' .
54001016	Na' péh kenat pu'un Allah pika akeu' dokoo' Kristus Yésus pepoléng pemekat kenin Néh ngan ké' , neu' pengebit kenin Néh kenat akeu' omok jah telana' éh omok ta'an ngan kenivu kelunan ke' réh omok ngelan kepéh ngan alaa' urip pelinguh .
54001017	Jian Allah , Raja' éh pelinguh , éh murip pelinguh-linguh , éh bé' omok ta'an kelunan , ngan éh jah awah , tekep seneva' ngan peparen avéé' kelebéé' lebéé' néh . Amin .
54001018	O anak ké' Timotius , iteu' sohoo' ké' ngan ko' , jian ke' mihau éh . Pu'un éh pekua' kekat ha' éh benara' réh ngan ko' sahau hun réh bara' tong kekat neu' ko' kepéh vam . Jian ke' mihau kekat ha' réh inah barei' lajam ko' mu'un , dokoo' ko' omok nyopéé' kekat kesa'at .
54001019	Jian ke' petem dalem pengelan ko' , mai ke' maneu' ineu'-ineu' éh omok petawang kenin ko' . Pu'un jelua' kelunan éh maneu' barék éh bé' jian éh petawang kenin néh , éh mega' pengelan néh jin Tuhan .
54001020	Kenat péh Himenius rawah Aleksander , pu'un ku' lepah pepusit rawah jin sidang dokoo' rawah omok jam , mai roh pané ngesa'at ngaran Tuhan kepéh .
54002001	La'ah bu'un-bu'un akeu' nyohoo' dokoo , sebayang menyat ngan bara' jian kenin ngan Allah tulat kekat kelunan .
54002002	Ngan irah raja' kenat péh irah éh pu'un penyukat . Sebayang ngan Allah dokoo' uleu' omok murip ngida ngan pawah . Uleu' tekep seva' Allah ngan Jian tipan ngan kekat kelunan .
54002003	Jian uleu' sebayang kenat uban inah jalan éh ngepayoo' kenin Allah éh purip lu' .
54002004	Adang Iah keloo' kekat kelunan alaa' urip Néh ngan jam tong ha' tebaraa' éh teneng éh omok purip éh .
54002005	Allah jah awah , ngan Kristus Yésus Iah awah éh jalan éh omok mihin lu' pemung jah awah kepéh ngan Allah . Kenat péh Kristus inah Iah malui kelunan mu'un .
54002006	Yésus mena' usah Néh penatai réh dokoo' ngelepu kekat kelunan , inah éh telana' éh benara' Néh sioo' jaka' éh kevéléé' Néh éh jalan lu' omok jam adang Iah keloo' kekat kelunan alaa' urip Néh .
54002007	Kenat péh jalan Tuhan ngevéléé' akeu' lawah Néh ngan nyohoo' ku' tai nebaraa' irah éh tengéé' pohoo' jin irah Yahudi dokoo' ké' nebaraa' réh tong pengelan tong Tuhan éh jalan éh teneng . Pu'un ku' pané mu'un bé' ku' kenyo .
54002008	Akeu' keloo' irah lakei' sebayang semah-semah péh ngan kenin éh Ni'ai , bé' pu'un kemerek kenat péh pepaneu' .
54002009	Kenat péh akeu' keloo' kekat redo jam nipet tong pakai néh . Jian éh pakai kekat éh jian ngan éh tekep , mai éh pakai éh ke' néh no'é' kelunan . Mai réh manyam bok réh nyavuu' anyam éh tengéé' jin kemalai réh ngan mai réh pakai mas ngan talem mutiara ngan pakai seput éh ma'an belih éh palaa' réh ngejian layan usah réh dokoo' kelunan éh jah magat réh awah .
54002010	Jian réh pekerayung usah réh palaa' kekat penganeu' éh jian éh nolong kelunan éh jah , inah barék éh tekep ngan redo éh ngelan ngan kivu Tuhan .
54002011	Jian kekat redo pekalai mokoo' kelem ngan diva' kenin .
54002012	Bé' akeu' buhaa' irah redo nebaraa' ngan pu'un penyukat bau irah lakei' , jian irah mokoo' kelem awah .
54002013	Uban Adam éh tenah senuai Tuhan , la'o inah boh éh Awa' .
54002014	La'ah bé' éh Adam éh pu'un lavo' rai , bang redo néh éh lavo' nah , ngan redo néh éh ngelapah tong sohoo' Allah .
54002015	Bang redo omok alaa' urip neu' pu'un anak , inah éh hun néh pu'un petem dalem pengelan néh , ngan pika ngan kekat éh ni'ai ngan jam seruh .
54003001	La'ah teneng mu'un ha' iteu' éh bara' , Hun pu'un kelunan éh keloo' juk maneu' kereja' mihau Sidang Tuhan , inah iah keloo' maneu' jah kereja' éh jian mu'un .
54003002	La'ah kelunan éh mihau sidang nah , tekep éh bé' pu'un ineu'-ineu' kesa'at naneu' néh éh ke' réh omok pesala' éh tong néh . Iah tekep jah awah redo . Jian éh kelunan éh jam mihau kenin néh , jam seruh ngan bé' paba pané . Jian éh kelunan éh keloo' alaa' irah éh jah tong lamin néh ngan mihau réh ngan jian kenin , tekep éh kelunan éh jam nebaraa' irah éh jah .
54003003	Mai éh kelunan keloo' mesep baa' éh maneu' réh mavuk éh keloo' pepaneu' , iah tekep dawai pengané ngan keloo' pawah . Mai éh mekum tong rigit .
54003004	Jian éh kelunan éh jam nebaraa' ngan petena' irah tong lamin néh ngan anak néh péh keloo' kivu sohoo' néh ngan jian kenin .
54003005	Uban hun kelunan bé' jam nebaraa' ngan petena' irah tong lamin néh , kineu' jalan néh omok mihau sidang Allah kepéh ?
54003006	Mai éh kelunan éh bu'un-bu'un ngelan tong Tuhan dai éh bau kenin ngan kenukum Tuhan barei' Sitan rai .
54003007	Jian éh kelunan éh senepah irah éh bé' kivu sebayang , dai éh teneng tong penyala' ngan pejeu tong viheu' Sitan .
54003008	La'ah kenat péh irah pelayan , tekep réh kelunan éh jam seruh , mai éh kelunan paba pané , kenat péh mai éh kelunan keloo' mesep baa' éh maneu' éh mavuk , kenat kepéh mai éh kelih tong rigit ngan alaa' mekum tong rigit .
54003009	Bang jian éh kelunan éh petem mihau pengelan néh tong Tuhan éh lepah benara' Allah lem lepok kenin néh éh ni'ai .
54003010	Jian ngelenaa' éh tenah , hun kelunan inah éh tigéh ngan bé' éh kelunan maneu' ineu'-ineu' éh sala' , boh éh omok maneu' kereja' pelayan .
54003011	La'ah kenat péh tekep redo néh kelunan éh jian barék , mai éh kelunan éh tosok tong kekat rengah sa'at , jian éh kelunan éh jam seruh éh bé' paba pané , ngan éh tigéh dalem kekat penganeu' néh .
54003012	La'ah irah éh pelayan , tekep éh kelunan éh pu'un jah awah redo , éh jam nebaraa' ngan petena' anak néh ngan irah tong lamin néh .
54003013	Kelunan éh maneu' kereja' pelayan mu'un , éh maneu' éh ngan jian ngan teneng , pu'un réh alaa' ngaran éh jian belah irah pinaa' nah , ngan omok réh bara' tong pengelan réh tong Kristus Yésus ngan makang kenin .
54003014	Akeu' ngelan ku' omok tuai laho ngan ko' , bang pu'un ku' maneu' surat iteu'
54003015	lavaa' ké' lieu' , dokoo' ko' omok jam tong barék éh tekep ngan uleu' éh pepadéé' dalem Allah , inah éh sidang Allah éh murip , sidang Néh éh lihei' ngan suka' tong tebaraa' éh teneng tong Allah .
54003016	Adang sebayang lu' pu'un barei' pelim ngan irah éh bé' jam éh , bang jian mu'un éh , ka' éh , Pu'un Tuhan tuai paléu kelunan , Sahéé' Ni'ai pekelenaa' Iah pu'un teneng , pu'un éh ta'an irah meliket . La'ah Iah éh benara' réh tong siget-siget pohoo' , Iah éh kepelum kelunan pah tipo tana' , Iah éh netéé' Tamen Néh pemung ngan kemaren Néh , moléé' tai seruga .
54004001	La'ah Sahéé' Ni'ai pu'un bara' lenaa' mu'un , sioo' tai ga' tana' adang pu'un kuraa' kelunan petat jin pengelan réh tong Kristus avéé' réh kivu kuraa'-kuraa' ha' tebaraa' sahéé' éh petawang ngan tebaraa' sahéé éh sa'at .
54004002	Ha' tebaraa' inah benara' kelunan éh ngelayoo' awah ngan pané' kenyo éh Seleket Matai lem penyeruh néh uban penyeruh néh barei' potong ngan lasoo' mu'un neu' daven éh pana .
54004003	Pu'un réh nebaraa' kelunan ngan meta' réh kawin . Irah meta' kelunan kuman jelua' arong ka'an . La'ah uleu' éh kelunan Kristén éh jam tong tebaraa' Tuhan éh teneng , omok lu' kuman éh ngan bara' jian kenin ngan Tuhan . Hun réh sebayang bara' jian kenin ngan Néh omok réh kuman éh béé .
54004004	Kekat-kekat penyuai Allah pu'un éh jian béé , bé' lu' tekep bet éh awah , bang jian lu' alaa' éh béé ngan sebayang bara' jian kenin ngan Tuhan ,
54004005	uban kekat néh béé pu'un éh jian naneu' ha' Allah ngan ha' sebayang lu' .
54004006	Hun ko' nebaraa' irah padéé' lu' dalem Tuhan tong kekat tebaraa' inah , adang ka'au' kelunan éh jian éh kivu sohoo' Kristus Yésus ngan omok ke' gahang kepéh neu' kekat tebaraa' tong pengelan lu' tong Tuhan , ngan ha' tebaraa' éh teneng éh kenivu ko' inah .
54004007	Jian ke' petedau tong ha' tosok kelunan éh bé' pu'un gunah nah . Jian ke' pepit gahang dalem Pengurip sebayang ko' .
54004008	Hun lu' tupat pekalai alaa' kegahang usah lu' , pu'un gunah néh si'ik awah , bang hun lu' pekalai alaa' kegahang dalem kenin lu' , boh éh gunah mu'un , uban pu'un gunah néh lem urip lu' hun iteu' , kenat péh lem urip lu' kepéh .
54004009	Teneng mu'un éh kenat ngan tekep lu' alaa' ha' inah ngan ngelan éh mu'un .
54004010	Uban kenat péh uleu' kereja' mutau mu'un , uban pengelan lu' pu'un tong Allah éh murip , éh juk pepurip kekat kelunan , adang Iah omok purip irah éh ngelan tong Iah .
54004011	Jian ke' petena' ngan nebaraa' réh tong kekat ha' ké' inah .
54004012	Mai ke' kejeraa' séé'-séé' ngera' ke' ngan bara' ke' anak awah . Bang jian ke' jah telana' ngan kekat kelunan éh ngelan tong Kristus . Kenat péh lem kekat ha' ané ko' , ngan lem barék ko' ngan tong penika ko' , ngan pengelan ko' ngan pengeni'ai ko' kepéh .
54004013	Avéé' akeu' tuai kepéh jian ke' ngelayau purung Surat Tuhan ngan réh tong petipun réh . Jian ke' ngelayau bara' ha' Tuhan ngan réh , ngan nebaraa' réh tong kekat urip réh lem Tuhan .
54004014	Mai ke' si'ik awah kenin tong pengena' Sahéé' lem kenin ko' , éh nena' Néh hun irah éh bara' ha' Tuhan ngan kelunan ngan irah pengeja'au tong sebayang , mapai ojoo' réh tong ka'au' lepah rai .
54004015	Pekalai tong kekat néh ngan petem maneu' éh , dokoo' kekat kelunan omok jam ka'au' pepit gahang kepéh .
54004016	Mavaa' kenin ko' ngan mavaa' ha' tebaraa' ko' kepéh . Jian ke' petem maneu' éh , uban kenat péh jalan ko' omok purip kenin ko' ngan purip irah éh menéng ha' ko' kepéh .
54005001	La'ah mai ke' pané nyahit ngan irah lakei' éh mukun . Bang jian ke' dawai pané ngan néh barei' ngan tamen ko' mu'un . Kenat péh hun ko' pané nebaraa' irah lakei' lemanai jian ke' pané ngan réh barei' ko' pané ngan padéé' ko' mu'un .
54005002	Kenat péh tong redo éh mukun , jian ke' pané ngan néh barei' ko' pané ngan tinen ko' mu'un , ngan tong irah redo lemanai jian ke' pané ngan réh barei' ngan padéé' ko' mu'un dalem kekat éh ni'ai .
54005003	Jian ke' pika irah redo baleu' , éh bé' pu'un séé'-séé' nolong éh .
54005004	Bang tong redo baleu' éh pu'un anak ngan ayam , jian irah anak ngan ayam néh pekalai nolong éh , ngan mena' oléé' ngan néh , uban kenat péh éh ngepayoo' kenin Allah .
54005005	La'ah redo éh baleu' éh bé' pu'un séé'-séé' éh omok petubo éh bang pu'un éh ngelan Allah awah mihau éh , ngan pu'un éh sebayang siget dau ngan siget merem péh menyat pika jin Tuhan .
54005006	Bang redo baleu' éh murip seminga' awah , na' péh éh murip keto seleket néh lepah matai tenéh .
54005007	Tong irah redo éh kenat jian ke' nebaraa' réh dokoo' mai pu'un kelunan pesala' éh neu' barék réh pu'un sa'at .
54005008	Hun séé'-séé' éh bé' jam petubo lua' néh , makin péh irah éh panak néh mu'un , kelunan inah seleket kelunan éh bé' ngelan tong Tuhan , iah pelapah sa'at jin kelunan éh pohoo' bé' ngelan .
54005009	Redo baleu' éh bé' jak avéé' nem poloo' ta'un urip néh , éh omok keto kereja' , mai éh ngelan penolong jin sidang awah . Tekep iah péh tutui kereja' . Bang tong redo baleu' éh bé' gahang la'ah ngan éh jian barék , éh bé' pu'un pemung sebarang ngan kuraa'-kuraa' lakei' , boh sidang kepéh mena' penolong ngan néh .
54005010	Inah kepéh hun néh redo éh pu'un ngaran éh jian uban néh pinaa' jalan nolong kelunan éh jah , éh pu'un mihau anak néh mu'un ngan éh ngelayau alaa' irah sakai tong lamin néh ngan mihau réh ngan jian kenin , éh pu'un masi ngan pika kelunan lem penusah réh , ngan éh mekat maneu' kuraa'-kuraa' arong kereja' éh jian péh , redo baleu' éh kenat jian keh nolong éh .
54005011	Uban hun sidang nolong irah redo éh baleu' lem néh danak keto , hun avéé' jaka' irah juk pemung ngan lakei' kepéh inah maneu' irah ngelepan Kristus .
54005012	irah pu'un sala' uban réh bé' kivu jajii' réh ngan Kristus .
54005013	La'ah ngan pepit-pepit leko kereja' ngan tai kasau-kasau tong lamin kelunan éh jah awah , bang bé' makat kenat awah , inah réh tosok kekat rengah éh bé' tekep ngan pekelakau ha' sa'at éh bé' tekep ngan réh , ngan kasau kenin ngan kereja' kelunan éh jah .
54005014	Uban néh kenat inah éh pengeloo' ké' , jian irah redo baleu' éh danak keto , kawin kepéh ngan pu'un anak kepéh ngan mihau lamin néh dokoo' irah éh bé' ngelan Tuhan péh bé' omok pesala' sidang .
54005015	Uban jelua' irah redo baleu' lepah ngelepan Kristus ngan kivu Sitan .
54005016	Bang hun pu'un redo éh ngelan tong Tuhan éh pu'un redo baleu' mokoo' tong lamin néh , jian redo inah petubo éh , dai éh pu'un tusah ngan bahat tong sidang , dokoo' sidang omok nolong irah éh baleu' mu'un , éh bé' pu'un séé'-séé' éh omok nolong réh kepéh .
54005017	La'ah tong kelunan éh mihau sidang , éh maneu' kereja' mu'un bé' éh sala' lu' mena' pengena' mutaa' jin éh kemalai ngan réh . Makin péh ngan irah éh kereja' muruh mu'un nebaraa' ngan petena' kelunan .
54005018	Uban pu'un jah ha' lem Surat Allah éh bara' , Mai keh ngejeret ujun sapé' tovoo' néh meték . Ngan pu'un jah ha' kepéh éh bara' , Kelunan éh kereja' adang néh tekep alaa' oléé' kereja' néh kepéh , kenat ha' lem Surat Tuhan .
54005019	Mai keh ulak ngelan ha' kelunan éh pesala' irah éh mihau sidang , hun néh bé' kejam keh mu'un . Jian keh petuneng éh mu'un avéé' duah-teleu' usah kelunan jam éh kenat mu'un .
54005020	Hun pu'un mu'un sala' néh , jian ke' meta' éh tong jumen kelunan sidang , dokoo' kelunan éh jah péh medai maneu' kenat lah .
54005021	La'ah tong jumen Allah ngan Kristus Yésus ngan kekat meliket néh éh ni'ai , akeu' nyohoo' ke' kivu kekat sohoo' ké' inah , ngan mai ke' ngevéléé'-véléé' ngan netah kenin tong kelunan .
54005022	Mai ke' perasoh mapai ojoo' ko' tong kelunan ke' réh maneu' kereja' Tuhan . La'ah mai ke' ngebakéh kelunan éh maneu' penyala' . Mihau kenin ko' ke' néh ni'ai .
54005023	Mai ke' mesep baa' awah , bang jian ke' mesep baa' buaa' agun si'ik awah , dai ke' sakit boré , uban ngelayau ke' sakit ngan lemoo' usah .
54005024	La'ah penyala' jelua' kelunan pu'un éh poléng mu'un , ngan kekat kelunan jam éh . Bang penyala' jelua' kelunan temurei' éh poléng kepéh .
54005025	Kenat péh tong penganeu' kelunan . Tong penganeu' réh éh jian , pu'un éh jelua' poléng hun iteu' , ngan tong kekat éh bé' jak poléng mu'un , bé' éh omok pelim pelinguh .
54006001	La'ah jian kekat kelunan ripen ngerera' kivu sohoo' pengeja'au keh , dokoo' mai pu'un séé'-séé' éh omok pané ngesa'at ngaran Allah ngan ngesa'at ha' tebaraa' lu' iteu' kepéh .
54006002	Kekat kelunan ripen éh pu'un lem nihau kelunan éh ngelan tong Tuhan , jian keh ngerera' tong réh , uban ka'ah péh pepadéé' lem Tuhan . Jian keh kereja' pelapah gahang kepéh ngan irah éh ngelan nah , uban irah éh alaa' oléé' jin kereja' keh inah , pu'un réh ngelan ngan pika Tuhan kepéh .
54006003	Jian ke' nebaraa' ngan petena' réh tong kekat ha' ké' iteu' . Séé'-séé' éh bara' ha' tebaraa' éh tengéé' jin inah , éh bé' pekua' ngan ha' tebaraa' Tuhan lu' Yésus Kristus , éh tengéé' jin kekat tebaraa' tong sebayang lu' ,
54006004	Iah bau kenin ngan bé' jam ineu'-ineu' ! Pengeloo' néh bé' barei' pohoo' . Iah keloo' pepatai ha' ngan pepaneu' tong ateng ha' ga' néh mihin pesonoh , petengéé' kenin , ngesa'at ngaran kelunan , pakai' kioo' éh sa'at ,
54006005	ngan pepaneu' éh bé' jam posot ngan kekat kelunan éh bé' jam seruh ngan bé' jam ineu' éh teneng . Irah seruh réh omok kaya' neu' .
54006006	Hun lu' petem lem sebayang mu'un , uleu' omok kaya' , bang pengekaya' nah , bé' éh jin tana' iteu' , inah éh kaya' lem kejian éh jin Tuhan . Kenat péh hun lu' murip jam seruh ngan bé' juk alaa' mekum , bang sukup kenin tong éh pu'un ngan lu' awah .
54006007	Hun lu' pelohoo' jin boré tinen lu' , bé' lu' pu'un pakai ineu'-ineu' péh . Kenat péh hun lu' piso jin tana' iteu' kepéh , bé' lu' pu'un mihin ineu'-ineu' ngan lu' .
54006008	Uban néh kenat hun lu' pu'un penguman ngan pakai sukup , jian lu' sukup kenin tong inah awah .
54006009	Bang kelunan éh kelih juk kaya' pu'un éh teneng tong tenupat , pu'un éh barei' ka'an éh pejeu tong siang , uban pinaa' arong pengekelih néh éh suwok ngan petusah éh awah , éh pepetat éh ngan petawang éh mu'un .
54006010	Uban neu' kelunan kelih tong rigit , inah éh nebu'un kuraa'-kuraa' arong kesa'at . Jelua' kelunan éh mekat pitah juk kaya' , pu'un réh petat jin pengelan réh ngan mujah kenin neu' kuraa'-kuraa' arong penusah .
54006011	Bang ka'au' éh kivu pengeloo' Tuhan , jian ke' ngejuu' usah ko' jin kekat éh kenat . Jian ke' ngerakep dokoo' ngelayau maneu' pengeloo' Allah , murip sebayang , ngelayau ngelan tong Kristus , pika padéé lu' éh kua' pengelan , kebit kenin lem pengeketa , ngan dawai kenin .
54006012	Jian ke' nengayet mu'un dokoo' murip tigéh lem urip Kristén ko' , dokoo' ka'au' omok alaa' urip mu'un éh pelinguh , uban kenat péh jalan Allah tebai ke' hun ko' ngakun pengelan ko' tong Tuhan tong Jumen kelunan pinaa' rai .
54006013	La'ah tong jumen Allah éh purip kekat ineu'-ineu' , ngan tong jumen Kristus Yésus éh ngakun pengelan néh tong jumen Pontius Pilatus , inah akeu' nyohoo' ke' .
54006014	Jian ke' kivu kekat sohoo' Tuhan , mihau éh mu'un , mai kejeraa' ineu'-ineu' ngepaléu kenin ko' pah avéé' Dau savéé' Tuhan lu' Yésus Kristus .
54006015	Adang Iah pu'un tuai hun avéé' tong jaka' éh kevéléé' Allah , Iah awah éh pengeja'au mu'un , Raja' éh bau kekat raja' , Tuhan éh bau kekat pengeja'au .
54006016	Iah awah éh murip pelinguh-linguh . Iah murip lem rema éh bé' omok tenavin kelunan séé' séé' péh . Bé' pu'un kelunan na'at Éh kenat péh bé' Éh omok ta'an kelunan . Tekep Iah ngelayau seneva' ngan Iah pu'un penyukat pelinguh-linguh' . Amin .
54006017	Jian ke' bara' ngan kekat kelunan kaya' mai réh bau kenin , ngan mai réh ngelan tong pengekaya' réh uban bé' réh jam hun mah éh juk béé kepéh . Bang jian réh ngelan tong Allah éh mena' kekat ineu'-ineu' ngan lu' ngan mutaa' kepéh dokoo' néh ngejian kenin lu' .
54006018	Jian ke' nyohoo' irah kaya' maneu' jian , ngan barei' kaya' lem kereja' réh éh jian . Jian irah petulat éh nalaa' réh ngan irah éh kari ngan jian kenin .
54006019	Hun réh maneu' kenat , irah pu'un alaa' oléé' éh pelapah ja'au kepéh , inah éh alaa' urip éh pelinguh .
54006020	Timotius , jian ke' mihau kekat ha' tebaraa' éh lepah benara' réh ngan ko' rai . Jian ke' petedau kekat ha' ané kelunan éh pané awah , ngan ha' kelunan éh pepané uban irah seruh réh pu'un pengejam , bang éh mu'un bé' réh pu'un pengejam .
54006021	Uban pinaa' kelunan éh bara' réh pu'un pengejam tawang awah réh tong pengelan réh . Jian Allah mena' pengejian ngan kekat ka'ah béé .
55001001	Surat iteu' jin Paulus éh lawah Kristus Yésus dalem pengeloo' Allah , ngan éh senohoo' dokoo' bara' tong urip éh pejajii' Allah . Urip inah omok nalaa' lu' uban pemung ngan Kristus Yésus .
55001002	Akeu' maneu' surat iteu' ngan Timotius , anak ké' éh penika ké' . Jian Allah éh Tamen , ngan Kristus Yésus éh Tuhan lu' , mena' pengejian , penika ngan pengepawah Néh ngan ko' .
55001003	Akeu' bara' jian kenin ngan Allah éh kenivu ké' ngan bé' pu'un ineu'-ineu' pesala' kenin ké' barei' kekat tepun ké' sahau rai . La'ah akeu' ngelayau sebayang bara' jian kenin ngan Néh hun ké' seruh tong ka'au' , siget dau ngan siget merem péh .
55001004	Pu'un ku' nesen baa' maten ko' rai , ngan tawai ku' juk temeu' ngan ko' kepéh , dokoo' ké' omok murung mu'un .
55001005	La'ah pu'un ku' seruh tong pengelan ko' mu'un tong Tuhan , barei' éh pu'un dalem kenin tepun ko' Lois ngan tinen ko' Yunike , ngan akeu' jam éh pu'un kenat kepéh lem kenin ko' .
55001006	Kenat péh akeu' petesen ke' , jian ke' purip pengena' Allah lem kenin ko' , éh nena' néh hun ké' mapai ojoo' ké' tong ke' rai .
55001007	Uban Sahéé' éh nena' Tuhan ngan lu' , bé' éh maneu' lu' medai , bang Sahéé' Ni'ai pepenoo' lu' palaa' penyukat , penika ngan pengegahang éh mihin lu' jam mihau kenin .
55001008	Uban néh kenat mai ke' medai bara' tong pengelan ko' , kenat péh mai ke' menyaa' bara' tong pengelan ko' , kenat péh mai ke' menyaa' uban ké pu'un tong lamin tutup uban Kristus . Bang jian ke' pemung ngan ké' lem pengeketa neu' lu' bara' Rengah Jian tong Kristus . Adang Allah omok ngegahang ke' dokoo' ko' omok ngeretep .
55001009	Pu'un éh purip uleu' ngan tebai lu' kelu' omok anah Nah mu'un , bé' éh uban ineu'-ineu' éh penganeu' lu' , bang kivu pengeloo' Néh ngan penika Néh tengéé' . Iah mena' penika Néh jin bu'un-bu'un dalem Kristus Yésus .
55001010	Bang hun iteu' kepéh Iah pepoléng penika Néh ngan lu' neu' penyavéé' Iah éh purip lu' Kristus Yésus . Yésus lepah nyopéé penyukat pematai ngan mihin urip éh pelinguh jin Rengah Jian inah .
55001011	La'ah pu'un Allah ngevéléé' akeu' ké' lawah Néh ngan guru Néh ke' ké' bara' Rengah Jian Néh .
55001012	La'ah kenat péh akeu' sioo' keta dalem kekat penganeu' ké' iteu' . Na' péh kenat bé' akeu' menyaa' , uban ké' jam Iah éh kepelum ké' ngan akeu' jam Iah pu'un penyukat omok mihau kekat éh lepah nena' néh ngan ké' , pah avéé' pengega' dau .
55001013	Jian ke' mihau kekat ha' tebaraa' éh teneng barei' éh lepah benara' ké' ngan ko' lepah rai . Inah éh ha' éh tekep kenivu ko' ngan jian ke' petem lem pengelan ko' ngan penika ko' dalem Kristus Yésus .
55001014	Neu' penyukat Sahéé' Ni'ai éh murip lem kenin ko' , jian ke' mihau Rengah Jian éh lepah nena' Néh ngan ko' pekua' ke' mihau livah éh ma'an .
55001015	La'ah ka'au' jam kekat kelunan tong tana' Asia bet akeu' , kenat péh Pigelus ngan Hemogenes péh bet akeu' rai .
55001016	Jian Tuhan masi kelunan tong lamin Onésiporus , uban pinaa' koléé' néh ngejian kenin ké' rai . Bé' iah menyaa' hun néh jam akeu' pu'un tong lamin tutup ,
55001017	bang tovoo' iah avéé' tong leboo' Rum , iah tioo pitah akeu' pah avéé' néh temeu' ngan ké' .
55001018	Jian Tuhan pika éh tovoo' Dau savéé' Tuhan . Ka'au' jam tong kekat jalan néh nolong akeu' hun ké' pu'un tong Épesus rai .
55002001	Timotius anak ké' ! Jian ke' gahang neu' penika Néh éh pu'un ngan lu' , uban lu' pemung ngan Kristus Yésus .
55002002	La'ah kekat tebaraa' éh nenéng ko' éh benara' ké' tong jumen kelunan pinaa' rai , jian ke' bara' éh kepéh ngan kelunan éh tigéh , ke' réh omok bara' éh ngan kelunan éh jah kepéh .
55002003	Jian ke' ngeretep ngan kebit kenin pemung ngan ké' dalem pengeketa , barei' seradu Kristus Yésus éh tigéh .
55002004	Kelunan seradu adang néh ngepayoo' kenin pengeja'au néh , bé' iah bubuu' seruh maneu' kereja' kelunan éh jah .
55002005	Kenat péh kelunan éh petesi tong inga' bé' réh omok alaa' tapong hun réh bé' kivu adet .
55002006	La'ah kelunan éh mutau nérék , tekep iah éh tenah alaa' buaa' jin térék néh .
55002007	Jian ke' seruh tong kekat ha' ké' inah , uban Tuhan omok nolong ke' nesen éh .
55002008	Ko' nesen éh iteu' , barei' ha' éh benara' lem Rengah Jian éh benara' ké' , Yésus Kristus lepah pebetéé Tamen Néh jin patai ngan Iah jin puku' Daud .
55002009	La'ah uban akeu' pu'un bara' tong Rengah Jian nah , inah akeu' jam keta ngan kejeret réh tong lamin tutup , pekua' barei' kelunan éh maneu' penyala' mu'un . Bang ha' tebaraa' Tuhan bé' éh omok kejeret ngan tenutup réh .
55002010	Kenat péh akeu' ngeretep dalem kekat pengeketa ké' , dokoo' ké' omok nolong kelunan éh kevéléé' Allah , dokoo' irah péh omok alaa' urip dalem Kristus Yésus , pemung ngan pengaren Néh éh pu'un pelinguh .
55002011	La'ah teneng mu'un ha' iteu' éh bara' ka' , Hun uleu' matai pemung ngan Yésus , omok uleu' murip pemung ngan Néh kepéh .
55002012	Hun uleu' omok ngeretep dalem pengeketa , omok lu' pengeja'au pemung ngan Néh kepéh . Hun lu' ngaken bara' lu' bé' jam Iah , Iah péh ngaken kepéh bara' Iah bé' jam uleu' .
55002013	Na' péh lu' bé' tigéh , Iah petem tigéh , uban bé' Iah omok bé' pu'un tigéh , uban bé' Iah omok maneu' ineu'-ineu' éh tengéé' jin pohoo' kenin Néh .
55002014	Jian ke' petesen kekat irah lem nihau ko' tong ha' ké' iteu' , ngan pané mu'un-mu'un ngan réh barei' tong jumen Allah mu'un , mai réh pepaneu' tong sin ateng ha' inah bé' pu'un gunah néh , bang éh nasa' pengelan kelunan éh menéng éh awah .
55002015	Jian ke' mekat pitah jalan éh dokoo' Tuhan omok bara' ke' pu'un jian , barei' kelunan éh bé' menyaa' tong kekat penganeu' néh . Jian ke' bara' ha' tebaraa' éh teneng jin Allah ngan teneng mu'un .
55002016	Piso ke' jin ha' tosok kelunan éh bé' pu'un gunah ngan éh ngesa'at Allah . Ha' tosok éh kenat maneu' kelunan makin juu' jin Allah .
55002017	Ha' tebaraa' réh pu'un éh barei' okoo' baha' éh memeseu' ngan éh ngeborok ketem lo'ong usah réh . Pu'un duah guru kenat , Himenius rawah Piletus .
55002018	Pu'un réh netat jin ha' tebaraa' éh teneng , ngan hun iteu' irah mihin kuraa' kelunan petat jin pengelan réh tong Kristus . Uban réh bara' , pengebetéé kelunan jin pematai lepah pu'un tenéh .
55002019	Bang lihei' éh neu' Allah , pu'un éh reken mu'un , bé' éh omok gusii' , ngan Tuhan pu'un nyurat tong néh ka' , Tuhan jam kekat kelunan éh anah Nah , ha' néh , ngan ha' néh kepéh , séé'-séé' kelunan éh bara' pengelan néh pu'un tong Tuhan , jian iah ngejuu' usah néh jin kekat kesa'at , ha' néh .
55002020	La'ah tong umaa' ja'au pu'un pinaa' arong pigan penakai réh , pu'un pigan mat ngan pirek , pu'un éh lalit , pu'un éh kuren tana' péh , pu'un jelua' éh mejat penakai réh , pu'un jelua' kepéh éh ngelayau penakai réh .
55002021	Uban néh kenat séé'-séé' éh peti'ai usah néh jin kekat éh sa'at iah éh omok penakai Tuhan maneu' kereja' éh jian , uban néh pu'un gunah ngan pengeja'au néh ke' néh omok pakai éh maneu' ineu'-ineu' kereja' éh jian .
55002022	Bang jian ke' ngejuu' usah ko' jin kekat pengagat kelunan lemanai , mekat kenin kivu pengeloo' Allah , maneu' néh kekat inah pemung ngan irah éh menyat Tuhan nolong réh ngan kenin éh ni'ai .
55002023	Bang mai keh pemung ngan kelunan éh suwok kenin , éh pesakat tong kekat éh bé' pu'un gunah , uban ka'au' jam irah éh maneu' kenat pepit réh paneu' kepéh .
55002024	Kelunan éh sohoo' Tuhan bé' tekep éh paneu' , bang jian iah pika ngan nolong kekat kelunan , nebaraa' ngan petena' réh jian-jian ngan kebit kenin .
55002025	Hun néh peteneng irah éh ngelawan éh , jian éh peteneng réh ngan dawai kenin , mai éh maneu' éh ngan kejaha kenin . Barang Allah omok ngusii' kenin réh ke' réh omok pekoléé' kenin ngan nesen tong kekat ha' tebaraa' éh teneng .
55002026	Boh réh omok nesen kesa'at réh ngan kelap jin viheu' Sitan éh mugun réh maneu' éh kivu pengeloo' néh .
55003001	Jian ke' nesen , tovoo' tai ga' tana' , adang pu'un kuraa'-kuraa' penusah .
55003002	Adang kelunan pu'un nyelepéé' kenin , ngan magat juk alaa' mekum , ngan ngajung usah réh ngan bau kenin . Adang réh pu'un ngesa'at ngaran kelunan éh jah , ngan ngelapah ha' tinen tamen réh , sevahau' ke' awah kenin réh , bé' réh jam seruh , bé' réh sebayang ,
55003003	Bé' réh pika kelunan , bé' réh jam masi , Irah pedok kelunan , sa'at tipan réh , luvaa' réh ngan leko réh tong éh Jian .
55003004	Bé' réh tigéh bé' réh kebit kenin seruh ngan bau kenin réh . Pelapah keloo' réh murip seminga' awah , bé' réh murung Allah .
55003005	Pu'un réh barei'-okoo' kivu sebayang bang ngelayoo' awah , bé' réh jam tong penyukat Tuhan . Mai ke' ngebakéh kelunan éh kenat .
55003006	Uban jelua' kelunan éh kenat taket tong lamin kelunan ngan menat kenin irah redo éh lemoo' kenin neu' penyala' réh pinaa' , éh magat tong kekat éh sa'at .
55003007	Irah redo éh kenat ngelayau réh keloo' pekalai bang bé' réh omok jam ha' tebaraa' éh teneng .
55003008	Barei'-okoo' Yanes ngan Yambres éh ngelawan Musa sahau rai , kenat péh kekat kelunan inah ngelawan kekat ha' tebaraa' Allah , suwok kenin réh , bé' réh jam seruh , lepah petat réh jin pengelan réh tong Tuhan .
55003009	La'ah bé' irah omok jian kepéh , uban kekat kelunan jam tong pengepalui réh , barei' réh jam tong pengepalui Yanes rawah Yambres inah .
55003010	Bang bé' ka'au' kenat , ka'au' nah pu'un ke' kivu ha' tebaraa' ké' ngan barék ké' ngan penganeu' ké' . Kejam ko' tong pengelan ké' tong Kristus ngan kebit kenin lem pengeketa ; kenat péh penika ké' tong padéé' éh kua' pengelan ngan tong ké' ngeretep péh ,
55003011	ngan tong kekat penusah ngan pengeketa ké' kepéh . ka'au' jam tong kekat arong penusah éh teneng tong akeu' tong Antiokia ngan tong Ikonium ngan Listra rai , matek pinaa' mu'un penusah inah . Bang Tuhan ngelepu akeu' jin kekat néh béé .
55003012	La'ah kekat kelunan éh keloo' murip ngan urip éh ni'ai dalem Kristus Yésus , adang irah éh jah pu'un peketa réh .
55003013	Kelunan sa'at ngan éh ngelavo' adang makin sa'at kepéh , Irah ngelavo' kelunan éh jah , semu'un néh irah tengéé' péh pu'un kelavo' .
55003014	Bang jian ke' petem dalem kekat tebaraa' réh ngan ko' rai , ngan reken dalem pengelan ko' , uban ka'au' jam irah éh nebaraa' ke' rai ,
55003015	ngan inah kepéh , jin hun ko' si'ik ka'au' lepah jam tong surat Allah éh ni'ai , éh omok mihin ke' jam seruh ngan alaa' urip neu' pengelan ko' tong Kristus Yésus .
55003016	Uban kekat ha' lem surat Allah , jin Allah éh bu'un néh , ngan pu'un gunah néh ke' néh nebaraa' ngan petena' ngan peteneng kelunan , ngan kuraa' sohoo' néh kepéh ke' réh murip ngan barék éh jian ,
55003017	dokoo' kelunan éh maneu' kereja' Allah omok sukup , ngan pu'un palaa' néh maneu' kekat kereja' néh jian .
55004001	La'ah tong jumen Allah ngan Kristus Yésus adang juk tuai kepéh ke' Néh petuneng kelunan éh murip ngan éh matai péh . Iah tuai ke' Néh Raja' . Uban kenat tong jumen Allah ngan Kristus Yésus ngan semu'un kenin akeu' nyohoo' ke' ,
55004002	jian ke' bara' ha' tebaraa' Tuhan , mai ke' bé' bara' éh , kenat péh tovoo' sioo' jian , kenat péh tovoo' sioo' sa'at péh , dokoo' ko' mihin réh jam tong penyala' réh . Jian ke' petena' réh ngan ngereken kenin réh , jian ke' nebaraa' réh ngan dawai kenin ngan kebit kenin .
55004003	Uban pu'un sioo' kepéh temurei' hun kelunan bé' keloo' menéng ha' tebaraa' éh teneng , adang irah keloo' kivu kenin réh tengéé' ngan pepit pinaa' guru kepéh éh pu'un bara' tong kekat éh keneloo' réh menéng awah .
55004004	Adang réh pu'un marau kelingen réh tong ha' tebaraa' éh teneng , ke' réh mihau ha' tosok éh bé' pu'un gunah .
55004005	Bang jian ke' mihau kenin ko' , ngeretep dalem penusah , maneu' kereja' kelunan éh bara' Rengah Jian , maneu' kekat kereja' ko' barei' éh tekep ngan kelunan éh sohoo' Allah .
55004006	Bang jaka' ké' lepah avéé' , inah éh jaka' réh mematai ku' , adang akeu' juk piso jin tana' iteu' .
55004007	Pu'un ku' mekat mu'un lem pekayau tong pengelan , akeu' lepah pesukup kekat kereja' ké' , ngan akeu' lepah mihau pengelan tong Kristus avéé' ga' néh .
55004008	Hun iteu' , tapong pengeteneng nodoo' Tuhan ngan ké' , Tong pengega' dau , Tuhan éh teneng mu'un petuneng juk mena' éh ngan ké' , uban akeu' lepah murip kivu pengeloo' Néh . Bé' éh nena' Néh ngan ké' awah , bang Iah mena' éh ngan kekat kelunan éh mena savéé' Néh ngan murung kenin .
55004009	La'ah Jian ke' pitah jalan ko' tuai tavin ku' ngan rigah .
55004010	uban pu'un Demas bet akeu' uban néh murung tana' iteu' awah , iah lepah tai Tesalonika tenéh . La'ah Kereskes lepah tai Galatia , ngan Titus lepah tai Dalmatia ,
55004011	Lukas awah éh pu'un keto ngan ké' siteu' . Hun ko' tuai jian ke' mihin Markus péh tuai , uban iah omok nolong akeu' lem kereja' ké' iteu' .
55004012	La'ah pu'un ku' nyohoo' Tikhikus tai Épesus .
55004013	La'ah hun ko' tuai kepéh , jian ke' mihin kerayung ké' éh ja'au , éh nodoo' ké' ngan Karpus tong Troas , ngan mihin kekat surat ké' kepéh , makin péh surat ké' kulit ka'an .
55004014	La'ah Aleksander , tukeng temagaa' rai , pinaa' kesa'at neu' néh ngan ké' , la'ah Tuhan omok mena' oléé' néh pekua' penganeu' néh inah .
55004015	Mavaa' ke' uban iah ngelawan mu'un tong ha' tebaraa' lu' .
55004016	La'ah bu'un ké' pané tong besara' rai , bé' pu'un séé'-séé' éh bakéh ké' , kekat réh béé bet ku' awah . Mai Tuhan mihau kesa'at réh inah .
55004017	Bang Tuhan pu'un pemung ngan ké' ngan ngegahang ku' , dokoo' ké' omok bara' Rengah Jian ngan kekat kelunan éh tengéé' pohoo' , ngan pu'un éh ngelepu ku' jin ukum patai éh juk neu' réh tong ku' .
55004018	Adang Tuhan omok ngelepu akeu' jin siget-siget kesa'at ngan mihin akeu' avéé' tong lamin néh tong seruga . La'ah jian kekat pengaren anah nah béé avéé' kelebéé'-lebéé' néh . Amin .
55004019	Akeu' bara' tabi' ngan Priskila ngan Akwila , kenat péh ngan kekat irah tong lamin Onésiporus .
55004020	Pu'un Erastus mokoo' tong Korintus ngan pu'un ku' pokoo' Tropimus tong Miletus uban néh sakit .
55004021	Jian ke' mekat pitah jalan tuai siteu' bé' jak sioo' genin . La'ah Ebulus ngan Pudes ngan Linus ngan Klaudia ngan kekat padéé' lu' siteu' bara' tabi' ngan ko' .
55004022	Jian Tuhan pu'un pemung ngan ko' . Jian Allah mena' pengejian ngan kekat ka'ah béé .
56001001	Surat iteu' jin akeu' Paulus kelunan sohoo' Allah ngan lawah Yésus Kristus . Pu'un Allah ngevéléé' akeu' dokoo' ké' omok ngereken pengelan kelunan éh anah Allah , ngan mihin réh jam tong ha' tebaraa' éh teneng dalem sebayang mé' .
56001002	Ha' tebaraa' iteu' éh mihin kelunan alaa' urip éh pelinguh . La'ah Allah éh bé' omok kenyo , Iah jajii' mena' urip pelinguh ngan lu' jin bu'un-bu'un sahau tovoo' bé' jak tana' ngan langit iteu' pu'un ,
56001003	ngan tovoo' jaka' éh kevéléé' Néh , Iah pepoléng kenin Néh kenat lem ha' tebaraa' Néh . La'ah tebaraa' Néh iteu' nena' Néh ngan ké' , ngan akeu' perengah éh kepéh kivu sohoo' Allah éh Pepurip uleu' .
56001004	La'ah akeu' maneu' surat iteu' ngan Titus , éh seleket anak ké' mu'un dalem pengelan lu' tong Kristus . Jian Allah Tamen ngan Yésus Kristus éh purip lu' mena' pengejian ngan pengepawah ngan ko' .
56001005	La'ah pu'un ku' pokoo' ke' tong tana' Kreta rai , dokoo' ko' omok pesukup kekat kereja' tong sidang sinah , dokoo' ko' omok ngevéléé' irah éh omok pelayan tong siget sidang tong kekat leboo' sinah . Mai ke' ngelepan tong kekat sohoo' ké' ngan ko' rai .
56001006	La'ah irah éh pelayan jian éh kelunan éh teneng lem kekat barék néh , ngan éh pu'un jah awah redo , ngan anak néh péh ngelan tong Kristus , ngan éh bé' pu'un barék éh sa'at , ngan éh jam kivu sohoo' .
56001007	Uban kelunan éh pelayan , pu'un éh maneu' kereja' Allah ngan bé' tekep éh pu'un sa'at . Mai éh kelunan éh bau kenin ngan éh lumang merek . Mai éh kelunan éh mavuk ngan éh lumang pané sa'at , mai éh kelunan éh kelih , éh mekum tong rigit .
56001008	Tekep éh kelunan éh keloo' alaa' irah sakai tong lamin néh ngan petubo éh ngan jian kenin . Jian éh kelunan éh keloo' tong kekat éh jian , éh jam mavaa' kenin néh , éh teneng dalem kekat penganeu' néh , ngan éh ni'ai kenin ngan éh jam seruh .
56001009	La'ah jian éh kelunan éh jam mihau ha' tebaraa' éh teneng , dokoo' néh omok nebaraa' ngan ngereken kenin kelunan éh jah neu' ha' tebaraa' éh teneng inah , ngan éh jam makang meta' kelunan éh sala' , éh ngelawan ha' tebaraa' inah kepéh .
56001010	Uban pinaa' kelunan makin péh tong irah Yahudi , bé' réh keloo' ngerera' tong pengeja'au tong sidang . Pu'un réh ngelavo' kelunan neu' kekat ha' tosok réh éh palui awah .
56001011	Mai ke' kejeraa' réh pané , uban pu'un réh petusah kenin kuraa'-kuraa' kelunan neu' réh bara' tong éh bé' tekep . Pu'un réh maneu' kenat uban réh juk alaa' rigit awah .
56001012	La'ah pu'un jah kelunan éh pohoo' irah Kreta inah , éh bara' ha' Tuhan ngan kelunan sahau éh bara' ka' , La'ah kelunan pohoo' Kreta ngelayau réh kenyo , pu'un réh barei' ka'an éh luvaa' , pu'un réh kuman nyahan ngan leko kereja' , ha' néh .
56001013	La'ah teneng mu'un ha' néh kenat . Uban néh kenat jian ke' pané mu'un ngan petena' réh , dokoo' réh omok ngelan mu'un ,
56001014	ngan bé' pu'un ngamit kekat ha' suket ngan ha' tukit kelunan Yahudi éh bé' keloo' ngelan tong tebaraa' éh teneng .
56001015	Tulat kelunan éh ni'ai , kekat néh pu'un ni'ai . Bang tulat kelunan éh penyeruh réh pu'un sa'at neu' penyala' ngan éh bé' ngelan tong ineu' éh teneng , bé' pu'un jah péh éh ni'ai , uban penyeruh ngan ketem lo'ong kenin réh lepah sa'at .
56001016	La'ah pu'un réh bara' irah jam Allah , bang kekat penganeu' réh pepoléng réh bé' jam Éh . Irah teneng tong rek Tuhan , bé' réh kivu sohoo' Allah , bé' réh omok maneu' ineu'-ineu' éh jian .
56002001	Bang jian ke' bara' ha' tebaraa' éh teneng .
56002002	Jian ke' nebaraa' irah lakei' éh ja'au urip , ke' réh jam seruh , ngan pu'un barék éh jian ngan jam mihau usah réh , ngan petem lem pengelan réh tong Kristus , ngan jam pika irah éh jah , kebit kenin lem pengeketa .
56002003	Kenat péh jian ke' nebaraa' irah redo éh ja'au urip , dokoo' barék réh barei' éh tekep tong kelunan éh ni'ai éh ngelan tong Allah . Mai réh pané ngesa'at ngaran kelunan , mai réh keripen baa' nesep éh bisa' . Bang jian réh pané tong kekat éh jian ,
56002004	dokoo' réh omok nebaraa' irah redo éh bé' jak ja'au urip ke' réh jam murung lakei' réh ngan anak réh ,
56002005	ngan jam mavaa' kenin réh ngan ni'ai , ngan jam petubo lamin réh , ngan ngerera' tong lakei' réh , dokoo' mai séé'-séé' péh ngesa'at ha' tebaraa' éh jin Allah .
56002006	Kenat péh jian ke' nebaraa' irah lemanai dokoo' réh jam mavaa' kenin réh .
56002007	ka'au' tekep jah telana' tong barék éh jian dalem kekat ineu'-ineu' péh . Jian ke' nebaraa' réh jin kenin ko' mu'un , mai ke' ngelayoo' awah .
56002008	Jian ke pakai ha' tebaraa' éh teneng mu'un éh bé' omok kesa'at réh , dokoo' kelunan éh ngelawan lu' , omok menyaa' uban réh bé' omok pesala' lu' .
56002009	La'ah jian ke' nyohoo' kekat kelunan sohoo' pengeja'au réh ngan ngepayoo' kenin pengeja'au néh dalem kekat ineu'-ineu' . Hun pengeja'au néh pané , mai éh nyakat ha' néh ,
56002010	ngan mai réh nekau . Bang jian réh ngelayau maneu' kekat éh jian ngan tigéh dokoo' jin penganeu' réh éh kenat kelunan omok ngajung ha' tebaraa' tong Allah éh purip lu' .
56002011	Uban pu'un Allah pepoléng penika Néh dokoo' Néh omok purip kekat kelunan .
56002012	La'ah penika Néh inah mihin uleu' dokoo' murip ni'ai ngan bé' kivu kekat éh jin tana' iteu' . Tong tana' iteu' uleu' tekep murip jam mavaa' kenin , teneng ngan kivu sohoo' Allah .
56002013	kelebéé' lu' mena tong Dau éh kenelan lu' , hun pengaren Allah éh Matek ja'au ngan Yésus Kristus éh Pepurip lu' pu'un poléng kepéh .
56002014	Pu'un éh mena' urip Néh ngeliwah uleu' , dokoo' Néh ngelepu lu' jin kekat arong kesa'at , mohéé uleu' ngan maneu' uleu' anah nah awah , kenat péh mihin uleu' mekat maneu' jian .
56002015	Jian ke' bara' kekat ha' tebaraa' iteu' , ngan neu' penyukat Sahéé' Ni'ai jian ke' nebaraa' ngan petena' réh . Mai jah-jah usah péh ngera' ke' awah .
56003001	Jian ke' petesen irah éh lem sidang ko' , dokoo' réh omok ngerera' tong peritah ngan séé'-séé' éh pu'un penyukat , ngan kivu sohoo' réh , ngan maneu' kekat kereja' éh jian .
56003002	Mai réh pané ngesa'at ngaran kelunan , jian réh murip ngan pawah ngan maneu' éh jian . Jian réh jian pengané , dawai kenin ngan kekat kelunan béé .
56003003	Uban hun bu'un rai uleu' béé kelunan éh suwok kenin , éh bé' kivu sohoo' , ngan tawang awah . Uleu' pu'un keripen kekat pengagat sa'at ngan pengekelih , urip lu' penoo' neu' akam ngeleko kelunan ngan nyonoh ngan uleu' murip pata pekeleko .
56003004	Bang Allah , éh purip lu' pepoléng penika ngan pengejian kenin Néh ngan uleu' .
56003005	pu'un éh purip uleu' . Bé' éh neu' ineu'-ineu' penganeu' lu' éh jian , bang neu' pengasi Néh awah Iah purip lu' , neu' Néh mohéé' kenin lu' ngan mena' urip maréng ngan lu' neu' Sahéé' Ni'ai ,
56003006	éh nena' Néh ngan kekat kenin néh neu' Yésus Kristus éh purip lu' ,
56003007	dokoo' neu' penika Néh uleu' omok alaa' kenin éh teneng tong jumen Allah ngan alaa' urip éh pelinguh pekua' pengelan lu' .
56003008	La'ah teneng mu'un ha' inah . La'ah éh pengeloo' ké' , jian ke' mekat bara' kekat ha' tebaraa' iteu' , dokoo' irah éh ngelan tong Allah omok mekat kereja' ngan maneu' kekat éh jian . Kekat ha' tebaraa' iteu' jian éh , ngan pu'un gunah néh ngan kekat kelunan .
56003009	Bang jian ke' petedau tong kekat ha' réh pesakat , ngan ha' tosok réh tong puku' kelunan awah , ngan tong kekat ha' kelunan paneu' , ngan tong réh nyakat tong sohoo' lem Surat Musa . Kekat inah bé' pu'un gunah néh , seleket moo' awah éh .
56003010	Tong kelunan éh mihin irah éh jah tengéé' kenin , jian ke' pané ngan néh duah koléé' meta' éh maneu' kenat , la'o inah mai ngebakéh éh .
56003011	Uban ka'au' jam kelunan éh kenat , sala' mu'un éh , ngan penyala' néh tengéé' péh pepoléng éh pu'un sala' mu'un .
56003012	Hun mah ku' nyohoo' Artemas barang Tikhikus péh tai tavin ke' kepéh , jian ke' mekat pitah jalan tuai tavin akeu' tong leboo' Nikopolis uban akeu' juk tai mokoo' sinah sioo' genin .
56003013	Jian ke' nolong Senas , guru Surat Musa irai , ngan Apolos , lem pengelakau roh , ko' nolong roh dokoo' mai roh pu'un kurang ineu'-ineu' .
56003014	Jian irah éh ngelan , pekalai maneu' jian ngan pesukup ineu'-ineu' pengekurang kelunan , mai réh murip ngan bé' jam seruh .
56003015	La'ah kekat kelunan éh pu'un pemung ngan ké' siteu' bara' tabi ngan ko' . Bara' tabi' kepéh ngan kekat bakéh lu' dalem pengelan lu' tong Tuhan . Jian penika Allah pu'un pemung ngan ka'ah béé .
57001001	Surat iteu' jin Paulus , éh pu'un tong lamin tutup uban perengah Kristus Yésus , ngan jin padéé' lu' Timotius .
57001002	Surat iteu' nena' ngan Pilemon , padéé' ngan bakéh mé' ngan kekat irah sidang éh petipun tong lamin ko' , kenat péh ngan padéé' lu' Appia ngan Arkhipus éh bakéh améé' ngelawan kekat éh sa'at
57001003	Jian Allah éh Tamen lu' , ngan Tuhan Yésus Kristus , mena' pengejian ngan pengepawah ngan kéh .
57001004	O padéé' ké' , siget koléé' ké' sebayang , akeu' mateng ke' lem sebayang ké' , ngan bara' jian kenin ngan Allah .
57001005	Uban pu'un ku' menéng rengah tong penika ko' ngan kekat kelunan éh anah Tuhan ngan tong pengelan ko' tong Tuhan Yésus .
57001006	Akeu' sebayang dokoo' neu' lu' pu'un pekua' kenin lem pengelan lu' tong Kristus , ka'au' omok pepit dalem kekat pengejam ko' tong kekat pengejian éh anah uleu' neu' urip lu' lem Kristus .
57001007	O padéé' , neu' penika ko' akeu' pu'un murung kenin ngan pu'un ngegahang kenin , uban pu'un ke' ngejian kenin kuraa'-kuraa' kelunan éh anah Tuhan .
57001008	Uban néh kenat , uban ké' padéé' ko' lem Kristus , omok akeu' makang kenin nyohoo' ke' maneu' éh tekep .
57001009	Bang bé' akeu' nyohoo' ke' maneu' éh , bang uban penika Tuhan ngan uleu' akeu' menyat ke' awah . Akeu' Paulus éh lawah Kristus Yésus , ngan éh pu'un tong lamin tutup hun iteu' uban pengelan ké' tong Iah ,
57001010	Akeu' maneu' jah ha' pengenyat tulat Onésimus , éh seneruh ké' barei' anak ké' tengéé' , uban iah péh ngelan tong Kristus . Tovoo' ké' tong lamin tutup , akeu' éh seleket tamen néh .
57001011	Hun lepah rai bé' iah pu'un gunah tong ka'au' , bang hun iteu' iah pu'un gunah tong ka'au' kenat péh tong akeu' .
57001012	Hun iteu' inah akeu' nyohoo' éh moléé' tai ka'au' kepéh , iah éh matek kemurung ké' .
57001013	Keloo' akeu' pokoo' éh ngan ké' siteu' dokoo' néh omok nolong akeu' ngeliwah ka'au' , kelebéé' ké' pu'un lem lamin tutup iteu' uban ké' perengah Rengah Jian .
57001014	Bang bé' akeu' keloo' maneu' ineu'-ineu' hun ké' bé' jam kenin ko' , bé' akeu' keloo' ke' maneu' ineu'-ineu' uban néh sohoo' ké' awah , bang akeu' keloo' ke' maneu' éh hun néh lem pengeloo' kenin ko' mu'un .
57001015	Barang kenat péh Onésimus pu'un petat jin ka'au' metok awah rai , dokoo' ko' omok alaa' iah moléé' pelinguh ngan ko' kepéh .
57001016	Uban hun iteu' bé' iah jah kelunan sohoo' awah , bang pelapah jian jin kelunan sohoo' , uban hun iteu' inah iah padéé' lu' dalem Tuhan éh penika uleu' . Akeu' murung iah mu'un , makin péh ka'au' , uban iah éh sohoo' ko' ngan hun iteu' padéé' ko' dalem Tuhan kepéh .
57001017	Uban néh kenat hun néh mu'un akeu' éh bakéh ko' , jian ke' alaa' iah kepéh pekua' barei' hun néh usah ké' mu'un .
57001018	Hun iah pu'un maneu' ineu'-ineu' kesa'at ngan ko' ngan ngerugi ke' , ngan hun néh pu'un putang livah ko' , akeu' éh bayan éh .
57001019	Inah éh senurat ké' tengéé' , Akeu' Paulus omok bayan éh . Bang bé' akeu' bara' ka'au' péh pu'un putang usah ko' ngan ké' .
57001020	O padéé' , dalem ngaran Tuhan akeu' menyat ke' pika akeu' ngan ngejian kenin ké' pekua' éh tekep ngan kelunan éh pepadéé' dalem Kristus .
57001021	La'ah lem ké' nyurat éh kenat ngan ko' , akeu' ngelan adang ko' juk kivu pengenyat ké' inah ngan pelapah ja'au jin éh pengenyat ké' inah .
57001022	Jah pengenyat ké' kepéh , Jian ke' petenup jah lamin ngan ké' , uban akeu' ngelan Tuhan omok mipa ha' sebayang ko' ngan kejeraa' akeu' moléé' kepéh ngan ko' .
57001023	La'ah Epapras éh pu'un dalem lamin tutup pemung ngan ké' uban pengelan néh tong Kristus Yésus , pu'un éh bara' tabi' ngan ko' .
57001024	Kenat péh Markus , Aristarkhus , Demas ngan Lukas , éh pebakéh ngan ké' dalem kereja' Tuhan , irah péh bara' tabi' ngan ko' .
57001025	Jian éh penika Tuhan Yésus Kristus pu'un pemung ngan kekat ka'ah béé .
58001001	La'ah hun sahau , pinaa' koléé' Allah pu'un pané ngan tepun lu' jin irah nabi palaa' kuraa'-kuraa' jalan .
58001002	Bang hun iteu' tovoo' tai ga' tana' , inah Iah pané ngan uleu' kepéh Jin Anak Néh . La'ah Jin Anak Néh , pu'un Allah suai kekat tana' ngan langit . Allah lepah ngevéléé' Anak Néh iteu' ke' Néh pu'un penyukat bau kekat ineu'-ineu' péh tong ga' néh .
58001003	Pu'un éh pepoléng kekat pengaren ngan pengejian Allah uban Iah péh pekua' ngan Allah . Iah pu'un mihau kekat penyuai Néh tong tana' ngan tong langit palaa' ha' Néh éh pu'un penyukat . La'o Néh maneu' kelunan pelepu jin penyala' , Iah menyun tong seruga saa' na'au' Allah Pengeja'au éh matek bau .
58001004	Anak Néh inah pelapah bau jin meliket , ngan ngaran éh nena' Allah ngan Néh péh pelapah jian jin ngaran kekat meliket .
58001005	Uban bé' Allah pu'un bara' ka' ngan jah-jah meliket péh , Ka'au' éh Anak Ké' , dau iteu' Akeu' éh Tamen Ko' , Kenat péh bé' Allah pu'un bara' ka' ngan jah-jah meliket péh , Akeu' éh Tamen Néh , ngan Iah éh Anak Ké' ,
58001006	La'ah hun Allah pu'un nyohoo' Anak tuken Néh tuai tong tana' , pu'un éh bara' ka' , Jian kekat meliket Allah seva' Éh .
58001007	Bang tong meliket inah , ka' ha' Néh , Allah maneu' kekat meliket Néh barei' kepu ngan luten éh kivu sohoo' Néh awah , ha' Néh .
58001008	Bang tong Anak Néh nah pu'un Allah bara' ka' , Ka'au' éh Allah , Ka'au' omok raja' avéé' pelinguh Pu'un Ke' mihau kekat irah éh lem nihau Ko' dalem kekat éh teneng ngan jian mu'un .
58001009	Ka'au' éh murung tong kekat éh jian ngan teneng , bang leko Ke' tong kekat éh sa'at . Uban néh kenat Allah ngevéléé' Ke' ngan pepenoo' kenin Ko' neu' kekat kemurung Néh éh pelapah ja'au jin kemurung éh nena' Néh ngan irah bakéh Ko' ,
58001010	Iteu' kepéh éh benara' Allah tong Anak Néh , Bu'un-bu'un sahau , O Tuhan , Ka'au' éh suai kekat tana' , ojoo' Ko' tengéé' éh suai Langit .
58001011	Tana' ngan langit nah juk béé , bang Ka'au' awah éh omok pu'un pelinguh . Kekat tana' ngan langit juk mupuk barei' livah .
58001012	Barei' kelunan ngejekuu' kerayung néh . Barei' kelunan ngeliwah pakai néh , kenat péh Ka'au' juk ngeliwah tana' ngan ngeliwah langit . Bang Ka'au' Tuhan ngelayau Ke' pu'un pekua' , bé' Ka'au' omok mukun , ha' néh .
58001013	La'ah bé' Allah pu'un bara' ka' ngan jah-jah meliket péh , Menyun ke' siteu' saa' na'au' Ké' , avéé' Ké' maneu' kekat ayau Ko' , barei' lun gem Ko' awah ,
58001014	Hun néh kenat kineu' irah meliket nah ? Irah Sahéé' éh ngerera' kivu sohoo' Allah . Pu'un Tuhan nyohoo' réh tai nolong irah éh tekep alaa' urip Néh
58002001	Uban kenat uleu' tekep petem megem tong kekat ha' tebaraa' éh lepah nenéng lu' dai lu' petat jin pengelan lu' .
58002002	Uban hun ha' tebaraa' éh benara' irah meliket nah pu'un teneng , ngan hun séé'-séé' bé' kivu éh adang réh teneng ukum , makin péh tong uleu' hun iteu' hun lu' bé' mihau ha' Anak Néh .
58002003	Bé' pu'un jalan lu' omok kelap hun lu' ngelapah awah tong penika Tuhan éh juk purip lu' , adang lu' teneng ukum Néh . Uban Tuhan tengéé' éh bu'un-bu'un bara' tong jalan Néh juk purip lu' , ngan irah éh pu'un menéng éh pu'un bara' éh ngan uleu' kepéh ngan pekelenaa' éh ngan lu' adang Tuhan juk purip kelunan .
58002004	La'ah Allah péh pekelenaa' kekat éh benara' Néh nah pu'un teneng mu'un , neu' Néh mena' penyukat Néh ngan réh ke' réh maneu' kuraa'-kuraa' arong telana' éh pepoléng penyukat Néh ngan éh ngebéé kenin kelunan , ngan Iah pu'un mena' pengena' Sahéé Ni'ai kivu pengeloo' kenin Néh tengéé' . Pu'un Tuhan mena' kuraa'-kuraa' pengena' éh jin Sahéé' Ni'ai ngan réh kivu pengeloo' kenin Néh tengéé' .
58002005	Bé' Allah ngevéléé' meliket ke' néh omok pengeja'au tana' maréng éh juk pu'un kepéh . Inah éh tana' éh nané lu' hun iteu' nah .
58002006	Bang Iah ngevéléé' kelunan mihau éh , bang barei' ha' éh benara' néh lem surat Allah , ka' éh , O Allah , ineu' kelunan inah , Ke' ko' keloo' seruh tong réh ? Kelunan pohoo' kelunan awah , bang Ka'au' mihau réh ?
58002007	Lem jaka' metok awah Ka'au' maneu' kelunan diva' siik jin meliket ; Ka'au' mena' ngan kelunan pengaren ngan penyeva' .
58002008	Ngan maneu' kelunan pu'un penyukat mihau kekat ineu'-ineu' péh . Lem ayat inah bara' tong Allah maneu' kelunan pu'un penyukat bau kekat ineu'-ineu' péh ; hun néh kenat bé' pu'un jah ineu' péh kenat bé' pu'un lem nihau kelunan . Bang hun iteu' bé' jak lu' na'at kelunan pu'un penyukat mihau kekat ineu'-ineu' péh .
58002009	Bang uleu' lepah na'at Yésus pu'un penyukat ! Lem jaka' metok awah , Iah pu'un diva' siik jin meliket , dokoo' neu' pengasi Allah , Iah omok matai tulat kekat kelunan . Hun iteu' uleu' na'at Iah nena' pengaren ngan penyeva' uban Iah lepah keta avéé' matai .
58002010	La'ah Allah éh suai kekat ineu'-ineu' ngan mihau éh , tekep maneu' Yésus , jalan pepurip kelunan éh sukup mu'un neu' kekat pengeketa Néh . Inah jalan Allah omok mihin pinaa' kelunan masek lem kemaren Yésus , uban Yésus nah pengeja'au éh mihin kelunan tavin urip .
58002011	Uban pu'un Yésus nah peti'ai kelunan jin penyala' réh , ngan Iah éh pu'un ni'ai ngan irah éh peti'ai néh nah , jah awah Tamen réh . Kenat péh Yésus nah bé' éh leko mateng réh padéé' Néh .
58002012	Barei' ha' Yésus ngan Allah , O Allah , Akeu' juk bara' Ke' ngan kekat padéé' Ké' . Hun réh petipun sebayang Akeu' juk nyanyi mejing ngaran Ko' , ha' Néh .
58002013	Pu'un éh bara' kepéh , Akeu' juk ngelan tong Allah . Ka' ha' Néh kepéh , iteu' Akeu' pu'un ngan kekat anak éh nena' Allah ngan Ké' .
58002014	Uban irah éh nateng anak Allah kelunan mu'un , inah Yésus tuai paléu kelunan pekua' irah inah ke' . Iah paléu kelunan dokoo' neu' pematai Néh Iah omok ngebéé Sitan éh pu'un penyukat bau patai .
58002015	Kenat jalan Iah ngelepu irah éh putung-putung urip réh keripen Sitan , uban réh medai tong pematai .
58002016	Uban bé' Yésus tuai ke' Néh nolong meliket , bang Iah tuai ke' Néh nolong pohoo' Abraham .
58002017	Adang néh tekep Yésus paléu kelunan pekua' kekat padéé' Néh dalem kekat ineu'-ineu' péh . Dokoo' Iah omok Imam éh pengeja'au kekat imam éh tigéh ngan pu'un penika . Neu' penganeu' Néh inah penyala' kelunan omok pega' .
58002018	Uban kenat , hun iteu' Iah omok nolong irah éh teneng tenupat , uban Iah tengéé' péh lepah teneng tenupat ngan pengeketa .
58003001	O kekat padéé' ké' lem Tuhan éh tenebai Allah , jian keh seruh tong Yésus éh tuai sohoo' Allah ke' Néh omok Imam éh pengeja'au kekat imam tong adet sebayang lu' .
58003002	Yésus tigéh tong Allah éh lepah ngevéléé' Iah dokoo' maneu' kereja' inah , barei' Musa péh tigéh maneu' kereja' néh tong Umaa' Allah .
58003003	La'ah kelunan éh suai lamin pu'un éh kenajung réh . Bé' réh ngajung lamin éh senuai néh . Kenat péh adang néh tekep Yésus péh alaa' pengaren éh pelapah ja'au jin Musa .
58003004	La'ah siget-siget lamin pu'un éh senuai kelunan , bang Allah éh suai kekat ineu'-ineu' .
58003005	Musa tigéh barei' kelunan sohoo' dalem Umaa' Allah . Iah bara' tong kekat éh juk benara' Allah jaka' temurei' kepéh .
58003006	Bang Kristus nah Anak Tuhan mu'un , tigéh mu'un éh mihau umaa' Allah . La'ah uleu' néh umaa' Allah , inah éh hun lu' ngereken kenin lu' ngan petem pengelan lu' omok alaa' ineu' éh kepelum lu' .
58003007	Uban barei' éh benara' Sahéé' Ni'ai , ka' ha' Néh , Dau iteu' hun keh menéng ha' Allah ,
58003008	mai keh mahéng kenin barei' tepun keh irah ngelawan Allah , barei' hun réh tupat Allah tong tana' pengawa sahau rai .
58003009	Tong sinah tepun keh tupat Akeu' ngan silam ku' ha' Allah , na' péh irah lepah na'at ineu' éh naneu' ké' kelebéé' pat poloo' taun .
58003010	Inah maneu' Akeu' merek ngan réh ngan bara' ka' , irah ngelayau ngelapah ha' ngan bé' keloo' kivu sohoo' ké' .
58003011	Akeu' merek ngan pejajii' , bé' réh omok masek tong tana' inah dokoo' réh omok posot pemung ngan ké' .
58003012	O kekat padéé' ké' , mavaa' keh jian-jian , mai pu'un séé'-séé' péh éh pu'un kenin sa'at éh bé' ngelan tong Tuhan pah avéé' néh piso jin Allah éh murip .
58003013	Bang dai pu'un kelunan éh kelavo' penyala' ngan mahéng kenin , jian keh nolong petolong , ngereken kenin siget usah ngan siget dau , jian keh nolong petolong ngereken kenin siget usah kelebéé' lu' to murip lem jaka' éh nateng Dau iteu barei' éh benara' lem surat Allah .
58003014	Uleu' béé pu'un pekua' kereja' ngan Kristus , hun lu' avéé' ga' néh petem ngamit pengelan éh pu'un ngan lu' jin bu'un néh .
58003015	Uban ka' ha' surat Allah , Dau iteu' hun keh menéng ha' Allah , mai keh mahéng kenin barei' tepun keh sahau tovoo' réh ngelawan Allah .
58003016	Séé' réh éh menéng ha' Allah ngan éh ngelawan éh kepéh ? Kekat irah éh nihin Musa piso jin tana' Mesir .
58003017	Ngan séé' Allah merek avéé' pat poloo' ta'un kelebéé' nah ? Iah pu'un merek ngan irah éh maneu' penyala' ngan éh matai tong tana' pegawa .
58003018	Hun Allah bara' , adang irah bé' omok masek tong tana' inah , ke' réh omok posot pemung ngan ké' , séé' éh benara' néh inah ? Irah éh ngelawan Allah .
58003019	Hun iteu' uleu' jam irah bé' omok masek tong tana' inah , uban réh bé' keloo' ngelan tong Allah .
58004001	La'ah uban jajii' dokoo' omok masek lem pengeposot Néh inah pu'un petem ngan lu' , jian lu' mavaa' dai pu'un séé'-séé' jin belah ka'ah bé' omok alaa' éh pejajii' Néh inah .
58004002	Uban pu'un lu' lepah menéng Rengah Jian éh benara' ngan lu' , barei' irah éh kivu Musa nah . Irah menéng ha' inah , bang Rengah inah bé' pu'un gunah tong réh , uban tovoo' réh menéng éh bé' irah ngelan tong jajii' Allah inah .
58004003	Bang uleu' éh ngelan tong Allah , omok alaa' posot éh pejajii' Allah . Inah éh pekua' ha' éh benara Néh , Akeu' merek ngan pejajii' , Irah bé' omok masek tong tana' inah dokoo' réh omok posot pemung ngan ké' . Allah pu'un pané kenat na' péh kereja' Néh lepah ma'o tenéh jin bu'un Néh suai tana' iteu' .
58004004	Tong dau éh ketujuu' , pu'un éh senurat lem surat Allah , Tong dau éh ketujuu' Allah posot jin kekat kereja' Néh .
58004005	Pu'un éh benara' jah koléé' kepéh , Irah bé' omok masek tong tana' inah dokoo' alaa' posot pemung ngan ké' .
58004006	Irah éh bu'un-bu'un menéng Rengah Jian iteu' , bé' réh omok alaa' posot inah uban réh bé' ngelan . hun néh kenat pu'un kelunan éh jah éh omok posot pemung ngan Néh .
58004007	Uleu' jam éh kenat uban Allah lepah natu' jah dau éh nateng Dau Iteu' . Allah pu'un bara' tong iteu' lebéé' la'o inah jin Daud lem ayat éh lepah senurat inah , Dau iteu' hun keh menéng ha' Allah , mai keh ngemahéng kenin keh .
58004008	Né' Yosua lepah mihin réh omok posot kivu éh pejajii' Allah adang Allah bé' pané kepéh tong jah dau éh jah .
58004009	Uban kenat to ke' pu'un posot ngan irah éh anah Allah , barei' Allah pu'un posot tong dau éh ke tujuu' nah .
58004010	Pu'un éh kenat uban séé'-séé' omok posot kivu éh pejajii' Allah , adang néh posot kepéh jin kereja' néh barei' okoo' Allah pu'un posot jin kereja' Néh .
58004011	Uban kenat Jian lu' mekat pitah dokoo' lu' omok alaa' posot éh pejajii' Allah mai pu'un séé'-séé' péh jin belah lu' mepai awah barei' irah sahau , uban réh bé' ngelan tong Allah .
58004012	Ha' tebaraa' Tuhan inah murip ngan pu'un penyukat , pelapah nyahit jin po'é éh peseripa nyahit . Ha' tebaraa' Tuhan inah masek dilem avéé' tong urip ngan sahéé' avéé' tong kekat bukun tulang ngan utek péh . Ha' tebaraa' Tuhan petuneng penyeruh ngan pengeloo' kenin kelunan .
58004013	Bé' pu'un ineu'-ineu' péh éh pelim tong Allah . Kekat ineu'-ineu' éh pu'un tong tana' iteu' poléng ngan pukap tong jumen Allah . Uleu' béé adang bara' kekat penganeu' lu' tong urip lu' ngan Allah .
58004014	Uban kenat jian uleu' mihau pengelan lu' mu'un tong Tuhan uban uleu' pu'un Imam éh pengeja'au kekat imam éh ja'au , inah éh Yésus éh Anak Allah pu'un éh lepah tai tong jumen Allah mu'un .
58004015	Bé' lu' pu'un Imam éh pengeja'au kekat imam éh bé' jam pika lu' ngan éh bé' nesen tong kekat pengelemoo' lu' bang Imam éh pengeja'au kekat imam lu' lepah teneng penupat lem kekat ineu'-ineu' péh , pekua' uleu' iteu' , bang bé' éh maneu' penyala' .
58004016	Uban néh kenat mai lu' medai bang jian lu' tai tavin Allah ke' Néh omok pika lu' . Hun lu' tavin Éh adang Néh masi lu' lem kekat pengekurang lu' ngan pika ngan nolong lu' siget koléé' lu' teneng penusah .
58005001	Siget-siget Imam éh pengeja'au kekat imam pu'un éh kevéléé' Tuhan jin belah irah pinaa' iah kevéléé dokoo' mena' usah néh ngan Allah ke' néh menyat Tuhan pika réh . Kereja' néh mena' pengena' ngan mematai ka'an éh nihin réh dokoo' Tuhan omok mega' penyala' réh .
58005002	Uban usah néh tengéé' péh pu'un pinaa' arong pengelemoo' , inah maneu' éh omok dawai kenin ngan irah éh tawang uban réh bé' jam ineu'-ineu' .
58005003	La'ah uban usah nah péh lemoo' , bé' éh mematai ka'an dokoo' Tuhan omok mega' penyala' irah pinaa' awah , bang iah mematai éh ngeliwah usah nah ke' , dokoo' Tuhan omok mega' penyala' néh .
58005004	Bé' éh séé'-séé' éh keloo' Imam éh pengeja'au kekat imam éh omok alaa' kereja' inah bang jin penebai Allah kelunan omok Imam éh pengeja'au kekat imam barei' éh teneng tong Harun rai .
58005005	Kristus bé' keloo' Imam éh pengeja'au kekat imam uban néh juk ngajung usah néh tengéé' . Bang ka' ha' Allah ngan néh Ka'au' éh Anak Ké' dau iteu' Akeu' éh Tamen Ko' .
58005006	Pu'un éh bara' ka' lem surat éh jah kepéh , ka'au' omok imam avéé' pelinguh barei' Imam Melkisedek .
58005007	Hun Yésus pu'un tong tana' , Iah sebayang ngan menyat mu'un ngan mangaa' bara' kekat pengenyat Néh ngan Allah éh pu'un penyukat ngelepu Éh jin pematai . Uban Yésus ngerera' ngan tigéh tong Allah , Allah menéng ha' pengenyat Néh .
58005008	La'ah na' péh Yésus nah Anak Allah mu'un , Iah pekalai tigéh neu' kekat pengeketa éh teneng tong Néh .
58005009	Uban néh kenat jin la'o Iah lepah sukup mu'un , Iah ke' éh jalan alaa' urip éh pelinguh tulat kekat kelunan éh tigéh tong Néh .
58005010	Allah péh mateng Iah Imam éh pengeja'au kekat imam barei' Imam Melkisedek .
58005011	Pu'un pinaa' keto éh benara' mé' tong ha' iteu' bang tusah mé' juk pekelenaa' éh uban ka'ah lieu' mu'un jam tong néh .
58005012	Lepah lebéé' tenéh keh pu'un kivu Tuhan ngan pekalai , sukup kelebéé' keh omok nebaraa' irah éh jah . Bang na' péh kenat kelebéé' , to de' ke' keh bé' nesen mu'un , ngan ka'ah ngelan kelunan nebaraa' keh keto tong ha' tebaraa' éh bu'un-bu'un nenéng keh . Ka'ah météé' awah , bé' jak keh jam kuman sin ka'an .
58005013	Irah éh météé' , anak keto réh , bé' réh jam seruh éh mah éh jian ngan éh mah éh sa'at .
58005014	Bang sin ka'an , inah éh ngan irah éh lepah ja'au . Kelunan éh ja'au nah , neu' kuraa'-kuraa' koléé' néh pekalai iah jam éh jian ngan éh sa'at péh .
58006001	Uban néh kenat jian uleu' lakau kepéh avéé' tong ha' tebaraa' éh ngan irah éh sukup kenin dalem Tuhan , mai lu' posot terah ha' tebaraa' éh bu'un-bu'un tong Kristus . Mai lu' ngelayau nebaraa' éh bu'un-bu'un tong pengelan tong Allah ngan posot maneu' kekat éh bé' pu'un gunah .
58006002	Kenat péh ha' tebaraa' tong pengebatis ngan mapai ojoo' tong kelunan , kenat péh tong pengebetéé' kelunan matai ngan tong ukum éh pelinguh .
58006003	Uleu' tekep kelunan Kristén éh sukup kenin dalem Tuhan . Hun néh pengeloo' Allah , iteu' éh juk neu' mé' .
58006004	Éh ke' néh kenat , uban kelunan éh bé' keloo' ngelan tong Kristus la'ah , bé' réh omok najak moléé' ke' réh pekoléé' kenin . Irah lepah pu'un lem rema Allah , irah lepah masek lem pengena' Allah ngan alaa' Sahéé' Ni'ai éh lepah nena' ngan réh .
58006005	Jin éh lepah kenejam' réh , irah jam ha' tebaraa' Allah inah jian . Irah péh lepah jam tong penyukat jin pengena' Allah tong jaka' éh temurei' kepéh .
58006006	Bang la'o inah irah bé' keloo' ngelan tong Kristus la'ah ! Adang irah bé' omok najak moléé' ke' réh pekoléé kenin , uban irah nyalib Anak Allah kepéh ngan pekenyaa' Iah tong jumen kelunan pinaa' .
58006007	Pulah éh ngelayau basa' neu' taa' , pulah inah omok mena' oléé' éh jian ngan kelunan éh mihau pulah néh , uban Allah maneu' jian éh jian tong pulah inah .
58006008	Bang hun tana' inah purip suha' ngan ureu' awah , bé' tana' inah jian , adang Tuhan ngukum éh ngan motong éh awah .
58006009	O kekat bakéh mé' , na' péh mé' pané kenat , Améé' jam adang ka'ah ngebuaa' ngan buaa' éh jian uban keh lepah alaa' urip dalem Allah .
58006010	Allah nah bé' éh bé' teneng . Iah bé' ngelepan ineu' éh lepah neu' keh ngan Néh kenat péh penika keh éh pepoléng keh ngan Néh hun keh nolong irah éh ngelan tong Tuhan lepah rai kenat pu'un avéé' hun iteu' .
58006011	Améé' keloo' dokoo' siget usah jin belah ka'ah petem tigéh pah avéé' ga' , dokoo' kekat ineu' ineu' éh kepelum keh omok nalaa' keh .
58006012	Bé' mé' keloo' keh barei' kelunan éh leko . Jian keh murip barei' kelunan éh lepah alaa' ineu' éh pejajii' Allah uban réh ngelan tong Néh ngan kebit kenin .
58006013	Uban pu'un Allah maneu' jah jajii' ngan Abraham , Iah pejajii' adang Iah maneu' éh pejajii' Néh nah . Uban bé' pu'un séé'-séé' péh éh pelapah bau jin Allah , Iah pejajii' palaa' ngaran Nah ke' tengéé' .
58006014	Ka' ha' Allah ngan Abraham Akeu' pejajii' juk mena' pengejian ngan ko' ngan mena' anak ayam ko' pinaa' mu'un
58006015	Abraham kebit kenin . Uban kenat Iah alaa' ineu' éh lepah pejajii' Allah ngan néh .
58006016	Tovoo' kelunan pesupa iah pakai ngaran kelunan éh jah éh pelapah bau pakat néh jin iah . Boh ha' supa inah omok peka'o kekat ha' pepaneu' .
58006017	Allah juk ngereken kenin kelunan éh juk alaa' ineu' éh pejajii' Néh Iah bé' piso kenin tong kekat éh pejajii' Néh . Inah ke' Néh pesupa tong jajii' Néh inah .
58006018	Duah ha' iteu' bé' omok paléu inah éh jajii' Néh ngan ha' supa Néh . Bé' Allah omok kenyo tong Néh . Uban kenat uleu' éh lepah tai tavin éh dokoo' alaa' Iah singau lu' uleu' senohoo' dokoo' ngamit reken pengepelum éh pu'un saa' tenah lu' .
58006019	Pengepelum lu' inah barei' jah pengereken éh omok kenamit lem urip éh gahang ngan pawah . Pengepelum inah ngelesan apat éh mekep retek éh matek ni'ai tong lamin Tuhan tong seruga .
58006020	Yésus lepah masek sinah saa' tenah jin uleu' , ngan Iah éh Imam éh pengeja'au kekat imam éh pelinguh barei' Imam Melkisedek .
58007001	Imam Melkisedek iah éh raja' Salem ngan imam Allah éh matek bau . Tovoo' Abraham moléé' jin pekayau la'o néh nyopéé' pat raja' , Melkisedek petemeu' ngan néh ngan menyat Allah mena' pengejian ngan néh .
58007002	La'ah Abraham petulat kekat livah éh nalaa' néh jin irah éh senopéé' néh avéé' jah tulat jin siget éh jah poloo' ke' néh mena' éh ngan Melkisedek . La'ah duah sin tong ngaran Melkisedek nah , éh bu'un nah Raja' éh teneng mu'un . Uban iah raja Salem sin tong ngaran néh kepéh éh mihin pengepawah .
58007003	La'ah bé' pu'un kelunan jam séé' éh tamen tinen Melkisedek , kenat péh tepun néh , bé' pu'un séé' péh éh nyurat tong lohoo' Melkisedek ngan tong pematai néh . Melkisedek nah barei' Anak Allah , inah éh imam avéé' pelinguh .
58007004	Seruh keh jian-jian uban lenaa' mu'un Melkisedek nah kelunan éh ja'au ngaran , avéé' Abraham éh tepun pohoo' Israel mena' tulat poloo' jin kekat éh laa' néh jin néh pekayau nah ke' néh mena' éh ngan Melkisedek nah .
58007005	Kekat imam éh jin betah Lewi nyemung tulat poloo' jin irah pohoo' Israel , inah éh jin irah lua' irah ke' tengéé' kivu ha' lem Surat Musa . Na' péh irah béé jah arong awah jin pohoo' Abraham .
58007006	Bang Melkisedek nah bé' éh jin betah irah Lewi nah , na' péh kenat pu'un éh alaa' tulat poloo' jin Abraham ngan pu'un éh menyat Allah maneu' jian ngan Abraham éh jalan Tuhan pejajii' nah .
58007007	Bé' lu' duah kenin kelunan éh diva' pakat alaa' pengejian jin kelunan éh bau jin iah .
58007008	La'ah irah imam éh alaa' tulat poloo' jin kelunan , inah éh kelunan éh omok matai , bang Melkisedek nah éh alaa' tulat poloo' jin Abraham , murip éh , barei' ha' lem surat Allah .
58007009	La'ah hun Abraham mena' tulat poloo' , Lewi péh mena' éh Na' péh pohoo' Lewi nah nyemung tulat poloo' jin kelunan Israel .
58007010	Uban tovoo' Abraham mena' tulat poloo' ngan Melkisedek bé' jak Lewi nah pu'un , bang seleket néh pu'un lem usah tepun néh Abraham .
58007011	Imam-imam pohoo' Lewi éh ngereken ha' lem Surat Musa , éh nena' ngan pohoo' Israel . Hun kekat éh naneu' irah imam betah Lewi sahau nah lepah sukup mu'un , bé' Iah tiken pu'un imam éh jah barei' Imam Melkisedek , éh bé' jin pohoo' Imam Harun .
58007012	La'ah hun Tuhan pu'un ngeliwah jalan Néh ngevéléé' irah éh omok imam , adang Néh ngeliwah sohoo' lem Surat Musa .
58007013	Sin tong ha' iteu' inah éh Tuhan lu' , Iah jin betah éh jah , ngan bé' jak pu'un jah usah péh jin betah Néh éh maneu' kereja' imam .
58007014	Kekat kelunan jam Tuhan lu' , tuai jin betah Yehuda ; ngan Musa bé' pu'un mateng betah irah tovoo' néh pané tong irah imam .
58007015	Ineu' éh nané inah poléng mu'un éh hun iteu' , jah imam kepéh lepah tuai , imam éh barei' Melkisedek .
58007016	Iah kevéléé' ke' Néh imam , bé' éh kivu tebaraa' ngan adet éh neu' kelunan , bang jin urip Néh éh pu'un penyukat ngan éh bé' pu'un pengega' .
58007017	Barei' ha' lem surat Allah éh bara' ka' , Ka'au' omok imam pelinguh-linguh barei' Imam Melkisedek .
58007018	Uban néh kenat adet éh sahau lepah nebet , uban néh lemoo' ngan bé' pu'un gunah .
58007019	Uban kekat sohoo' lem Surat Musa bé' éh pu'un penyukat pesukup ineu'-ineu' ke' néh teneng . Bang hun iteu' uleu' pu'un pengelan éh pelapah jian jin pengelan irah Israel rai , uban Kristus pu'un penyukat mihin lu' tepih mu'un tavin Allah .
58007020	La'ah Allah pesupa bara' , adang Kristus nah omok imam pelinguh . Hun mah irah imam éh jah kevéléé' , bé' Allah pesupa kenat .
58007021	Bang hun Néh ngevéléé' Yésus ke' Néh imam , Allah supa hun Néh bara' ka' ngan Néh , Tuhan lepah supa , ngan bé' Iah ngepaléu' kenin Néh , Adang Ka'au' omok imam pelinguh-linguh .
58007022	Neu' ha' Tuhan pesupa kenat , Yésus omok jamin jah jajii' éh pelapah jian .
58007023	Inah kepéh , irah imam éh jah pinaa' réh uban réh matai ngan bé' omok nutun kereja' réh kepéh .
58007024	Bang Yésus nah Iah pu'un murip pelinguh , tong kereja' Néh maneu' kereja' imam , bé' pu'un irah éh jah ngeliwah Éh .
58007025	Kenat péh kekat kelunan éh tuai tavin Tuhan dalem Iah , Kristus pu'un penyukat purip réh , kenat éh hun iteu' , kenat péh avéé' pelinguh , uban Iah murip pelinguh ngelayau Éh menyat Allah pika réh .
58007026	Yésus nah , Iah Imam éh pengeja'au kekat imam lu' éh omok nolong lu' mu'un . Iah pu'un ni'ai , bé' pu'un ineu'-ineu' sala' ngan kesa'at lem Néh , tengéé' éh jin pohoo' kelunan penyala' , Iah pu'un bau tong seruga ngan kenajung réh .
58007027	Bé' Iah barei' irah Imam éh pengeja'au kekat imam éh jah , éh siget dau mena' pengena' uban penyala usah nah ke' kenat péh uban penyala' irah pinaa' nah . Yésus mena' pengena' jah koléé' awah avéé' pelinguh-linguh , tovoo' Iah mena' usah Néh matai jah koléé' awah uban penyala' kekat kelunan .
58007028	Lepah rai tong adet sebayang Yahudi , pohoo' kelunan éh lemoo' éh Imam éh pengeja'au kekat imam , bang la'o inah kepéh , Allah neu' ha' jajii' Néh éh benara' Néh lebéé' si'ik la'o Néh bara' sohoo' lem Surat Musa , inah Iah ngevéléé' Anak Néh imam , Anak Néh inah pu'un éh teneng mu'un avéé' pelinguh .
58008001	Iteu' néh éh gunah jin iteu' éh benara' mé' . Uleu' pu'un Imam éh pengeja'au kekat imam lu' ; Iah menyun saa' na'au' nyun Allah éh matek Ja'au tong seruga .
58008002	Iah maneu' kereja' Néh Imam éh pengeja'au kekat imam tong retek éh matek ni'ai , dalem umaa' Tuhan éh mu'un ngan éh senuai Tuhan bé' éh senuai kelunan .
58008003	Siget-siget Imam éh pengeja'au kekat imam pu'un kevéléé' dokoo' mena' pengena' ngan mematai ka'an mena' ngan Allah , kenat péh Imam éh pengeja'au kekat imam lu' adang pu'un jah pengena' éh tekep nena' Néh .
58008004	Né' Iah pu'un tong tana' iteu' , adang bé' Iah omok imam , uban lepah pu'un imam éh mena' pengena' kivu ha' Surat Musa ngan kelunan Yahudi .
58008005	Kekat penganeu' réh tong tana' pu'un éh nojoo' éh pu'un kenat mu'un tong seruga . Barei' Musa hun néh juk maneu' umaa' Tuhan rai , ka' ha' Allah ngan néh , Jian ke' maneu' lamin Ké' iteu' pekua' éh benara' Ké' ngan ko' hun ko' pu'un tong tokong rai , ha' Néh .
58008006	Bang hun iteu' Yésus pu'un kereja' imam éh pelapah maren jin éh naneu' irah imam inah , uban jajii' éh naneu' Néh saa' belah Allah ngan kelunan pu'un éh pelapah jian . Jajii' inah pu'un éh jin jajii' tong kekat éh pelapah jian .
58008007	Hun néh bé' pu'un pengekurang tong jajii' éh bu'un , bé' tiken maneu' jajii' éh keruwah .
58008008	Bang bé' réh pu'un kivu éh , inah Allah pesala' réh hun Néh bara' ka' , pu'un jah dau temurei' Akeu' juk maneu' jah jajii' éh maréng ngan pohoo' Israel , ngan betah Yehuda .
58008009	Jajii' maréng Ké' iteu' , bé' éh pu'un barei' jajii' éh neu' Ké' ngan tepun réh sahau hun Ké' ngamit ojoo' réh ngan mihin réh piso jin tana' Mesir . Bé' irah kivu jajii' Ké' nah , inah maneu' Akeu' pei' réh awah , ha' Tuhan .
58008010	Bang hun iteu' , iteu' néh jajii' éh juk neu' ké' ngan pohoo' Israel tong jaka' éh temurei' ha' Tuhan : Akeu' juk mulah ha' tebaraa' ké' lem penyeruh réh ngan nyurat éh lem kenin réh Akeu' omok Allah réh ngan Irah omok anah ké' .
58008011	Hun Ké' maneu' kenat , bé' réh tusah bara' ngan bakéh réh ngan padéé' réh ka' , Jian ke' jam Tuhan , adang kekat réh béé omok jam Akeu' , jin irah éh si'ik péh avéé' irah éh ja'au péh .
58008012	Hun réh maneu' penyala' adang Akeu' pika réh , ngan bé' Akeu' mihau kesa'at réh kepéh , ha' Néh .
58008013	Neu' ha' Allah pané kenat bara' tong jajii' éh maréng , seleket néh bara' éh lepah nah pu'un mukun tenéh , ngan ineu'-ineu' hun néh lepah mukun ngan mupuk , adang néh juk béé awah .
58009001	Jajii' éh bu'un inah ketem adet tong sebayang , ngan pu'un jalan sebayang éh senuai kelunan .
58009002	La'ah lem lamin inah pu'un duah luvang lamin kepéh , ngaran lamin éh bu'un nah , inah éh Retek Ni'ai . Tong lamin inah pu'un pelita' , ngan pu'un mija , tong mija inah pu'un roti éh nena' ngan Allah .
58009003	La'ah pu'un livah kapan éh neu' réh tapé belah sinah , saa' luwat livah inah , inah jah luvang lamin kepéh , ngaran lamin éh inah , Retek Matek Ni'ai .
58009004	Tong retek inah , pu'un jah jalan réh motong kemenyan éh senuai réh palaa' mas , ngan pu'un tohong jalan jajii' éh keliket réh palaa' mas . Lem tohong inah pu'un teleu' livah lem néh éh bu'un-bu'un tajau éh senuai réh palaa' mas , éh pu'un mana lem néh , éh keruwah pu'un sekot Harun éh nelo rai , ngan éh keteleu' néh duah bateu' éh pu'un jah poloo' sohoo' Allah senurat tong néh .
58009005	Bau tohong inah pu'un duah Kerubin . Kerubin inah telana' Allah pu'un tong retek inah , pawit roh selevat bau tutup tohong jalan mega' penyala' kelunan . Bang bé' mé' omok bara' éh béé-béé hun iteu' .
58009006	La'ah tong Retek Ni'ai nah , siget dau irah imam tai sinah ke' réh maneu' kekat penganeu' ngan adet sebayang réh .
58009007	Bang tong Retek Matek Ni'ai Imam éh pengeja'au kekat imam , iah awah éh omok tai sinah , jah de' ke' koléé' awah jah ta'un . Hun iah tai tong Retek Matek Ni'ai nah , pu'un iah mihin dahaa' ka'an éh nena' néh ngan Allah ke' néh ngeliwah usah nah ke' , kenat péh tong irah pinaa' éh lepah maneu' penyala' bang bé' réh jam éh .
58009008	Kelebéé' Retek Ni'ai pu'un penakai réh , inah Sahéé' Ni'ai pu'un bara' , bé' jak pu'un jalan dokoo' kelunan pinaa' omok tai Retek Ni'ai Mu'un , inah éh bé' réh omok tioo tai tong jumen Tuhan mu'un .
58009009	Tong kekat inah pu'un éh barei' jah ha' tapan ngan uleu' kepéh hun iteu' . Kekat pengena' irah Yahudi ngan Tuhan ngan kekat ka'an éh penatai réh nah dokoo' réh omok tavin Tuhan , bé' éh omok mihin kelunan sukup mu'un kenin .
58009010	Kekat adet inah bang tong penguman , baa' nesep ngan kuraa'-kuraa' adet peti'ai usah réh . Kekat adet inah tong usah réh , tekep réh kivu éh kenat pah avéé' tong jaka' hun mah Allah ngeliwah kekat inah ngan maneu' éh maréng kepéh .
58009011	Bang Kristus nah pu'un tuai barei' okoo' Imam éh pengeja'au kekat imam tong kekat éh jian éh lepah pu'un tenéh . Lamin éh jalan Néh maneu' kekat kereja' Néh Imam éh pengeja'au kekat imam pu'un éh gunah mu'un ngan sukup mu'un Lamin inah bé' éh senuai kelunan . Sin néh bé' éh jin tana' éh senuai Néh iteu' .
58009012	Hun Kristus pu'un tai tong Retek Matek Ni'ai jah koléé' awah Éh tai , bé' Éh tai kepéh , ngan bé' Iah mihin dahaa' mék ngan dahaa' sapé' lakin ke' Néh mena' éh ngan Allah , bang Iah mihin dahaa' Néh tengéé' , ngan neu' dahaa' Néh inah Iah ngelepu uleu' avéé' pelinguh .
58009013	La'ah dahaa' mék ngan dahaa' sapé' , lakin ngan ahun anak sapé' éh notong réh , inah éh nalaa' imam ke' néh memirih éh tong kelunan éh segit kivu adet sebayang réh , penganeu' inah omok peti'ai réh jin kekat éh maneu' réh segit nah .
58009014	Hun néh kenat tong dahaa' ka'an awah , makin péh tong dahaa' Kristus mu'un , uban neu' Sahéé' Néh éh pelinguh , Iah mena' usah Néh ke' Néh matai dokoo' kelunan omok tavin Tuhan , barei' ka'an éh penatai réh tong sebayang Yahudi . Tong pengena' Kristus hun Néh matai tong kayeu' salib , sukup mu'un éh . Dahaa' Néh pu'un penyukat mohéé' kenin lu' jin kekat penganeu' éh bé' omok purip lu' , kelu' omok kivu Allah éh murip ngan ngepayoo' kenin Néh .
58009015	Uban néh kenat inah Kristus maneu' jalan tong jajii' éh maréng ngan uleu' dokoo' kekat kelunan éh tenebai Allah omok alaa' pengejian pelinguh pekua' éh pejajii' Allah . Éh ke' néh omok kenat uban Kristus lepah matai dokoo' ngelepu kelunan jin penyala' éh naneu' réh hun réh kivu jajii' éh bu'un nah keto .
58009016	Hun kelunan maneu' surat bara' tong jalan petulat livah néh hun néh matai , bé' kelunan éh jah omok alaa' livah néh inah avéé' réh jam kelunan inah lepah matai .
58009017	Uban surat nah seleket néh bé' pu'un kelebéé' kelunan éh maneu' éh nah murip keto , hun néh lepah matai boh réh omok kivu sohoo' néh lem surat néh inah .
58009018	Barei' inah péh jajii' Tuhan éh bu'un nah , neu' dahaa' ka'an éh penatai réh , dahaa' inah éh maneu' jajii' Tuhan petem reken .
58009019	Bu'un-bu'un Musa bara' kekat sohoo' Tuhan ngan irah Israel . La'o inah alaa' dahaa' sapé' lakin ngan dahaa' mék , ngan pekulup éh ngan baa' , boh éh memirih éh tong kekat sohoo' Tuhan nah , ngan memirih éh kepéh tong kelunan pinaa' nah palaa' da'an ureu' hisop ngan bulun domba éh kebala réh .
58009020	Ka' ha' Musa nah , Iteu' néh dahaa' éh maneu' jajii' jin Allah petem reken éh tekep kenivu keh .
58009021	La'o inah kepéh hun Umaa' Allah lepah pesuai , boh Musa memirih dahaa' tong Umaa' Allah nah kenat péh tong kekat éh penakai réh tong sebayang réh tong lamin inah .
58009022	Kivu adet lem Surat Musa , pinaa' ineu'-ineu' éh peti'ai réh palaa' dahaa' . Hun dahaa' bé' pu'un pega' , bé' pu'un jalan mega' penyala' .
58009023	La'ah lamin Tuhan éh tong tana' ngan kekat éh penakai réh sinah , éh barei' lamin Tuhan éh tong seruga , pu'un réh peti'ai éh neu' dahaa' ka'an . Bang lamin Tuhan tong seruga tekep éh pu'un ni'ai neu' dahaa' éh pelapah jian jin dahaa' ka'an .
58009024	Uban Kristus bé' Iah tai Retek Ni'ai éh senuai kelunan , éh itong jah gaben tong Retek Ni'ai mu'un tong seruga . Bang pu'un éh tai seruga , sinah éh poléng tong jumen Allah ke' néh nolong uleu' .
58009025	Siget ta'un Imam éh pengeja'au kekat imam Yahudi masek tong Retek Matek Ni'ai mihin dahaa' ka'an . Bang Kristus bé' Iah tai mena' pinaa' koléé' .
58009026	Hun Néh pu'un tai pinaa' koléé' adang Néh pinaa' koléé' keta jin bu'un-bu'un Allah suai tana' . Bang hun iteu' tovoo' tai ga' tana' pu'un Éh poléng tong salib jah koléé' awah ke' Néh mega' penyala' kekat kelunan .
58009027	Adang kekat kelunan pu'un matai jah koléé' , la'o inah pu'un Allah petuneng réh .
58009028	Kenat péh Kristus pu'un éh matai jah koléé' ke' néh mega' penyala' kekat kelunan . Pu'un éh juk poléng jah koléé' kepéh , bé' éh ke' Néh mega' penyala' kelunan bang dokoo' néh ngelepu kekat kelunan éh mena savéé' Néh .
58010001	Sohoo' lem Surat Musa , bé' éh jah layan éh kelo'ong ngan sukup mu'un , tong ineu'-ineu' éh semu'un néh , bang inah barei' kuyuh kekat éh jian éh juk avéé' kepéh , siget-siget taun irah mematai ka'an ke' réh mena' éh ngan Allah bang inah bé' omok mega' penyala' .
58010002	Hun kelunan éh seva' Allah nah mu'un-mu'un lepah nohéé' jin penyala' , bé' réh seruh réh pu'un penyala' keto , ngan bé' réh tiken mematai ka'an kepéh .
58010003	Bang siget ta'un hun réh mematai ka'an tong sebayang réh , inah éh petesen réh tong penyala' réh kepéh .
58010004	Uban dahaa' sapé' lakin ngan mék bé' omok mega' penyala' .
58010005	Inah éh ke' Kristus bara' ngan Allah teka Néh tuai tong tana' , ka' ha' Néh O Tuhan , bé' Ka'au' keloo' réh mematai ka'an ke' réh mena' éh ngan Ko' . bang usah Ké' iteu' éh petenup Ko' .
58010006	Bé' Ka'au' menyat ka'an éh penatai réh ngan éh notong réh , jalan omok mega' penyala' kelunan .
58010007	Boh Akeu' bara' kepéh ka' , O Allah , Akeu' tuai dokoo' Ké' kivu pengeloo' Ko' , barei' éh benara' tong Akeu' lem Surat Musa , ha' Néh .
58010008	Bu'un-bu'un Kristus bara' , bé' Ka'au' keloo' réh mematai ka'an ngan na' pengena' , bé' Ka'au' menyat réh mematai ka'an dokoo' ngejian kenin Ko' ngan mematai ka'an dokoo' mega' penyala' . Iah bara' kenat na' péh kekat ka'an éh penatai inah kivu ha' Surat Musa .
58010009	boh Éh pu'un bara' kepéh ka' , O Allah , Akeu' tuai iteu' dokoo' Ké' kivu pengeloo' Ko' , ha' Néh . Inah Allah bet kekat penganeu' réh tong ka'an éh penatai réh nah ngan ngeliwah éh palaa' Kristus éh matai tong kayeu' salib nah .
58010010	Uban Yésus Kristus pu'un kivu pengeloo' Allah ngan mena' usah Néh tengéé' dokoo' Néh penatai . Iteu' naneu' Néh jah koléé' awah pah avéé' pelinguh-linguh , uban kenat penyala' lu' omok pega' .
58010011	Siget-siget dau irah imam nekedéng kivu kekat adet réh ngan mematai ka'an , bang ka'an inah bé' mu'un éh omok mega' penyala' réh .
58010012	Bang jah koléé' awah Kristus matai mena' urip Néh ngan Allah ke' Néh mega' penyala' kelunan , pengena' Néh inah pu'un penyukat mega' penyala' avéé' pelinguh . La'o inah Iah menyun saa' na'au' Allah .
58010013	Hun iteu' Iah mena jaka' hun Allah maneu' kekat ayau Néh apai gem Néh awah .
58010014	La'ah neu' Néh mena' urip Néh jah koléé' awah , Iah peteneng kenin irah éh lepah nohéé' Néh penyala' réh avéé' pelinguh .
58010015	Uleu' jam éh pu'un kenat uban Sahéé' Ni'ai pu'un bara' ka' ,
58010016	Iteu' néh jajii' éh juk neu' ké' ngan réh tong jaka' éh temurei' ha' Tuhan , Akeu' juk mulah ha' sohoo' ké' dalem kenin réh ngan nyurat éh dalem penyeruh réh .
58010017	La'o inah Iah pu'un bara' ka' , Bé' Akeu' mihau kekat penyala' ngan kesa'at réh ha' Néh .
58010018	Uban kenat , hun Tuhan lepah mega' kekat penyala' ngan kesa'at , bé' tiken lu' mematai ka'an dokoo' mega' penyala' kepéh .
58010019	Uban kenat , O kekat padéé' ké' , neu' pematai Yésus uleu' makang kenin omok masek tai Retek Matek Ni'ai .
58010020	Pu'un Yésus maneu' jalan maréng ngan uleu' , jalan éh mihin lu' murip , neu' Néh matai pu'un éh mega' livah éh mapat jalan lu' tai tong jumen Allah .
58010021	Uleu' pu'un Imam éh pengeja'au kekat imam lu' éh jian mu'un , éh imam tong lamin Tuhan , inah éh imam tong kekat kelunan éh ngelan tong Tuhan .
58010022	Uban néh kenat jian uleu' tuai tepih tong Allah ngan jah awah kenin ngan pengelan éh reken ngan kenin éh ni'ai éh bé' pu'un ineu' pesala' kenin lu' kepéh , ngan usah éh lepah nohéé' palaa' baa' éh ni'ai .
58010023	Jian lu' mihau pengelan lu' mu'un tong Tuhan , uban Allah éh kenelan lu' , adang Iah kivu pekua' éh pejajii' Néh .
58010024	Jian uleu' nolong petolong siget usah , dokoo' lu' kua' ngegahang kenin lu' pika jah usah ngan jah usah ngan maneu' kekat éh jian .
58010025	Mai lu' leko petipun sebayang barei' jelua' kelunan , bang jian lu' ngereken kenin pesiget usah lu' , makin péh hun iteu' uban kejam lu' Dau penyavéé' Tuhan lepah danii' mu'un .
58010026	Bé' pu'un jalan mega' penyala' kepéh , hun uleu' petem keto maneu' penyala' , jin la'o ha' tebaraa' éh teneng tong Rengah Jian lepah benara' ngan lu' .
58010027	Iteu' awah éh to ke' pu'un ngan lu' , inah éh uleu' ngan medai mena Allah petuneng ngan luten éh pana mu'un éh juk kebéé irah éh ngelawan Allah .
58010028	Kelunan éh ngelapah tong sohoo' Musa sahau , kenukum réh matai bé' réh pika éh , hun duah-teleu' kelunan jam mu'un iah pu'un ngelapah éh ngan maneu' penyala' .
58010029	Hun néh kenat tong irah inah , makin péh tong kelunan éh bet Anak Tuhan , éh seruh dahaa' Yésus barei' dahaa' kelunan awah , ngan bé' makat éh dahaa' éh jalan Allah maneu' jajii' maréng ngan réh , inah éh ngesa'at Sahéé' Ni'ai éh pika iah .
58010030	Éh ke' néh kenat uban uleu' jam Iah éh bara' ka' ; Akeu' juk mena' oléé' néh ! Akeu' juk ngukum ! pu'un éh bara' kepéh , Tuhan juk petuneng irah éh anah Nah .
58010031	Matek tusah mu'un hun pelohoo' lem ojoo' Allah éh murip .
58010032	Jian keh nesen tong urip keh éh bu'un jin la'o keh ngelan tong Kristus , na' péh keh pinaa' koléé' teneng pengeketa , bang bé' ka'ah bet Tuhan .
58010033	Jelua' koléé' irah pekenyaa' ngan peketa keh tong jumen kelunan pinaa' . Jelua' koléé' kepéh ka'ah keloo' keta pemung ngan irah éh peketa réh .
58010034	Ka'ah péh jam pengeketa kelunan éh lem lamin tutup . Hun réh nyayoh livah keh ka'ah ngeretep ngan murung kenin , uban keh jam ka'ah jian ngan éh omok pu'un pelinguh-linguh .
58010035	Uban néh kenat mai keh putui pengelan , uban ja'au mu'un oléé' néh ngan keh hun keh petem ngelan .
58010036	Jian keh kebit kenin dokoo' keh omok maneu' pengeloo' Allah , boh keh omok alaa' kekat éh pejajii' Néh .
58010037	Uban pu'un éh senurat lem surat Allah , Bé' lebéé' La'ah , Iah éh juk tuai nah pu'un juk laho avéé' , bé' éh lieu' .
58010038	Irah éh anah ké' éh maneu' pengeloo' ké' adang ngelan tong Akeu' ngan murip ; Bang hun pu'un jin belah réh éh bé' ngelan tong Akeu' la'ah . Akeu' bé' payoo' tong néh .
58010039	Bang uleu' iteu' , bé' lu' kelunan éh moléé' murin ngan tawang , bang pu'un lu' ngelan ngan omok alaa' urip .
58011001	Sin pengelan inah éh , uleu' ngelan mu'un adang uleu' omok alaa' éh kepelum lu' inah ngan jam éh pu'un kenat mu'un na' péh éh bé' jak omok ta'an lu' .
58011002	Uban pengelan tepun lu' sahau Allah payoo' kenin tong réh .
58011003	Uban neu' pengelan uleu' jam tana' ngan langit iteu' pu'un senuai Allah Neu' ha' Néh awah . Kekat-kekat éh ta'an lu' hun iteu' péh senuai Néh palaa' ha' Néh awah .
58011004	Neu' pengelan , Habel mena' pengena' éh pelapah jian jin pengena' Kain ngan Allah . Neu' pengelan Habel nah , inah Allah bara' kenin Habel nah pu'un teneng mu'un , uban pengena' néh nah pu'un éh ngepayoo' kenin Allah . Neu' pengelan néh inah , na' péh Habel nah lepah matai sahau , seleket néh pu'un pané ngan uleu' hun iteu' kepéh .
58011005	Neu' pengelan , Henokh bé' matai . Bang iah pu'un netéé' ngan nihin tavin Allah . Bé' pu'un séé'-séé' na'at éh kepéh Uban néh lepah netéé' Allah . Lem surat Allah pu'un éh senurat , bé' jak Allah metéé' Henokh , pu'un éh ngepayoo' kenin Allah .
58011006	Bé' kelunan omok ngepayoo' kenin Allah hun néh bé' ngelan tong Néh . Kelunan éh tavin Allah , tekep éh ngelan Allah pu'un ngan ngelan Iah omok mena' ngan irah éh mekat pitah Éh .
58011007	Neu' pengelan , Noh mihau ha' Allah éh bara' tong kekat éh juk pu'un éh bé' jak sakui ta'an néh , pu'un Noh kivu sohoo' Allah , ngan maneu' kapen ke' néh purip usah néh ngan pemanak néh . Tana' iteu' kenukum , bang Allah pepoléng Noh nah kelunan éh jian neu' pengelan néh .
58011008	Neu' pengelan , Abraham kivu sohoo' Allah hun Allah nyohoo' éh piso tai tana' éh jah éh pejajii' Allah ngan néh . Hun néh piso bé' éh jam semah-semah éh juk tai nah .
58011009	Neu' pengelan , Abraham mokoo' barei' kelunan éh tejeu' tong tana' éh pejajii' Allah ngan néh . Pu'un éh mokoo' tong lamin pai pemung ngan Ishak rawah Yakub , éh alaa' jajii' éh kua' jin Allah .
58011010	kebit kenin néh mena Allah mihin éh mokoo' mu'un tong leboo' éh senuai Allah éh pu'un lihei' reken mu'un .
58011011	Neu' pengelan , Abraham omok pu'un anak na' péh éh lepah mukun ngan Sara péh mukun ngan nyalun . Pu'un Abraham ngelan tong ha' jajii' Allah bara' éh omok pu'un anak .
58011012	Na' péh Abraham mukun ngan danii' juk matai , neu' pengelan néh tong Allah , inah iah omok tepun kelunan pinaa' , barei' kekat kenyuhai tong langit , ngan barei' kekat napun tong dirin baa' banget .
58011013	Kekat kelunan inah matai petem pengelan réh tong Allah . Bé' réh pu'un alaa' kekat éh pejajii' Allah ngan réh , bang irah barei' na'at éh jin juu' awah , ngan murung kenin réh uban kejam réh adang réh omok alaa' éh temurei' kepéh , uban pu'un réh bara' , tana' iteu' bé' éh tana' réh mu'un , irah barei' kelunan éh tejeu' ngan nyakai awah .
58011014	Hun réh pané kenat inah uleu' jam réh mena ngan kelih mu'un juk tai jah tana' éh omok tana' réh mu'un .
58011015	Bé' irah seruh tong tana' lohoo' réh , hun réh kelih juk tai sinah , omok réh tai kepéh .
58011016	Bang irah juk tai jah tana' éh pelapah jian jin inah , inah éh seruga . Inah maneu' Allah bé' menyaa' hun réh mateng Iah Allah réh , uban pu'un Éh lepah petenup leboo' tong seruga ngan réh .
58011017	Neu' pengelan , Abraham sedia' mematai anak néh Ishak barei' jah pengena' ngan Allah , inah éh tovoo' Allah nesek kenin néh . Pu'un Allah mena' jajii' Néh ngan Abraham bang Abraham iah makang kivu sohoo' Allah dokoo' mematai anak néh éh jah de ke' inah .
58011018	Allah lepah bara' ngan Abraham , neu' anak néh Ishak , inah Abraham omok pu'un anak-ayam pinaa' mu'un .
58011019	Abraham ngelan , na' péh éh mematai anak néh kivu sohoo' Allah , omok Allah purip éh jin patai néh kepéh , ngan inah Abraham seleket alaa' Ishak jin patai néh .
58011020	Uban neu' pengelan , Ishak bara' tong jajii' Allah juk maneu' éh jian ngan Yakub rawah Esau .
58011021	Uban neu' pengelan , Yakub bara' tong jalan Allah juk maneu' jian ngan ayam néh éh anak Yusup , bé' jak éh matai . Pu'un éh madaa' bau sekot néh ngan seva' Allah .
58011022	Uban neu' pengelan , Yusup hun néh jam éh juk matai , inah maneu' éh bara' tong jalan Allah juk mihin kelunan Israel piso jin tana' Mesir . Iah kepéh bara' tong jalan réh mihin tulang néh hun mah réh piso .
58011023	Uban neu' pengelan , tinen tamen Musa melim Musa avéé' teleu' laséh la'o lohoo' néh . Rawah jam anak roh inah jian mu'un layan , ngan rawah makang kenin bé' kivu sohoo' raja' .
58011024	Uban neu' pengelan , Musa hun néh lepah ja'au usah , iah bé' kejeraa' kelunan mateng éh anak redo éh anak Raja' Mesir .
58011025	Musa pulang keloo' keta pemung ngan irah éh pohoo' néh éh anah Allah , jin néh alaa' penyenang urip , maneu' penyala' éh metok awah .
58011026	Musa peseruh pelapah jian iah teneng keta uban Kristus jin hun néh alaa' kekat pengekaya' tong tana' Mesir , uban Musa ngelan tong éh pejajii' Tuhan tong jaka' éh temurei' kepéh .
58011027	Uban neu' pengelan , Musa kelap jin tana' Mesir ngan bé' medai rek raja' . Barei' hun néh pu'un na'at Allah éh bé' omok ta'an kelunan .
58011028	Uban neu' pengelan , Musa nyohoo' irah Israel mematai anak domba ngan mosoo' dahaa' néh tong usit tapé réh dokoo' meliket patai bé' mematai anak tuken irah Israel .
58011029	Uban neu' pengelan , irah Israel makang papit baa' Banget bala pekua' hun réh lakau tong tana' awah . Bang hun irah Mesir tupat juk papit kepéh , bé' réh omok , irah matai menyet .
58011030	Uban neu' pengelan , irah Israel maneu' pagin tutuh leboo' Yerikho nah kuba' jin la'o réh lakau nutuh leboo' inah tujuu' dau kelebéé' .
58011031	Uban neu' pengelan , Rahab redo éh bavah inah , bé' teneng pematai pemung ngan irah éh ngelawan Allah . Uban iah alaa' rawah pohoo' Israel éh ngelong tana' inah ngan jian kenin .
58011032	Kineu' ha' ké' kepéh ? Bé' ku' omok pané ngan kebit ha' bara' tong Gidion , Barak , Simson , Yepta , Daud , Samuel ngan kekat irah nabi .
58011033	Neu' pengelan , irah omok nyopéé' kuraa'-kuraa' arong tana' . Pu'un réh maneu' ineu' éh teneng , uban kenat irah alaa' ineu' éh pejajii' Allah , irah mitep ujun tepun ,
58011034	memata' luten éh pana mu'un , ngan jelua' réh kepéh pu'un réh pelepu jin kelunan éh juk mematai réh palaa' po'é . Dalem kekat pengelemoo' réh pu'un réh gahang , gahang mu'un réh pekayau ngan nyopéé' kekat ayau réh .
58011035	Neu' pengelan , jelua' irah redo alaa' bakéh réh éh lepah betéé' jin patai néh . Jelua' réh kepéh matai neu' kelunan peketa réh , uban réh pelapah keloo' matai jin hun réh bet Allah ke' réh ngelepu réh . Uban pu'un réh ngelan Allah pebetéé' réh jin patai réh .
58011036	Jelua' réh pu'un kelunan peja' réh ngan memerah réh . Jelua' réh kepéh kejeret réh ngan nebet réh lem lamin tutup .
58011037	Pu'un jelua' réh kepéh éh benateu' réh avéé' matai , ngan pu'un jelua' réh kerajii' réh usah réh peputui duah , ngan jelua' kepéh penatai réh palaa' po'é . Jelua' réh pu'un pakai kulit domba ngan mék awah . Kari mu'un réh , semah-semah réh tai , sinah ke' kelunan peketa ngan maneu' réh .
58011038	Bé' tuneng-tuneng jalan réh mokoo' neu' pengelan réh tong Tuhan , inah maneu' kelunan bet réh ke' réh lakau ngan murip tong tana' linek ngan tong pegé awah , luvang bateu' ngan luvang tana' nah awah lamin réh . Jian mu'un kelunan inah , bé' pu'un kelunan tong tana' iteu' éh sukup jian ke' réh tekep alaa' réh .
58011039	Matek ja'au mu'un penganeu' kekat irah iteu' uban pengelan réh na' péh kenat bé' jak réh pu'un alaa' éh pejajii' Allah .
58011040	Allah juk maneu' jah jalan éh jian ngan lu' dokoo' hun réh pemung ngan uleu' awah irah omok sukup mu'un .
58012001	La'ah uban pu'un kelunan pinaa' nah éh tutuh lu' éh omok nelana' bara' tong pengelan réh tong Allah , jian uleu' bet kekat éh nebii' lu' éh bahat ngan bet kekat penyala' éh maneu' lu' tekaleu' ngan saveng , dokoo' lu' omok petakéé' nekedeu' mu'un-mu'un mapun éh saa' tenah lu' .
58012002	Bang jian lu' petem kepuh tong Yésus , éh majak lu' lem pengelan lu' jin bu'un avéé' ga' . Yésus bé' béé kenin , na' péh Iah pu'un matai tong kayeu' salib . Bang uban kemurung éh juk laa' Néh kepéh , bé' Iah seruh kemenyaa' éh teneng tong kelunan éh matai tong kayeu' salib , hun iteu' Iah menyun saa' na'au' nyun Allah .
58012003	Jian keh pepata urip keh ngan urip Néh , pinaa' penusah Néh neu' kelunan éh sa'at éh leko Éh ngan maneu' Éh mu'un-mu'un , bang kebit kenin Néh lem kekat penusah Néh . Jian keh pepata urip keh ngan urip Néh kenat , dai keh béé kenin ngan bé' omok ngeretep lem kekat penusah keh kepéh .
58012004	Uban tong jalan keh ngelawan penyala' dokoo' keh omok nyopéé' éh , bé' jak keh pu'un ngelawan éh pah avéé' keh penatai réh .
58012005	Mai kelepan ha' Allah pané ngan keh éh anak Néh dokoo' Néh ngereken kenin keh . Ka' ha' Néh , O anak ké' , mai ke' bet ha' Tuhan hun Néh memerah ke' . Mai ke' juk béé kenin hun Néh ngukum keh .
58012006	Uban pu'un Tuhan petena' kekat kelunan éh penika Néh , ngan ngukum kekat irah éh anak Néh , ha' Néh .
58012007	Hun néh kenat jian keh ngeretep lem pengeketa keh , ngan kejeraa' pengeketa inah pu'un barei' perah éh penakai tamen ko' dokoo' nebaraa' ke' , uban neu' pengeketa keh nah inah jalan Allah nebaraa' keh uban keh anak Néh . Mah pu'un anak éh bé' penerah tamen néh ?
58012008	Hun Tuhan bé' memerah keh barei' Iah memerah kekat anak Néh , barang bé' péh keh anak Néh mu'un bang anak ubuu' awah keh .
58012009	Irah éh tamen lu' tong tana' , pu'un réh memerah lu' ngan pu'un lu' sepah réh kepéh . Makin péh hun néh Tamen lu' tong seruga maneu' kenat , tekep lu' ngerera' kenin lu' dokoo' lu' omok murip .
58012010	Pu'un Tamen lu' tong tana' petena' ngan memerah lu' kelebéé' lu' bé' jam seruh , dokoo' lu' jam kivu kekat éh jian kunah néh . Bang pu'un Tuhan memerah lu' dokoo' Néh nolong lu' ke' lu' omok ni'ai barei' Iah péh pu'un ni'ai .
58012011	Kelebéé' Tuhan memerah lu' , tusah kenin lu' bé' lu' murung , bang la'o inah kepéh hun lu' mihau ha' tebaraa' Néh , pu'un lu' murip kivu pengeloo' Tuhan ngan alaa' pengepawah Néh .
58012012	Uban néh kenat jian keh metéé' ojoo' keh éh lepah tai lemoo' ngan ngegahang lep keh éh riyet .
58012013	Lakau keh masek jalan éh lepah pemai neu' keh , dokoo' kelunan éh paket gem bé' teguu' ke' néh omok ma'o mu'un jin kesakit néh .
58012014	Mekat keh pitah jalan dokoo' keh omok murip ngan pawah kenin belah kekat kelunan . Kenat péh jian keh mekat pitah dokoo' kekat barék keh pu'un ni'ai , uban bé' pu'un séé'-séé' péh éh omok na'at Tuhan hun néh bé' pu'un ni'ai .
58012015	Mavaa' keh dai pu'un kelunan bet Allah éh na' penika Néh ngan lu' . Mai pu'un séé'-séé' péh éh barei' pulah éh petuh , éh maneu' pinaa' penusah ngan éh ngesa'at kelunan palaa' katah néh .
58012016	Mavaa' keh dai pu'un séé'-séé' petuyang ngan bet Tuhan barei' Esau bet Tuhan sahau uban néh magat juk kuman ka'an awah . Iah éh anak tuken bang bé' éh pegunah kekat penyukat ngan pengejian éh tekep ngan irah éh anak tuken , bang nelih néh awah éh uban néh kuman ka'an éh kemagat néh .
58012017	La'o inah Esau juk alaa' penyukat ngan pengejian inah jin tamen néh , bang bé' éh omok alaa' éh kepéh ; Na' péh Iah mangaa' mu'un juk pitah jalan ke' néh juk ngepaléu' ineu' éh Lepah naneu' néh nah , bang bé' éh omok .
58012018	La'ah ka'ah iteu' , bé' keh pu'un tai tong jah tokong éh omok ta'an keh barei' irah Israel hun réh tai tong tokong Sinai . Tokong inah barei' mahang irah tavin merem , lihep ngan kepu kasi .
58012019	Ha' serupit ngan ha' Allah pu'un pané . Hun kelunan Israel menéng ha' inah , irah ngan mu'un-mu'un bara' réh bé' keloo' menéng ha' inah kepéh .
58012020	Irah bara' kenat uban réh bé' putung menéng ha' sohoo' éh bara' ka' , Jian péh kelunan kenat péh ka'an éh avéé' tong tokong iteu' , tekep éh benateu' avéé' matai , ha' nah .
58012021	Kekat éh ta'an réh nah ngedai réh mu'un , avéé' Musa péh bara' , Medai mu'un ku' , riyet ku' medai , ha' néh .
58012022	Bang ka'ah tuai tong tokong Sinai ngan tong leboo' Allah éh murip , inah éh Yerusalem éh tong seruga pemung ngan ibu-ibu meliket Néh . Ka'ah lepah tai tavin tipun kelunan éh murung kenin , inah éh tipun kekat irah éh tenah tai tong seruga , éh pu'un ngaran senurat tong seruga . Ka'ah lepah tavin Allah éh petuneng kekat kelunan ngan sahéé' kekat kelunan éh jian éh lepah pu'un sukup mu'un .
58012023	
58012024	Ka'ah lepah tuai tavin Yésus , Iah éh maneu' jajii' maréng inah , ngan tavin dahaa' éh penirih éh pejajii' tong kekat éh pelapah jian jin dahaa' Habel .
58012025	Uban néh kenat mai keh bé' menéng ha' Néh Pané inah . Irah éh bé' keloo' menéng ha' Iah éh tuai tong tana' éh pesavéé' Rengah éh jin Allah , bé' omok ngelepu usah néh tengéé' . Hun lu' bet Iah éh pané jin seruga , adang lu' bé' omok ngelepu usah lu' .
58012026	Hun Tuhan pané ngan réh sahau , pu'un tegen tana' tovoo' Néh pané nah , bang hun iteu' kepéh pu'un ha' Jajii' Néh ka' , Jah koléé' kepéh Akeu' juk negen tana' , bang bé' éh tana' awah bang avéé' seruga péh , ha' Néh .
58012027	Neu' ha' Néh éh bara' ka' , Jah koléé' kepéh , ha' nah , nojoo' ketem lo'ong tana' ngan langit éh senuai Néh juk tenegen ngan juk nebet Néh , dokoo' ineu' éh bé' omok tenegen inah éh petem pelinguh .
58012028	Uban kenat tekep uleu' bara' jian kenin uban uleu' pu'un lem nihau Néh éh pelinguh , tekep uleu' bara' jian kenin ngan seva' Allah ngan penoo' penyeva' ngan Medai tong Néh , kivu jalan éh ngepayoo' kenin Néh .
58012029	uban Allah Iah pu'un barei' luten éh omok kebéé ineu'-ineu' péh .
58013001	Barei' keh pu'un pika pepika , jian keh petem maneu' kenat barei' éh tekep ngan kelunan éh pepadéé' dalem Tuhan .
58013002	Jian keh alaa' kelunan éh nyakai tong lamin keh ngan jian kenin . Pu'un kelunan éh alaa' réh kenat inah réh alaa' meliket , bang bé' réh jam éh meliket .
58013003	Mai keh ngelepan irah éh tong lamin tutup , pika réh , seleket hun néh usah ko' tengéé' éh tenutup réh . Pika irah éh keta , seleket hun néh usah ko' tengéé' éh keta .
58013004	Kelunan éh kawin jian éh mokoo' petem ngan redo néh kenat péh lakei' néh , jian éh mihau éh mu'un pekua' lu' mihau livah éh ma'an belih , jian lakei' inah ngan redo inah pu'un barék éh teneng belah rawah ke' , mai roh magat irah éh jah ngan petuyang . Adang Tuhan , petuneng irah éh sa'at barék ngan petuyang .
58013005	Adang Tuhan ngukum irah éh sa'at barék ngan petuyang . Dalem kekat urip keh , mai keh kelih juk kaya' , bang jian keh sukup kenin tong éh pu'un ngan keh . Uban ka' ha' Tuhan , Bé' Akeu' kejeraa' ka'au' tengéé' , bé' Akeu' bet ke' , ha' Néh .
58013006	Uban néh kenat jian uleu' makang kenin bara' pekua' ha' jin dalem surat Allah , ka' éh , Tuhan éh nolong ku' , akeu' bé' medai . Ineu' éh omok neu' kelunan tong akeu' ha' Néh .
58013007	Jian keh seruh tong irah éh pengeja'au keh lepah , éh bara' ha' Tuhan ngan keh . Seruh keh tong urip réh ngan tong pematai réh , jian keh nyavuu' pengelan réh .
58013008	Yésus Kristus pu'un pekua' hun sahau , hun iteu' ngan avéé' kelebéé'-lebéé' néh .
58013009	Mai keh kejeraa' ha' tebaraa' éh tengéé' pepetat keh jin jalan éh teneng . Kenin lu' tekep gahang neu' penika Allah , bé' éh neu' lu' kivu kuraa' kuraa' sohoo' tong éh omok kinan lu' . Kelunan éh kivu sohoo' inah bé' inah omok ngegahang pengelan réh tong Tuhan .
58013010	Irah imam éh kereja' tong lamin Tuhan bé' réh omok kuman pengena' éh tong mija jalan pengena' lu' .
58013011	Imam éh pengeja'au kekat imam Yahudi mihin dahaa' ka'an tai lem Retek Matek Ni'ai dokoo' mena' éh ngan Tuhan jalan mega' penyala' . Bang usah ka'an inah , nolong réh saa' usit lamin inah .
58013012	Kenat péh Yésus matai saa' usit pagin leboo' , dokoo' mohéé' irah éh anah nah jin penyala' réh palaa' dahaa' Néh tengéé' .
58013013	Uban néh kenat jian uleu' tai tavin Éh saa' usit lamin inah dokoo' lu' masek lem pengemenyaa' pemung ngan Néh .
58013014	Éh ke' néh kenat uban tong tana' bé' pu'un leboo' éh pelinguh jalan lu' mokoo' ; uleu' to ke' pitah leboo' éh juk pu'un kepéh vam .
58013015	Uban néh kenat , jian uleu' ngelayau musit ha' mejing Tuhan , inah seleket pengena' lu' ngan Allah lem Yésus . Kekat ha' inah éh pengena' lu' hun lu' ngakun Iah éh Tuhan lu' .
58013016	Mai ngelepan maneu' jian ngan nolong-petolong , uban Penganeu' inah seleket pengena' éh pesenang kenin Allah .
58013017	Jian keh ngerera' tong irah éh majak keh ngan kivu sohoo' réh . Uban irah éh mihau kekat urip keh , uban irah juk bara' kekat kereja' réh ngan Allah , hun keh kivu sohoo' réh , irah omok kereja ngan jian kenin , Bang hun keh bé' kivu sohoo' réh irah péh kereja ngan bahat kenin ngan bé' omok mihau keh mu'un .
58013018	Jian keh ngelayau sebayang tong améé' . Bé' pu'un ineu'-ineu' éh pesala' kenin mé' , uban ngelayau améé' juk maneu' kekat éh teneng .
58013019	Inah akeu' nyohoo' keh sebayang mu'un menyat Allah mukap jalan ke' ké' omok laho moléé' ngan keh kepéh .
58013020	Allah lepah Pebetéé' Tuhan lu' Yésus jin pematai Néh . Uban neu' pematai Néh inah , Iah hun iteu' omok Gembala éh pengeja'au kekat Gembala uleu ; domba-domba Néh . Pematai Néh péh netap jajii' éh pelinguh éh naneu' Allah ngan uleu' .
58013021	Jian Allah inan pengepawah inah pesukup kekat pengejian Néh ngan keh dokoo' keh omok maneu' pengeloo' Néh . Dokoo' jin Yésus Kristus Allah maneu' kekat ineu' éh keneloo' Néh dalem urip lu' . Jian Kristus pu'un peparen avéé' kelebéé' lebéé' néh ! Amin .
58013022	Akeu' menyat ka'ah kebit kenin menéng kekat ha' tena' éh jalan ngegahang kenin keh uban surat ké' iteu' bé' éh pelapah kebit .
58013023	La'ah akeu' keloo' keh jam Timotius pu'un kelepu réh jin lamin tutup . Hun néh laho avéé' siteu' da' , boh ku' mihin éh tovoo' ké' tuai nepah ka'ah .
58013024	Akeu' bara' tabi' ngan kekat pengeja'au keh , kenat péh ngan kekat kelunan éh anah Tuhan . Kelunan Kristén éh jin tana' Italia , irah péh bara' tabi' ngan keh .
58013025	Jian Allah mena' pengejian ngan ka'ah bé' .
59001001	Surat iteu' jin Yakub , kelunan sohoo' Allah ngan Tuhan Yésus Kristus , akeu' bara' tabi' ngan kekat kelunan éh ngelan tong Allah éh purat pah tipo tana' .
59001002	O kekat padéé' ké' , hun keh teneng neu' pinaa' arong penyilam jian keh jian kenin .
59001003	uban neu' pengelan keh , inah éh maneu' keh omok ngeretep , ngan mihin keh kebit kenin kepéh .
59001004	Tong éh kebit kenin inah , jian éh pepit , pah avéé' ka'ah pu'un sukup mu'un ngan bé' pu'un pengekurang ineu'-ineu' péh .
59001005	Hun pu'un séé'-séé' jin belah ka'ah éh bé' pu'un pengejam , jian iah sebayang ngan Allah dokoo' Allah mena' pengejam seruh ngan néh ; uban Allah mena' éh ngan lumang kenin ngan murung kenin ngan siget kelunan .
59001006	Bang hun mah keh sebayang , jian keh ngelan , Mai keh duah kenin uban kelunan éh duah kenin barei' luyak baa' banget éh keteu' ketai neu' kepu .
59001007	Kelunan éh kenat mai iah seruh iah omok alaa' ineu'-ineu' péh jin Tuhan .
59001008	Uban kelunan éh duah kenin bé' éh jam seruh tong kekat jalan néh .
59001009	La'ah jian kelunan Kristén éh kari . Murung kenin uban tong jah dau Allah omok metéé' réh tong retek éh jian kepéh .
59001010	Kenat péh kelunan Kristén éh kaya , jian irah murung kenin hun Allah ngediva' réh , uban irah éh kaya' juk béé barei' busak tong tana' .
59001011	Hun pétéé' musit melayeu' busak nah , peleraa' éh , bé' éh jian kepéh . Kenat péh kelunan kaya' omok kari lem néh to telalau tong kereja' néh .
59001012	Jian kenin kelunan éh omok ngeretep , na' péh penusah éh pinaa' arong teneng tong néh . Uban hun néh omok nyopéé' penusah inah , boh iah omok alaa' urip éh lepah pejajii' Allah ngan kekat kelunan éh pika Iah .
59001013	Hun kelunan inah penat kenin maneu' sa'at tovoo' néh teneng tenupat inah , mai iah bara' Allah éh mihin akeu' maneu' kenat , uban bé' Allah omok penat kenin neu' kesa'at ngan Allah tengéé' péh bé' menat kenin kelunan maneu' sa'at .
59001014	Éh mu'un néh pu'un kelunan sopéé' ngan petat maneu' kesa'at inah , neu' réh kelih tong kemagat dalem kenin réh éh sa'at , kesa'at inah ngejeret irah ke' .
59001015	Boh kekat kemagat néh inah tai pepit-pepit avéé' néh mihin éh maneu' penyala' , penyala' inah kepéh pepit-pepit avéé' pengega' néh mihin éh matai .
59001016	O kekat padéé' ké' , mai keh lavo' neu' penyala' .
59001017	Kekat ineu'-ineu' éh jian ngan éh sukup mu'un inah éh tuai jin seruga jin Allah éh suai kekat éh rema tong Langit . Iah Allah éh bé' pu'un paléu , ngan bé' pu'un ngelihep ineu'-ineu' péh .
59001018	Kivu pengeloo' Néh tengéé' Iah suai uleu' neu' ha' tebaraa' Néh éh teneng . Inah maneu' uleu' omok barei' buaa' éh tenah jin kekat-kekat éh senuai Néh .
59001019	O kekat padéé' éh kemurung ké' ! Jian siget usah pu'un rigah menéng , bang lieu' éh pané ngan lieu' éh merek .
59001020	Uban kelunan éh merek bé' éh omok maneu' ineu' éh jian , éh omok pesenang kenin Allah .
59001021	Uban néh kenat jian keh bet kekat kemalai ngan barék éh sa'at . Ngerera' kenin tong Allah ngan alaa' ha' tebaraa' éh nulah Néh dalem kenin keh , uban ha' tebaraa' inah omok purip keh .
59001022	Mai keh ngelavo' usah keh tengéé' ngan menéng ha' tebaraa' néh awah . Bang jian keh kivu pekua' ha' tebaraa' Néh .
59001023	Uban kelunan éh menéng éh awah , ngan bé' kivu éh , inah éh barei' kelunan éh kepuh usah néh dalem pengada ,
59001024	tioo lakau éh hun inah néh éh ngelepan layan usah néh éh ta'an néh iri' .
59001025	Bang kelunan éh seruh mu'un tong kekat ha' tebaraa' Tuhan éh jian mu'un , tebaraa' inah néh éh ngelepu réh jin kesa'at réh , kelunan éh seruh tong néh mu'un ngan éh mihau éh , bé' éh barei' kelunan éh menéng éh metok awah tioo kelepan néh éh kepéh , bang kelunan éh pu'un kivu éh mu'un , Tuhan éh nolong éh dalem kekat penganeu' néh kepéh .
59001026	Hun pu'un kelunan éh seruh iah kivu Tuhan mu'un bang sa'at ha' ané néh , pengelan néh seleket bé' pu'un ngan iah ngelavo' usah néh awah .
59001027	Kelunan éh ngepayoo' kenin Allah Tamen lu' , inah éh kelunan éh kivu Iah mu'un , bé' éh ngelayoo' awah sebayang . Jian réh nolong anak uyau ngan redo baleu' lem kekat penusah réh ngan mihau usah réh jin kekat arong kesa'at tong tana' iteu' .
59002001	O kekat padéé' ké' , uban keh ngelan tong Tuhan Yésus Kristus , Tuhan lu' éh Maren , mai keh tengéé' kenin ngan netah kenin tong kelunan uban pu'un jelua' kaya' ngan pu'un jelua' kari .
59002002	Ka' éh , hun pu'un jah kelunan kaya' tuai petipun ngan keh , ketem tising mas ngan pakai éh jian mu'un , ngan pu'un jah kepéh kelunan kari , ketem pakai mupuk ngan pejéé' awah .
59002003	Mai keh tengéé' kenin ngan sepah kelunan kaya' awah , ngan bara' ngan néh , Menyun siteu' ke' , siteu' éh jian , boh keh bara' ngan kelunan kari nah , nekedéng sinah de ke' ke' , Barang keh bara' , Menyun tong gelan sinah ke' saa' gem ké' awah .
59002004	Hun keh maneu' kenat , ka'ah netah kenin belah keh ngan ka'ah ngevéléé' tong kelunan kivu penyeruh keh éh sa'at .
59002005	Nesen keh , padéé'-padéé' éh kemurung ké' ! Allah lepah ngevéléé' kelunan éh kari tong tana' iteu' dokoo' réh omok kaya' dalem pengelan . Irah juk tai lem Pengihau Allah barei' éh lepah pejajii' Néh ngan irah éh pika Iah .
59002006	Bang ka'ah netah kenin tong kelunan kari . Séé' éh maneu' keh ngan éh mihin keh tai tong besara' ? Bé' éh kelunan kaya' kei ?
59002007	Irah inah éh ngesa'at ngaran éh matek maren éh jalan Allah tebai keh .
59002008	Ka'ah maneu' ineu' éh teneng hun keh mihau tebaraa' tong Pengihau Allah éh senurat dalem surat Allah , Jian ke' murung padéé' ko' pekua' ko' murung usah ko' tengéé' .
59002009	Bang hun keh netah kenin tong kelunan kivu kenin keh awah , ka'ah maneu' penyala' , ngan kivu ha' Surat Musa ka'ah lepah ngelapah tebaraa' .
59002010	Uban séé'-séé' éh ngelapah na' péh éh tong jah awah sohoo' , seleket néh ngelapah tong kekat néh béé .
59002011	Uban Allah bara' , Mai keh petuyang , pu'un Iah bara' kepéh , Mai keh mematai kelunan . Hun néh kenat , hun keh mematai kelunan na' péh keh bé' petuyang , pu'un keh ngelapah tong sohoo' Allah ngan pu'un keh sala' .
59002012	Jian keh pané ngan jian keh maneu' kekat barék keh pekua' barei' kelunan éh jam Allah juk petuneng réh neu' kekat ha' tebaraa' Néh éh omok ngelepu réh .
59002013	Uban tovoo' Allah pu'un petuneng kelunan , bé' éh omok pika kelunan éh bé' pika irah éh jah . Bang kelunan éh pika irah éh jah , bé' éh kenukum Allah .
59002014	O kekat padéé' ké' bé' pu'un gunah néh hun jah kelunan Kristén bara' Akeu' ngelan tong Tuhan ha' hun penganeu' néh bé' pekua' ngan pengelan néh inah . Pengelan éh kenat bé'omok purip éh .
59002015	Né' pu'un jah usah padéé' néh kenat péh padéé' néh redo éh bé' pu'un livah pakai ngan éh bé' pu'un sukup penguman .
59002016	Bé' pu'un gunah keh bara' ka' ngan néh , Allah mena' pengejian ngan ko' ! Ko' pakai kerayung ko' dai ko' genin ngan kuman mu'un ke' da' pah avéé' ko' beso ha' , hun keh bé' pu'un mena' ineu'-ineu' ngan néh .
59002017	Kenat péh tong pengelan . Hun pengelan bé' pu'un pepoléng lu' palaa' penganeu' , pengelan éh kenat matai awah .
59002018	Barang pu'un kelunan bara' , ka'au' pu'un pengelan , akeu' pu'un penganeu' , ko' pepoléng pengelan ko' éh bé' pu'un penganeu' nah ngan ké' ngan akeu' juk pepoléng ngan ko' pengelan ké' jin ineu' éh penganeu' ké' .
59002019	Ka'ah jam Allah matek jah awah . Jian éh kenat , bang kekat balei' péh jam Tuhan matek jah awah ngan riyet réh medai éh .
59002020	O kelunan palui , kejam keh pengelan éh bé' pu'un penganeu' ineu'-ineu' nolong irah éh jah bé' pu'un gunah néh ?
59002021	Uban ineu' Allah payoo' kenin tong tepun lu' Abraham ? Allah payoo' kenin tong Abraham uban penganeu' Abraham , inah éh hun néh mena' Ishak , anak néh barei' jah pengena' ngan Allah .
59002022	Bé' keh na'at Abraham pepoléng pengelan néh palaa' penganeu' néh kepéh . Inah maneu' pengelan Abraham pu'un sukup mu'un .
59002023	Teneng mu'un ha' lem surat Allah éh bara' , Abraham ngelan tong Allah , ngan uban pengelan néh , Allah alaa' iah seleket kelunan éh maneu' pengeloo' Allah . Inah maneu' Abraham nateng bakéh Allah .
59002024	Lenaa' hun iteu' Allah payoo' kenin ngan kelunan uban neu' penganeu' kelunan inah , ngan bé' éh neu' pengelan néh awah .
59002025	Kenat péh tong Rahab , redo éh bavah sahau . Pu'un Allah alaa' iah seleket kelunan éh jian kepéh neu' kekat penganeu' néh . Pu'un redo inah alaa' rawah kelunan Yahudi éh sohoo' réh tai ngelava tana' inah , pu'un iah nolong roh dokoo' roh omok kelap kivu jalan éh jah .
59002026	Uban kenat barei' okoo' usah éh bé' pu'un sahéé' inah éh usah éh matai , kenat péh pengelan éh bé' pu'un penganeu' pengelan inah matai awah .
59003001	O kekat padéé' ké' ! Semu'un néh kuraa' usah awah jin belah ka'ah nengayet ke' néh omok nebaraa' . Ka'ah jam tong uleu' éh nebaraa' adang lu' teneng petuneng palaa' éh pelapah bahat kepéh jin kelunan éh jah .
59003002	Uleu' béé ngelayau maneu' éh sala' . Hun kelunan bé' pu'un maneu' éh sala' tong kekat ha' ané néh , Iah kelunan éh sukup mu'un . Iah omok mihau ketem lo'ong usah néh .
59003003	Pu'un lu' masek tising lem ujun kuda kelu' omok mupah éh , ke' néh kivu sohoo' lu' ngan lakau semah-semah éh pengeloo' lu' .
59003004	Kenat péh tong kapen , na' péh éh ja'au ngan nejuk kepu éh gahang mu'un , bang kapen inah omok nupah kelunan palaa' besai éh siik awah . Kapen inah omok tai semah-semah éh keneloo' kelunan éh mupah éh nah .
59003005	Barei' inah péh jela' lu' na' péh éh si'ik awah , bang jam éh pané ngan bau-bau ha' . Jian keh seruh tong kuraa'-kuraa' ke ja'au nalaa' jalan kayeu' murip pu'un potong naneu' luten éh siik awah .
59003006	Jela' lu' barei luten . Tong usah lu' , jela' lu' barei' jah tana' éh penoo' neu' kesa'at , ngan éh mihin kesa'at inah tai pah tipo usah motong ketem lo'ong urip lu' palaa' luten éh tuai jin luten meraka .
59003007	Omok kelunan peluyaa' kekat ineu' éh jah , ka'an éh lajam , juhit , torok ngan seluang péh .
59003008	Bang bé' pu'un jah usah péh éh omok peluyaa' jela' kelunan . Jela' nah sa'at éh bé' éh omok peluyaa' lu' ngan pu'un katah éh omok maneu' matai .
59003009	Uleu' pakai jela' lu' dokoo' bara' jian kenin ngan Tuhan éh Tamen lu' , ngan palaa' jela' lu' pu'un lu' maneu' kelunan éh senuai pekua' layan Allah .
59003010	Jin ujun kelunan musit kuraa'-kuraa' ha' mejing Tuhan , musit kepéh kuraa'-kuraa' ha' maneu' kelunan . O kekat padéé' ké' , bé' éh tekep pu'un kenat !
59003011	Bé' pu'un jah usit baa' éh pepusit baa' éh mabah ngan baa' éh petuh .
59003012	O kekat padéé' ké' , inan ara , hun néh ngebuaa' bé' éh omok ngebuaa' buaa' saitun , kenat péh inan agun , hun néh ngebuaa' bé' éh ngebuaa' buaa' ara . Usit baa' éh mesem bé' éh omok pepusit baa' éh mabah kepéh .
59003013	Jian iah pepoléng éh neu' kekat barék néh pu'un jian ngan jin kekat penganeu' éh neu' néh ngan diva' kenin ngan jam seruh .
59003014	Bang hun keh sakit kenin ngan seruh tong usah keh tengéé' , mai keh ngelapah tong ha' tebaraa' éh teneng jin Allah ngan bau kenin seruh keh pu'un pengejam .
59003015	Pengejam éh kenat bé' éh tuai jin seruga , bang jin tana' awah jin barék kelunan éh penyala' ngan jin sahéé' éh sa'at !
59003016	Uban semah-semah pu'un kelunan sakit kenin ngan seruh tong usah réh tengéé' , Tong sinah pu'un kasau ngan kekat arong kesa'at .
59003017	Bang kelunan éh pu'un pengejam éh tuai jin seruga pu'un éh mihin kelunan murip ni'ai , pawah , dawai kenin , ngan jian pengané . Irah pu'un pika kelunan ngan kivu kekat arong penganeu' éh jian bé' réh netah ngan ngelayoo' awah maneu' jian .
59003018	Pengejian inah éh oléé' jin tulin pengepawah éh lepah nulah kelunan éh keloo' tong pengepawah .
59004001	Jin semah tuman kekat éh mihin kelunan punan ngan paneu' belah keh ? Kekat inah tuai jin kemagat juk pitah penyenang urip éh ngelayau pekelawan dalem usah keh .
59004002	Ka'ah kelih tong ineu'-ineu' , bang bé' kéh omok alaa' éh , inah maneu' keh juk mematai . Ka'ah keloo' mu'un tong ineu' . Ineu' bang bé' keh omok alaa' éh , inah maneu' keh pepaneu' ngan pepunan . Ka'ah bé' omok alaa' ineu' éh keneloo' keh , uban keh bé' menyat éh jin Allah .
59004003	La'ah barang pu'un keh menyat éh jin Tuhan , bé' keto keh omok alaa' éh , uban kenin keh bé' teneng pu'un keh menyat éh dokoo' keh ngejian kenin keh awah .
59004004	O ka'ah éh petat jin Tuhan , kineu' , bé' keh jam éh , hun keh kivu kenin éh jin tana' iteu' , adang keh ayau Allah . Séé'-séé' éh kivu kenin éh jin tana' iteu' ngan bé' ngelan tong Tuhan , adang néh ayau Allah .
59004005	Mai keh melo kenin seruh tong ha' ayat surat Tuhan iteu' , Sahéé' Ni'ai éh pu'un dalem uleu' , merek mu'un éh hun lu' petat jin Tuhan ha' Néh .
59004006	Bang penika Allah pelapah ja'au jin kemerek Néh . Uban pu'un jah ha' lem surat Allah kepéh éh bara' , Allah ngelawan kekat kelunan éh bau kenin , bang pu'un Iah pika irah éh diva' kenin , ha' Néh .
59004007	Jian keh mena' usah keh ngan Tuhan . Mejuk Sitan boh iah kelap jin ka'ah .
59004008	Jian keh tuai tepih déhéé' Allah , boh Iah tepih déhéé' ko' kepéh . Ngeni'ai kekat urip keh kekat kelunan éh penyala' . Mohéé' kenin keh , kekat kelunan éh ngelayoo' kivu Tuhan .
59004009	Jian keh besau kenin ngan mangaa' , mai keh mala' , mangaa' keh , mai keh murung kenin bang besau kenin .
59004010	Ngerera' kenin keh tong jumen Allah boh Iah metéé' keh kepéh .
59004011	O kekat padéé' ké' , mai keh pané pesala' jah usah ngan jah usah . Séé'-séé' éh pané pesala' padéé' néh ngan nyelem petuneng barék padéé' néh ngan irah éh jah , inah seleket réh bara' ha' lem Surat Musa sala' . Hun keh pesala' Surat Musa , bé' keh kelunan éh ngerera' kenin ngan kivu éh , bang kelunan éh pesala' éh awah keh .
59004012	Allah éh mena' kekat sohoo' inah , ngan Iah awah omok petuneng kelunan . Bang Iah awah éh omok purip ngan kebéé kelunan péh . Séé' ka'ah ke' keh keloo' petuneng kelunan ?
59004013	O kekat ka'ah éh bara' ka' , Barang dau iteu' ngan dau sagam péh tam omok tai leboo' ja'au da' , mokoo' sitai jah ta'un kelebéé' ngan maneu' kuraa'-kuraa' kereja' boh tam omok kaya' . Ka'ah éh bara' kenat , jian keh menéng ha' ké' ,
59004014	bé' keh jam ineu'-ineu' tong urip keh sagam . Urip keh iteu' barei' avun awah , éh poléng metok awah , la'o inah bé' éh pu'un la'ah .
59004015	Bang jian keh bara' , Hun néh lem pengeloo' Tuhan boh tam omok murip ngan maneu' iteu' ngan inah .
59004016	Bang hun iteu' ka'ah bau kenin ngan ngebulah Pengané . Ngebulah Pengané kenat inah sala' .
59004017	Uban kenat , séé'-séé' éh jam maneu' jian bang bé' éh maneu' éh , kivu éh tekep naneu' néh , kelunan inah penyala' .
59005001	O kekat kelunan kaya' , jian keh menéng ha' ké' . Jian keh mangaa' ngan nirau uban kekat pengeketa éh juk teneng tong keh .
59005002	Pengekaya' keh juk béé ngan kekat pakai keh kinan lipah .
59005003	Kekat mas ngan pirek keh juk tedéng ; Tedéng néh inah seleket kelunan bara' tong penyala' keh ngan penyala' keh inah juk motong usah keh barei' Luten . Pu'un keh tipun kekat pengekaya' tong tana' iteu' éh bé' lebéé' La'ah juk béé .
59005004	Bé' keh mena' gaji kelunan éh kereja' tong térék keh . Nenéng keh ha' réh pesala' keh . Ha' kangaa' irah éh tai majau térék keh , nenéng Allah , Tuhan éh ja'au penyukat .
59005005	Urip keh tong tana' iteu' penoo' neu' pengekaya' ngan ngida ka'ah barei' ka'an éh lemek éh juk penatai kelunan .
59005006	Pu'un keh ngukum ngan mematai kelunan éh bé' pu'un penyala' ngan irah ngerera' awah .
59005007	O kekat padéé' ké' , jian keh kebit kenin pah avéé' Tuhan tuai kepéh . Jian keh seruh tong kelunan éh nérék ngan kebit kenin néh mena térék néh ngebuaa' . Ngan kebit kenin néh mena taa' tong bu'un néh ngan taa' tong ga' néh .
59005008	Kenat péh ka'ah , jian ka'ah kebit kenin . Jian keh ngelan mu'un , uban dau Tuhan juk tuai kepéh lepah danii' .
59005009	O kekat padéé' ké' mai ka'ah pané selem ngesa'at jah usah ngan jah usah , dai Allah petuneng keh . Iah éh petuneng nah danii' juk tuai mu'un .
59005010	O kekat padéé' ké' nesen keh tong irah nabi sahau éh pané palaa' ngaran Tuhan . Jian keh nyavuu' pengekebit kenin ngan pengenetep réh dalem kekat pengeketa éh teneng tong réh .
59005011	Uleu' omok mateng irah kelunan éh murung kenin , uban réh omok ngeretep kenat . Ka'ah lepah menéng ha' tosok tong pengekebit kenin Ayub uleu' jam la'o kekat anak ngan olong néh matai , Tuhan mena' anak ngan olong ngan néh kepéh uban jalan pengasi ngan penika Tuhan ngan néh .
59005012	O kekat padéé' ké' , mai keh pesupa hun keh maneu' jajii' , mai keh pesupa palaa' ineu'-ineu' tong langit kenat péh palaa' ineu'-ineu' péh . Tekep keh mipa oo' hun néh oo' bé' hun néh bé' boh keh bé' kenukum Allah .
59005013	Séé' jin belah ka'ah éh pu'un tusah ? Jian iah sebayang . Séé' éh jian kenin ? Jian iah nyanyi mejing Allah .
59005014	Séé' jin belah ka'ah éh sakit ? Jian iah tebai irah pengeja'au tong sidang , dokoo' réh sebayang tong néh ngan mosoo' nyak Saitun tong néh dalem ngaran Tuhan .
59005015	Hun réh sebayang kenat ngan ngelan Tuhan , omok kelunan sakit inah ma'o jin kesakit néh , Tuhan omok peka'o éh , ngan kekat penyala' néh omok Tuhan mega' éh .
59005016	Uban néh kenat tekep ka'ah ngakun penyala' jah usah ngan jah usah , ngan sebayang jah usah ngan jah usah , dokoo' Tuhan omok peka'o keh . Hun kelunan éh teneng kenin tong jumen Tuhan sebayang , ja'au mu'un penyukat ha' sebayang néh .
59005017	Élia rai , iah péh jah kelunan pekua' barei' uleu' iteu' , iah sebayang mu'un dokoo' taa' bé' pu'un , la'ah bé' pu'un taa' teleu' ta'un nem laséh kelebéé' néh .
59005018	La'o inah iah sebayang kepéh dokoo' taa' pu'un , boh taa' pu'un kepéh , boh tana' iteu' pepurip buaa' pinaa' kepéh .
59005019	O kekat padéé' ké' , hun néh pu'un jah kelunan belah kéh éh petat jin jalan éh teneng , boh pu'un jah usah tai mihin éh moléé' tong Allah ,
59005020	Jian keh nesen ayat iteu' ; séé'-séé' éh mihin kelunan penyala' nelikut kekat kesa'at néh , kelunan inah purip sahéé' kelunan éh penyala' inah jin pematai ngan penyala' néh lepah pega' .
60001001	Surat iteu' jin Péterus , Lawah Yésus Kristus surat iteu' nena' ngan kelunan éh kevéléé' Allah éh lepah piso jin tana' réh tengéé' , éh purat ngan mokoo' tong tana' Pontus , Galatia , Kapadokia , Asia ngan Bitinia .
60001002	Dalem kekat pengeloo' Allah éh Tamen uleu' , ka'ah pu'un kevéléé' Néh , dokoo' keh omok kelunan éh anah Nah éh ni'ai naneu' Sahéé' Ni'ai , dokoo' ka'ah tigéh tong Yésus Kristus ngan pu'un ni'ai neu' dahaa' Néh . Jian Allah mena' ngan keh pengejian ngan pengepawah ngan mutaa' kepéh .
60001003	Jian lu' bara' jian kenin ngan Allah , Tamen Tuhan lu' Yésus Kristus ! Uban Iah pika uleu' mu'un , Iah mena' urip maréng ngan lu' , neu' Néh pebetéé' Yésus Kristus jin patai Néh . Iteu' omok mena' pengepelum éh reken ngan lu' .
60001004	Uban kenat uleu juk alaa' kekat pengejian éh pu'un petenup neu' Allah tulat irah éh anah Nah . Kekat pengejian inah pu'un nodoo' Néh tong seruga tong retek éh bé' omok tasa' , borok ngan béé péh .
60001005	Kekat pengejian inah anah ka'ah uban keh ngelan tong Allah . Uban kenat ka'ah pu'un nihau neu' penyukat Allah dokoo' ka'ah omok alaa' jalan alaa' urip éh petenup Néh ke' Néh pepoléng éh tovoo' ga' dau .
60001006	Uban kenat jian ka'ah murung kenin , na' péh ka'ah teneng keta neu' penusah éh pinaa' arong hun iteu' , kekat penusah inah pu'un éh metok awah .
60001007	Kekat inah dokoo' pepoléng hun keh ngelan mu'un tong Tuhan hun néh bé' péh . Mas éh omok tasa' péh , penarem palaa' luten . Uban kenat pengelan keh éh pelapah jian jin Mas péh tekep penarem , dokoo' néh makin reken . Hun néh kenat , hun mah Yésus Kristus tuai kepéh , ka'ah omok alaa' kenajung , kemaren ngan penyepah jin Allah .
60001008	Ka'ah pika Iah na' péh ka'ah bé' jak na'at Iah . Pu'un keh ngelan tong Néh na' péh hun iteu' ka'ah bé' na'at Iah . Uban kenat kemurung keh inah matek Ja'au , maren ngan bé' omok benara' .
60001009	Éh ke' néh kenat uban Iah lepah purip sahéé' keh , inah sin pengelan keh tong Kristus .
60001010	Jalan urip iteu' éh teneteng ngan éh kelenaa' irah nabi ngan pu'un réh bara' tong penika éh nena' Allah ngan keh .
60001011	Sahéé' Kristus pu'un dalem irah nabi ngan sahéé' inah pu'un bara' tong pengeketa éh tekep teneng tong Kristus ngan tong Allah pu'un ngajung Iah kepéh . Irah nabi gahang kenin tatek hun néh pu'un kenat da' .
60001012	Allah pu'un bara' ngan irah nabi tong kekat éh naneu' réh nah bé' éh tulat usah réh tengéé' , bang pu'un éh tulat ka'ah . Kekat éh benara' irah nabi inah , hun iteu' lepah keh menéng éh jin irah éh bara' tong Rengah jian inah . Irah perengah éh ngan keh palaa' penyukat Sahéé' Ni'ai , éh nena' jin seruga pah avéé' irah meliket péh keloo' jam tong kekat inah .
60001013	Uban néh kenat jian keh ngelayau petenup , mavaa' mu'un-mu'un ngan pu'un pengepelum penoo' tong pengejian éh juk nena' ngan keh tovoo' Yésus Kristus tuai kepéh .
60001014	Jian keh kivu sohoo' Allah , mai keh kivu kekat pengagat dalem kenin keh barei' éh neu' keh sahau hun keh bé' jak jam Allah .
60001015	Bang barei' Allah éh tebai ka'ah pu'un ni'ai , jian ka'ah péh ni'ai dalem kekat ineu'-ineu' penganeu' keh .
60001016	Uban pu'un jah ha' lem surat Allah , ka' éh , Jian ka'ah ni'ai uban Akeu' éh ni'ai , ha' Tuhan .
60001017	Pu'un keh sebayang ngan Tamen keh tong seruga , bang mai keh seruh Allah tengéé' kenin petuneng kelunan , adang Iah pekua' kenin petuneng siget-siget penganeu' réh . Hun néh kenat kelebéé' keh murip keto tong tana' , jian keh seva' Iah ngan mai maneu' sa'at .
60001018	Kejam ka'ah jalan Tuhan ngelepu ka'ah jin urip keh sahau , éh urip tepun keh . Bé' éh ngelepu keh palaa' pirek ngan mas éh omok béé .
60001019	Ka'ah iteu' kelepu Néh neu' penyukat dahaa' Kristus . Iah mena' urip Néh barei' domba éh penatai réh éh pengena' réh ngan Tuhan éh jalan réh omok tavin Tuhan sahau , domba éh matek jian mu'un .
60001020	Iah pu'un kevéléé' Allah hun tana' iteu' bé' jak pu'un , ngan pu'un Iah poléng kepéh sioo' tai ga' tana' dokoo' ka'ah omok alaa' urip .
60001021	Jin Iah ka'ah ngelan tong Allah , Éh lepah pebetéé' Éh jin pematai ngan peparen Éh . Uban néh kenat hun iteu' ka'ah ngelan tong Allah ngan ngepelum tong Néh ngan kenin keh mu'un .
60001022	Uban ka'ah kivu ha' tebaraa' éh teneng jin Allah , ka'ah pu'un ni'ai ngan ka'ah murung padéé' keh dalem Tuhan ngan semu'un kenin . Uban kenat jian keh kua' pepika ngan kekat kenin keh .
60001023	Naneu' ha' tebaraa' Allah éh murip ngan pelinguh . Ka'ah lepah kenanak maréng , bé' éh jin kelunan bang jin tamen keh éh pelinguh .
60001024	Barei' ha' dalem Surat Allah , Kekat kelunan pu'un barei' ureu' awah , ngan kekat kejian néh barei' busak awah , barei' ureu' éh melayeu' ngan busak éh peleraa' .
60001025	Bang ha' tebaraa' Tuhan pu'un pelinguh .
60002001	Uban kenat , Jian ka'ah bet kekat arong pengesa'at jin usah keh . Mai keh pané' kenyo la'ah , mai keh ngelayoo' maneu' jian , mai keh sakit kenin ngan kelunan ngan mai keh ngesa'at ngaran réh .
60002002	Bang barei' anak bala mangaa' juk météé' nah , kenat péh jian ka'ah ngelayau juk mesep baa' jin Sahéé' Ni'ai , inah éh ha' tebaraa' Tuhan éh jian mu'un . Neu' ha' tebaraa' inah ka'ah omok pepit gahang ngan alaa' urip Tuhan .
60002003	Uban pu'un jah ha' lem surat Allah éh bara' ka' , Usah ka'ah péh jam tong penika ngan pengejian Tuhan .
60002004	Jian keh tuai tavin Tuhan , Iah bateu' éh murip , Bateu' inah nebet kelunan uban réh seruh éh bé' jian , bang Allah éh ngevéléé' Iah ngan ngajung Éh .
60002005	La'ah ka'ah kepéh seleket bateu' éh murip , éh penakai dokoo' maneu' lamin Allah éh ni'ai . Uban néh kenat ka'ah barei imam éh kevéléé' Allah ngan éh mena' pengena' éh ni'ai éh ngepayoo' kenin Allah , neu' Yésus Kristus .
60002006	Barei' ha' lem Surat Allah bara' , ka' éh , Pu'un Ku' ngevéléé' jah bateu' éh pelapah jian mu'un . Bateu' inah nepei' Ké' tong Yérusalem , ke' néh omok bateu' pengereken , dokoo' séé' éh ngelan tong bateu' inah , bé' iah teneng menyaa' .
60002007	La'ah bateu' inah jian mu'un éh ngan ka'ah éh ngelan , bang tong kelunan éh bé' ngelan inah éh barei' ha' lem surat Allah bara' Bateu' éh nebet irah tukeng lamin uban réh seruh éh bé' pu'un gunah , Bateu' inah néh éh jian mu'un , ha' Néh .
60002008	La'ah pu'un jah ha' kepéh lem surat Allah La'ah inah éh bateu' éh mihin kelunan tekaleu' , Neu' bateu' inah pinaa' réh tekaleu' avéé' réh pegup , kenat ha' Néh . Éh ke' réh tekaleu' kenat , uban réh bé' ngelan tong ha' tebaraa' Allah , uban kenat éh pengeloo' Allah ngan réh .
60002009	Bang ka'ah jah pohoo' éh kevéléé' Allah , imam-imam éh mena' urip néh maneu' kereja' Allah , pohoo' éh ni'ai , kelunan éh anah Allah mu'un . Allah ngevéléé' keh dokoo' keh omok perengah penganeu' Néh éh ngebéé kenin kelunan Allah lepah tebai ka'ah musit jin merem dokoo' masek lem rema Néh éh jian mu'un .
60002010	Sahau bé' ka'ah kelunan éh anah Allah , bang hun iteu' ka'ah éh anah Nah . Sahau bé' ka'ah jam penika Allah , bang hun iteu' ka'ah jam tong penika Néh kepéh .
60002011	O kekat bakéh ké' , ka'ah barei' kelunan nyakai ngan kelunan tejeu' tong tana' iteu' . Uban kenat akeu' nyohoo' ka'ah dokoo' mai keh kivu kemagat éh sa'at lem kenin kelunan , éh ngelayau pekayau ngan sahéé' .
60002012	Jian keh jian barék lem pengurip keh belah kekat kelunan éh bé' jak sakui ngelan Tuhan , kenat péh hun réh pesala' keh tong ineu'-ineu' péh , naneu' réh na'at barék keh éh jian inah , irah éh bé' ngelan Tuhan péh , omok réh seva' Allah tovoo' Dau Néh tuai kepéh petuneng kelunan .
60002013	Dalem ngaran Tuhan jian keh ngerera' tong peritah , jian péh tong pengeja'au raja' Rum éh bau kekat réh béé .
60002014	Kenat péh ngan gabenor éh kevéléé' pengeja'au Raja' Rum ke' néh ngukum kelunan sa'at ngan ke' néh sepah kelunan éh maneu' jian .
60002015	Uban inah éh pengeloo' Allah hun keh maneu' kekat barék éh jian , inah jalan keh mapat kelunan éh pané éh pesala' keh awah .
60002016	Jian keh murip barei' kelunan éh pohoo' pelepu , na' péh kenat mai keh pakai pengelepu keh inah dokoo' petavun pengesa'at , Bang jian keh murip barei' kelunan éh kivu sohoo' Allah .
60002017	Jian keh ngerera' tong kekat kelunan béé murung tong kekat padéé' keh dalem Tuhan , Jian keh medai tong Allah ngan ngerera' tong raja' .
60002018	Jian kekat kelunan sohoo' petem kivu sohoo' pengeja'au néh ngan ngerera' tong réh , bé' makat ngan kelunan éh jian ngan éh pika keh awah , bang ngan irah éh mahéng kenin ngan éh bé' jam pika péh .
60002019	Adang Allah omok mena' pengejian ngan keh hun keh ngan kebit kenin ngeretep lem kekat pengeketa , éh semu'un néh bé' tekep teneng tong keh uban keh kivu pengeloo' Allah .
60002020	Hun keh ngeretep tovoo' réh mipok keh uban keh pu'un maneu' sala' , bé' iteu' omok ngegahang kenin keh ngan nolong keh . Bang hun keh ngeretep ngan kebit kenin tovoo' réh peketa keh uban keh maneu' kekat éh teneng , adang Allah omok pengejian ngan keh .
60002021	Kenat péh Allah tebai keh , dokoo' keh omok ngeretep ngan kebit kenin lem kekat pengeketa keh , uban Kristus péh lepah keta uban Néh purip keh , ngan Iah bara' jalan ngan keh dokoo' keh omok kivu uban Néh .
60002022	Bé' Iah maneu' penyala' ineu'-ineu' , ngan bé' pu'un séé'-séé' péh menéng ha' Néh pané kenyo .
60002023	Hun réh menoo' Éh bé' Iah nyakat menoo' réh kepéh , hun réh peketa Éh bé' Iah nyulei' kesa'at inah kepéh ngan réh , bang Iah ngelan Allah éh petuneng ngan teneng inah .
60002024	Kristus tengéé' tagong penyala' uleu' usah Néh tong kayeu' salib , dokoo' uleu' pelepu jin penyukat penyala' , ngan murip kivu pengeloo' Allah . Kekat suhat Kristus nah éh peka'o keh .
60002025	Sahau ka'ah barei' domba éh tawang , bang hun iteu' ka'ah lepah nihin moléé' dokoo' kivu gembala , éh mihau urip keh .
60003001	Barei' ha' ké' ngan kelunan sohoo' kenat kepéh kekat ka'ah redo éh pu'un lakei' petem kivu sohoo' lakei' néh . Hun pu'un irah lakei' éh bé' ngelan tong ha' tebaraa' Tuhan , hun néh na'at barék redo néh jian , boh iah keloo' ngelan Tuhan kepéh na' péh redo néh bé' pu'un bara' ineu'-ineu' ngan néh .
60003002	adang irah keloo' ngelan hun néh na'at barék redo néh ni'ai ngan murip ngerera' tong Tuhan .
60003003	Mai keh alaa' kuraa'-kuraa' arong pakai dokoo' ngejian usah keh awah , mai keh maneu' bok keh tengéé' jin éh pohoo' penganeu' keh éh malai , ngan pakai jong mas ngan pakai talem pinaa' , jalan keh no'é' kelunan awah .
60003004	Bang jian keh alaa' layan éh jian neu' kenin keh éh pu'un ni'ai . Layan omok mukun uban néh neu' kenin éh dawai ngan kenin éh diva' , kenin éh kenat jian mu'un éh tong Allah .
60003005	Kenat péh irah redo sahau éh anah Allah ngan ngelan tong Tuhan , inah jalan irah ngejian usah réh , irah petem kivu sohoo' lakei' réh .
60003006	Kenat péh redo Abraham Sara sahau , iah kivu sohoo' lakei' néh , iah mateng lakei' néh pengeja'au néh . Hun ka'ah maneu' jian ngan bé' pu'un medai , ka'ah péh seleket anak néh .
60003007	Kenat péh kekat ka'ah lakei' éh pu'un redo , jian keh ngerera' tong redo keh ngan pika éh , uban iah éh lemoo' usah . Jian keh seva' éh uban lakei' ngan redo pekua' alaa' pengena' urip éh mu'un ngan pelinguh jin Allah . Jian keh maneu' kenat dai pu'un ineu'-ineu' péh mapat ha' sebayang keh .
60003008	Inah éh ga' ha' ké' , jian kekat ka'ah béé jah awah ha' ngan jah awah penyeruh . Jian keh pekua' pepika barei irah éh pepadéé' mu'un . Ngan jian keh pekua' tolong , petolong belah ka'ah ke' ngan diva kenin .
60003009	Mai keh mipa kesa'at ngan kesa'at kenat péh mai keh menoo' hun réh menoo' keh ; bang jian keh mipa kesa'at palaa' pengejian éh jin Allah . Ka'ah tekep maneu' kenat uban Allah pu'un pejajii' mena' pengejian , tovoo' Néh tebai keh .
60003010	Barei' ha' lem surat Allah bara' , ka' éh , Kelunan éh keloo' murip jian ngan ngida , mai éh pané ngesa'at kelunan , ngan mai éh kenyo .
60003011	Jian iah piso jin kekat éh sa'at ke' néh maneu' jian kepéh . Jian iah mekat pitah jalan ke' néh omok alaa' pengepawah .
60003012	Jian keh maneu' kenat uban Tuhan ngelayau mihau kelunan éh maneu' pengeloo' Néh , Iah ngelayau menéng ha' sebayang réh , Bang Tuhan ngelawan kelunan éh maneu' kesa'at .
60003013	Séé' éh juk maneu' sa'at tong keh hun keh mekat mu'un maneu' jian .
60003014	Na' péh réh peketa keh uban keh maneu' jian , jian keh murung kenin , mai keh medai ngan mapah kenin .
60003015	Jian keh ngerera' tong Kristus ngan alaa' Iah pengeja'au keh mu'un . Jian keh ngelayau petenup kenin keh dokoo' keh jam mipa ha' irah éh neteng keh tong pengelan keh .
60003016	Jian keh mipa ha' réh ngan dawai kenin ngan ngerera' tong réh . Mai keh kejeraa' ineu'-ineu' masek lem kenin keh éh omok ngesa'at kenin keh , dokoo' tong kekat jalan réh pesala' keh , uban neu' keh kivu Kristus , hun réh na'at barék keh jian inah , irah péh jam menyaa' kepéh uban réh ulak pesala' keh awah .
60003017	Pelapah jian ka'ah teneng pengeketa hun keh maneu' jian hun néh kenat éh keneloo' Allah , jin hun keh teneng pengeketa uban keh maneu' kesa'at .
60003018	Éh ke' néh kenat uban Kristus tengéé' matai jah koléé' awah ngan avéé' pelinguh-linguh , dokoo' penyala' lu' omok pega' . Iah bé' pu'un sala' bang matai ngeliwah kelunan éh penyala' , dokoo' Iah omok mihin ka'ah tavin Allah . Irah mematai usah Néh bang Iah murip kepéh lem sahéé' Néh .
60003019	Dalem sahéé' Néh Iah tai Perengah Rengah éh jin Allah ngan kekat sahéé' éh pu'un lem lamin tutup ,
60003020	Inah éh kekat sahéé' kelunan éh ngelapah sohoo' Allah tovoo' Allah mena réh ngan kebit kenin sioo' Noh maneu' kapen . Ayah usah éh pu'un dalem kapen inah , ngan irah omok murip jin labuu inah .
60003021	Labuu inah tapan tong baa' éh jalan kelunan ngebatis keh éh purip keh hun iteu' . Pengebatis inah bé' éh mohéé' nong jin usah keh bang neu' kekat éh kenakun keh ngan Allah jin kenin keh mu'un éh jian . Pengebatis iteu' purip keh uban Yésus Kristus lepah betéé' jin pematai ngan lepah moléé' tai seruga . Hun iteu' Iah saa' na'au' Allah ngan pengeja'au kekat meliket , ngan kekat éh pu'un penyukat ngan éh ja'au tong seruga .
60003022	éh lepah moléé' tai seruga ngan kenajung saa' na'au' Allah , ngan pengeja'au kekat meliket ngan kekat éh pu'un penyukat ngan éh ja'au tong seruga .
60004001	La'ah uban Kristus lepah tagong pengeketa tong usah Néh , jian ka'ah ngegahang kenin keh palaa' penyeruh éh pekua' kenin Kristus . Éh ke' néh kenat uban séé'-séé' éh tagong pengeketa tong usah néh , bé' iah maneu' penyala' kepéh .
60004002	Kelebéé' keh murip keto tong tana' , jian keh murip kivu pengeloo' Allah , mai keh murip kivu pengagat usah keh awah .
60004003	Hun sahau rai , lepah lebéé' tenéh keh maneu' ineu' éh keloo' naneu' kelunan éh bé' jam Allah . Ka'ah murip maneu' barék éh sa'at . Ka'ah murip mavuk , kuman nyahan mesep baa' maneu' mavuk , ngan seva' butun éh ngejelemih nah .
60004004	Bang hun iteu' irah éh bé' ngelan tong Allah , béé kenin réh ngan sa'at kenin réh , uban keh bé' pu'un pemung ngan réh maneu' barék éh sa'at pekua' sahau nah , uban néh kenat nah ke' réh muau keh awah .
60004005	Bang irah tekep bara' tong urip réh ngan Allah éh sedia petuneng kelunan éh murip ngan éh matai péh .
60004006	Uban néh kenat , inah néh ke' réh bara' Rengah Jian nah , jian péh éh ngan kelunan éh lepah matai rai , dokoo' na' péh réh teneng ukum éh kemalai teneng tong kelunan , sahéé' réh éh omok murip pekua' pengeloo' kenin Allah . Éh ke' réh kenukum kenat , uban penyala' neu' réh kelebéé' réh murip tong tana' iteu' rai , bang Allah mena' bi'en ngan réh dokoo' réh omok alaa' urip éh pelinguh .
60004007	La'ah sioo' pengega' tana' lepah danii' , jian keh mihau kenin keh ngan seruh jian-jian , dokoo' keh omok sebayang .
60004008	Éh pelapah gunah éh tekep ka'ah maneu' , inah éh pika ngan pepika ngan kekat kenin keh uban neu' keh jam pepika kenat pinaa' penyala' omok pega' .
60004009	Jian ka'ah alaa' kelunan éh nyakai tong lamin keh ngan jian kenin , mai keh leko alaa' réh .
60004010	Jian siget usah tigéh maneu' kereja' Tuhan uban pinaa' arong pengena' Allah dalem kenin kelunan dokoo' lu' nolong kelunan éh jah . Jian keh tigéh dalem kekat pengena' Néh inah .
60004011	Séé'-séé' éh juk nebaraa' kelunan , jian iah bara' ha' éh jin Allah . Hun keh pu'un pengena' dokoo' nolong kelunan éh jah , jian keh nolong réh neu' pengegahang éh nena' Allah ngan keh . Dokoo' dalem kekat-kekat néh béé , Allah pu'un kenajung lem Yésus Kristus . Kristus éh pu'un pengaren ngan penyukat pah avéé' pelinguh . Amin .
60004012	O kekat bakéh ké' , mai ka'ah béé kenin dalem pengeketa iteu' , pengeketa inah pekua' luten éh palaa' réh memarem mas , mai keh barei' kelunan éh tejeu' tong pengeketa ngan mujah kenin seruh .
60004013	Bang jian ka'ah murung kenin uban keh pu'un pemung ngan Kristus dalem pengeketa Néh . Uban barei' ka'ah pu'un pemung ngan Néh dalem pengeketa Néh hun iteu' , kenat péh ka'ah omok murung hun Néh tuai lem kekat pengaren kepéh .
60004014	Murung kenin ka'ah hun réh pekenyaa' keh uban keh kivu Kristus , uban hun néh pu'un kenat , inah pepoléng Sahéé' éh maren , inah éh Sahéé' Ni'ai pu'un dalem keh .
60004015	Mai éh uban keh maneu' barék éh sa'at barei' kelunan éh mematai kelunan kenat péh nekau , kenat maneu' kekat arong éh sa'at , kenat péh uban néh kasau kereja' kelunan éh jah .
60004016	Uban hun keh teneng pengeketa uban ngaran keh Kristén , mai keh menyaa' , bang jian keh mejing Allah , uban keh anah Kristus .
60004017	Uban avéé' lah jaka' Allah petuneng kekat kelunan , bu'un-bu'un Iah juk petuneng irah éh anah Nah . Hun uleu' éh ngelan saa' tenah petuneng Néh , matek tusah mu'un tong ga' néh ngan kelunan éh bé' ngelan tong Rengah jian éh jin Allah pu'un kenat tong uleu' éh ngelan , kineu' kepéh tong kelunan éh pohoo' néh bé' ngelan tong Rengah Jian éh jin Allah ?
60004018	Uban pu'un éh barei' ha' dalem surat Allah , ka' éh , Hun kelunan éh ngelan ma'an alaa' urip , kineu' éh tong kelunan éh bé' ngelan ngan éh maneu' penyala' péh ?
60004019	Hun néh kenat kelunan éh pu'un keta uban pengelan réh tong Allah , jian irah petem maneu' jian ngan mena' usah réh ngan Allah éh bu'un-bu'un suai réh kelunan ke' Néh mihau réh uban Tuhan éh tigéh .
60005001	Akeu' petesen ka'ah pengeja'au lem sidang , uban akeu' péh pengeja'au tong sidang . Pu'un ku' lepah na'at pengeketa Kristus ngan pu'un ku' tosok éh kepéh . Adang akeu' omok pemung ngan Néh tovoo' Iah tuai kepéh lem kekat pengaren Néh .
60005002	Jian ka'ah mihau irah éh domba Allah , éh nena' Allah ngan keh . Jian keh mihau réh ngan jian kenin , uban kenat éh pengeloo' Allah , mai keh mihau réh ngan sa'at kenin . Jian keh maneu' kereja' keh mu'un , bé' makat uban juk alaa' utung awah , bang neu' kenin keh keloo' mihau ngan petubo réh mu'un .
60005003	Mai keh mihau réh ngan mahéng kenin ngan bau kenin , bang jian kekat barék ngan kenin keh pu'un jian ke' néh omok jah telana' ngan irah .
60005004	Hun Kristus Gembala éh pengeja'au kekat Gembala inah pu'un tuai kepéh , vam , ka'ah juk alaa' tapong éh maren ngan pelinguh .
60005005	Kenat péh kepéh kekat ka'ah lemanai , jian ka'ah kivu sohoo' irah éh ja'au . Jian ka'ah béé-béé diva' kenin , nolong petolong uban pu'un jah ha' dalem surat Allah éh bara' ka' , Allah ngelawan irah éh bau kenin bang Iah pika irah éh diva' kenin , ha' Néh .
60005006	Hun néh kenat jian ka'ah ngediva' kenin keh ra' ojoo' Allah éh ja'au penyukat , dokoo' Iah omok ngebau keh kepéh .
60005007	Jian keh bara' kekat penusah keh ngan Allah uban Iah éh mihau keh
60005008	Mavaa' mu'un-mu'un mai keh telalau kenin , uban Sitan éh ayau keh , iah lakau semah-semah pekua' barei' tepun éh tiwap pitah ka'ah ke' néh kon éh kenat péh Sitan .
60005009	Jian keh petem dalem pengelan keh ngan ngelawan iah , uban ka'ah jam kelunan éh jah éh ngelan tong Tuhan , tipo tana' , irah péh teneng pengeketa pekua' ka'ah iteu' .
60005010	Bang La'o keh teneng pengeketa éh metok awah , Allah tengéé' juk maneu' ka'ah sukup mu'un . Iah juk petekedéng keh , ngegahang keh ngan ngereken keh , uban Iah Allah éh matek jian kenin ngan éh lepah tebai ka'ah dokoo' masek lem kemaren Néh éh pelinguh , uban ka'ah murip pemung ngan Kristus .
60005011	Iah éh pu'un penyukat pelinguh-linguh ! Amin .
60005012	Pu'un Silas nolong akeu' éh seneruh ké' barei' jah padéé' dalem Tuhan éh tigéh . Akeu' nyurat iteu' suti' awah , dokoo' ngegahang ka'ah ngan bara' tong iteu' néh pengasi Allah éh mu'un ngan keh . Jian keh petem dalem pengasi Néh .
60005013	La'ah irah padéé' keh tong sidang tong Babel , kelunan éh kevéléé' Allah , irah inah bara' tabi' ngan ka'ah , kenat péh Markus anak ké' dalem Tuhan .
60005014	Jian ka'ah petabi' siget usah ka'ah ngan murung kenin . Jian Allah mena' pengepawah Néh ngan kekat kelunan éh anah Kristus .
61001001	Surat iteu' jin Simon Peterus , kelunan sohoo' éh lawah Yésus Kristus . Surat iteu' nena' ké' ngan kelunan éh ngelan tong Kristus pekua' améé' éh ngelan tong Néh . Yésus Kristus , inah éh Allah éh pepurip lu' , maneu' lu' kelu' omok ngelan tong Néh uban Iah éh maneu' kekat éh teneng .
61001002	Uban keh jam Allah ngan Yésus éh Tuhan lu' , jian kekat kemurung Allah ngan pengepawah Néh pepit dalem kenin keh kepéh .
61001003	Naneu' penyukat Néh éh nena' Allah ngan lu' pu'un Iah mena' kekat éh tekep tong urip uleu' éh ni'ai , dokoo' urip lu' omok jian barei' éh tekep ngan kelunan éh ngelan Tuhan . Uleu' omok murip jian kenat neu' pengejam lu' tong Allah éh tebai lu' tai pemung ngan Néh dalem kekat pengaren ngan pengejian Néh .
61001004	Kenat péh Iah mena' kuraa' kuraa' arong jajii' éh matek jian mu'un ngan lu' . Dokoo' lem kekat inah béé ka'ah pu'un kivu barék Allah ngan pelepu jin pengagat éh sa'at éh pu'un tong tana' iteu' .
61001005	Uban néh kenat , jian keh ngerakep dokoo' keh petem ngelan tong Kristus , mihau urip éh jian ngan kepéh jam tong pengeloo' Allah .
61001006	Kenat kepéh ka'ah tekep mihau usah keh ngeretep kenin tovoo' keh teneng tong ineu'-ineu' péh ngan ka'ah tekep murip ni'ai .
61001007	Ka'ah tekep murung tong padéé' keh dalem Tuhan ngan pika tong kekat kelunan béé .
61001008	Kekat barék inah éh tekep pu'un ngan keh hun keh alaa' éh ngan kivu éh mu'un , adang urip keh pu'un gunah ngan ka'ah pepit kepéh jam tong Yésus Kristus Tuhan lu' ngan jian .
61001009	Bang séé'-séé' éh bé' pu'un kekat barék éh jian inah , kelunan inah barei' kelunan éh pu'un siik awah ta'an ngan iah ngelepan iah lepah nohéé' jin penyala' néh éh lepah .
61001010	Uban néh kenat o kekat padéé' ké' , jian keh mekat pekalai dokoo' pekelenaa' , ka'ah éh tenebai Allah ngan éh kevéléé' Néh . Hun keh maneu' kenat , bé' keh peleraa' jin pengelan keh kepéh .
61001011	Hun keh maneu' kenat , boh keh pu'un penyukat omok tai lem Pengihau éh pelinguh jin Tuhan éh purip lu' Kristus .
61001012	Uban néh kenat adang akeu' juk ngelayau petesen ka'ah tong kekat inah , na' péh ka'ah lepah jam éh ngan petem dalem ha' tebaraa' Allah éh lepah nalaa' keh inah .
61001013	Adang akeu' tekep petesen ka'ah tong kekat inah béé kelebéé' ké' murip keto .
61001014	Uban kejam ké' bé' akeu' lebéé' murip tong tana' iteu' la'ah , uban Tuhan Yésus Kristus lepah bara' éh kenat ngan ké' .
61001015	Uban néh kenat akeu' juk ngerakep mu'un-mu'un dokoo' jin la'o akeu' matai péh , ka'au' ngelayau nesen tong kekat iteu' béé .
61001016	Uban bé' améé' kivu ha' suket kelunan hun mé' nebaraa' ka'ah tong Tuhan Yésus Kristus éh juk tuai kepéh dalem kekat penyukat Néh . Maten améé' tengéé' pu'un na'at kekat kemaren Néh hun Néh pu'un tong tana' iteu' rai .
61001017	Pu'un améé' pemung ngan Néh tovoo' Néh kenajung ngan peparen Allah éh tamen . Tovoo' inah pu'un ha' jin Iah éh matek maren pané ngan Néh . Iteu' néh Anak Ké' éh kemurung Ké' . Iah ngepayoo' kenin Ké' ha' Néh .
61001018	Améé' tengéé' pu'un menéng ha' inah tuai jin seruga tovoo' améé' pemung ngan Néh bau tokong éh ni'ai inah .
61001019	Uban néh kenat améé' makin ngelan kepéh tong ha' éh benara' irah nabi , Ka'ah tekep mihau ha' tebaraa' irah ngan jian-jian , uban ha' tebaraa' irah éh barei' , titui éh perema tong retek éh merem pah avéé' dau peka , ngan ada kenyalung teka rema éh perema dalem kenin keh .
61001020	Éh bu'un-bu'un éh tekep keh nesen inah éh , bé' pu'un séé'-séé' péh omok pekelenaa' sin ha' éh benara' Tuhan lem surat Tuhan palaa' pengejam néh tengéé' .
61001021	Uban kekat ha' tebaraa' éh benara' irah nabi , bé' irah bara' éh kivu pengeloo' kenin réh tengéé' , bang Sahéé' Ni'ai pekelenaa' éh lem kenin réh tovoo' réh bara' ha' Allah ngan kelunan .
61002001	Hun sahau pu'un kuraa'-kuraa' irah nabi , éh ngelavo' musit belah irah éh anah Allah . Kenat péh irah éh ngelavo' juk musit belah ka'ah tovoo' hun iteu' . Irah pu'un perengah ha' tebaraa' éh sala' ngan éh petawang . Avéé' réh bet Yésus Kristus Tuhan éh purip réh uban néh kenat inah maneu' ukum Tuhan laho juk teneng tong réh
61002002	Na' péh kenat , pinaa' kelunan juk kivu gaya' urip irah guru éh ngelavo' éh maneu' penganeu' éh segit penganeu' réh inah mihin kelunan ngesa'at jalan éh teneng jin Allah .
61002003	Irah kelunan éh ngelavo' nah , magat juk alaa' mekum , kenat jalan réh alaa' rigit jin kelunan éh kivu réh uban réh nebaraa' réh tong kuraa'-kuraa' ha' tebaraa' éh sala' , tebaraa' éh neu' irah ke' tengéé' . Lebéé' tenéh Allah pu'un bara' tong ukum éh juk teneng tong réh , bé' Tuhan telalau kenin adang Tuhan pu'un ngukum réh mu'un .
61002004	Allah péh bé' Iah ngelepu irah meliket éh lepah maneu' penyala' , bang Iah bet réh lem meraka . Sinah réh kejeret tong retek éh merem pah avéé' Dau Tuhan petuneng kelunan .
61002005	Pekua' irah kelunan sahau éh pinaa' penyala' , bé' réh pelepu jin ukum Allah . Iah maneu' labuu ke' Néh ngebéé kelunan éh maneu' penyala' bang Iah purip Noh ngan tujuu' usah éh pemung ngan néh , uban Noh mihin pengurip éh ngepayoo' kenin Allah .
61002006	Kenat péh Allah pu'un ngukum irah tong leboo' Sodom ngan leboo' Gemora ngan ngebéé réh neu' luten . Inah jah telana' dokoo' omok petesen kelunan éh petem maneu' kesa'at hun iteu' péh , adang ukum Tuhan pu'un teneng tong réh .
61002007	La'ah Allah purip Lot , uban iah jah kelunan éh teneng , avéé' néh pua kenin na'at kekat barék éh sa'at éh neu' kelunan bé' ngelan Tuhan .
61002008	Uban kelebéé' Lot murip belah irah , besau kenin néh neu' kekat barék réh sa'at éh ta'an néh ngan nenéng néh siget-siget dau .
61002009	Kenat péh Tuhan jam purip kekat kelunan éh ni'ai jin kekat arong penupat ngan penusah réh , ngan Iah jam pokoo' kelunan sa'at dokoo' réh kenukum tong dau petuneng .
61002010	Makin péh irah éh kivu pengagat éh segit ngan irah éh lebuau tong penyukat Allah . Irah guru éh ngelayoo' inah bé' réh jam menyaa' bau kenin réh . Bé' irah peduli' . Kekat éh maren tong seruga ; bang irah ngesa'at kekat néh béé .
61002011	Na' péh kekat meliket pelapah gahang ngan pu'un penyukat jin irah guru éh ngelavo' inah , bé' irah pesala' ngan ngesa'at ngaran réh tong jumen Tuhan .
61002012	Bang irah guru éh ngelavo' nah bara' ka'an éh luvaa' éh pu'un tong tana' dokoo' kelunan alaa' ngan mematai éh awah . Irah kivu kenin réh awah . Palaa' kekat ha' éh sa'at irah ngesa'at ngan muau ineu'-ineu' éh bé' kejam réh . Irah péh juk kenebéé barei' ka'an éh luvaa' inah .
61002013	Neu' réh petusah kenin kelunan éh jah , adang irah tengéé' péh teneng tusah kepéh . Kenat péh bé' réh jam menyaa' , hun dau rema murung kenin réh kivu kekat pengagat usah réh . Tovoo' réh pu'un kuman pemung ngan keh , barék réh omok pekenyaa' mu'un . Irah murung kenin uban réh omok ngelavo' keh .
61002014	Hun réh na'at irah redo , kelih réh maneu' barék sa'at ngan petuyang péh , bé' réh sara maneu' barék éh sa'at , ngelayau réh maneu' barék sa'at kenat . Kenat kepéh irah keloo' tupat kelunan éh bé' petem lem Tuhan , ke' réh mihin réh maneu' penyala' . Kenin réh malai tong kesa'at awah , barei' kelunan ngelayau kuman nyahan bé' réh omok beso , adang ukum Tuhan omok teneng tong réh .
61002015	Irah pu'un petat jin jalan éh teneng , tawang awah réh . Pu'un réh kivu jalan éh kenivu Bileam anak Beor sahau . Bileam nah magat alaa' rigit éh juk nena' réh ngan néh ke' néh maneu' sa'at .
61002016	Bileam nah neta' Tuhan uban penyala' néh inah keledai néh pané' palaa' ha' kelunan ngan meta' Bileam jin penganeu' néh éh palui nah .
61002017	Irah guru éh ngelavo' inah barei' okoo' usit baa' éh metei' ngan mapeu' ngan barei' avun éh selevuu kepu . Allah lepah petenup jah jalan éh matek merem ngan réh .
61002018	Irah pepoléng réh bau kenin ngan palui , kenat péh irah pakai pengagat éh segit dokoo' ngelohoo' kelunan éh maréng pelepu jin belah kelunan éh murip tawang .
61002019	Irah guru éh ngelavo' inah pejajii' mena' pengelepu ngan réh , bang usah irah guru éh ngelavo' inah tengéé' péh keripen neu' kemalai réh éh juk kebéé réh . Éh ke' néh kenat , uban séé'-séé' éh senopéé ineu'-ineu' péh , iah néh éh ripen kekat inah .
61002020	Kelunan éh jam Tuhan ngan Éh purip lu' Yésus Kristus , lepah pelepu jin penyukat tana' iteu' éh ngesegit kelunan . Bang hun jin la'o inah irah keripen kepéh ngan sopéé' neu' kekat penyukat inah , urip réh pelapah sa'at kepéh jin hun réh bé' jak jam Kristus .
61002021	Pelapah jian kelunan éh kenat bé' pu'un jam gaya urip éh keneloo' Allah , jin hun réh jam éh ngan bé' keloo' kivu sohoo' éh nena' Allah .
61002022	Pu'un jah ha' tapan éh pekua' ngan kelunan éh maneu' kenat , ka' éh , Aseu' moléé' kuman lutaa' néh kepéh , ngan Idok éh lepah peroo' réh moléé' tai ngelina' dalem lina' néh kepéh .
61003001	O kekat bakéh ké' , iteu' éh keruwah koléé' ké' maneu' surat ngan ka'ah . Dalem duah surat ké' iteu' , akeu' tupat mihin keh seruh tong kekat éh ni'ai , neu' ké' petesen keh tong néh .
61003002	Akeu' keloo' ka'ah nesen ha' éh benara' irah nabi Allah sahau , kenat péh kekat tebaraa' ngan kekat sohoo' éh jin Tuhan éh ngelepu lu' , éh benara' irah lawah ngan keh kepéh .
61003003	Éh bu'un néh jian keh nesen , tai sioo' pengega' urip pu'un kuraa'-kuraa' kelunan juk betéé' ngan maneu' barék sa'at kivu kenin réh tengéé' . Irah pu'un peja' keh ,
61003004	ngan bara' mah savéé' Néh éh kunah réh nah kei avéé' tepun lu' péh lepah matai bang kekat ineu'-ineu' péh pu'un pekua' barei' éh pu'un jin bu'un nah ke' éh .
61003005	Uban réh ngepo'ong awah , bé' keloo' jam tong penyukat Allah éh suai kekat langit ngan tana' neu' ateng ha' Néh awah . Tana' iteu' senuai Néh jin baa' ngan palaa' baa' .
61003006	Neu' baa' inah kepéh , inah éh labuu , inah jalan Tuhan ngebéé kekat tana' sahau nah .
61003007	Bang langit ngan tana' éh pu'un hun iteu' , neu' ha' Néh awah Tuhan mihau éh pah avéé' jaka' Néh ngebéé éh palaa' luten . Langit ngan tana' péh pu'un nihau Néh pah avéé' dau Tuhan pu'un ngukum ngan kebéé kekat kelunan éh bé' ngelan Tuhan .
61003008	O kekat bakéh ké' , mai keh ngelepan ha' ké' iteu' , tong ta'an Tuhan jah dau péh bé' éh tengéé' jin jah ibu ta'un . Jah ibu ta'un péh bé' éh tengéé' jin jah dau nah , pu'un éh pekua' awah .
61003009	La'ah bé' Tuhan tipa' maneu' kekat éh pejajii' Néh , na' péh jelua' kelunan seruh Tuhan tipa' maneu' éh , uban neu' Néh kebit kenin bé' Iah keloo' jah-jah usah péh matai lem penyala' néh , bang Iah keloo' kekat kelunan pekoléé' kenin jin penyala' réh .
61003010	Bang Dau savéé' Tuhan inah , iah tioo pu'un avéé' barei' kelunan éh nekau . Tovoo' Dau inah langit pu'un béé pemung ngan ha' éh ja'au mu'un , ngan kekat éh tong langit péh pu'un potong béé . La'ah tana' iteu' ngan kekat éh pu'un tong néh juk salai béé .
61003011	Uban kekat inah juk béé kenat , kineu' tok ka'ah dalem urip keh hun iteu' ? Adang éh tekep kekat urip keh pu'un ni'ai ngan pu'un lem nihau Allah kelebéé' keh mena tong Dau savéé' Néh .
61003012	Ngan neu' kekat penganeu' keh kenat , inah jalan pesavéé' Dau inah rigah avéé' . Tovoo' Dau inah langit potong béé ngan kekat éh tong langit péh munyai neu' éh pana mu'un .
61003013	Bang uleu' mena ineu' éh lepah pejajii' Allah , Iah inah Langit maréng ngan tana' maréng jalan kekat éh teneng mu'un .
61003014	Uban néh kenat , O kekat padéé' éh kemurung ké' , kelebéé' keh mena Dau inah avéé' , jian keh mekat dokoo' keh pu'un ni'ai ngan bé' pu'un sala' ineu'-ineu' tong jumen Allah .
61003015	Jian ka'ah seruh tong pengekebit kenin Tuhan lu' , inah jah bi'en éh nena' Tuhan ngan keh dokoo' keh omok alaa' urip Néh . Padéé' lu' Paulus éh kemurung lu' , neu' pengejam éh nena' Allah ngan néh .
61003016	Dalem kekat surat néh , Paulus , ngelayau nyurat tong kekat inah . Adang pu'un kuraa'-kuraa' ha' lem surat néh éh bé' lumang kenejam . Kelunan éh bé' jam ineu'-ineu' ngan éh lemoo' pengelan , lepah sala' bara' sin ha' inah . Irah péh lepah sala' bara' sin ha' jin kuraa'-kuraa' tulat surat Tuhan éh jah penganeu' inah mihin penasa' tong usah réh tengéé' .
61003017	Bang ka'ah kekat padéé' éh kemurung ké' ka'ah lepah jam tong inah , uban néh kenat jian keh mavaa' mu'un-mu'un dai keh pu'un tawang naneu' penganeu' kelunan éh maneu' sa'at , ngan pelohoo' jin jalan tekedéng éh reken .
61003018	Tekep ka'ah pepit lem penika Yésus Kristus . Tuhan ngan Éh purip lu' ngan tekep ka'ah péh pepit kepéh jam tong Iah . Jian uleu' mejing ngan peparen Kristus , hun iteu' ngan kelebéé'-lebéé' néh . Amin .
62001001	La'ah pu'un mé' maneu' surat iteu' ngan keh uban mé' juk bara' tong Ateng Ha' éh mena' urip , inah éh Ateng Ha' éh lepah pu'un jin bu'un-bu'un sahau . Améé' lepah menéng éh , ngan maten mé' tengéé' lepah na'at éh . Améé lepah na'at éh ngan améé' lepah ngamit éh palaa' ojoo mé' .
62001002	Urip inah lepah poléng tenéh , pu'un mé' na'at éh , inah ke' mé' bara' tong néh . Améé bara' ngan Keh tong urip éh pelinguh éh pu'un pemung ngan Tamen , ngan éh lepah pepoléng Néh ngan améé' .
62001003	Améé péh bara' ngan Keh tong éh ta'an ngan nenéng mé' dokoo' ka'ah pekua' kenin ngan améé' lem urip mé' éh pu'un pemung ngan Tamen ngan Anak Néh Yésus Kristus .
62001004	Améé' nyurat éh kenat dokoo' mé' pesukup kemurung mé' .
62001005	La'ah iteu' , néh rengah éh lepah nenéng mé' jin Anak Néh ngan éh benara' mé' ngan keh : Allah Iah éh rema ngan bé' pu'un merem ineu'-ineu' tong Néh .
62001006	Hun néh kenat hun uleu' bara' uleu' pu'un alaa' urip Néh , bang uleu' mokoo' keto dalem merem , adang lu' kenyo awah , kenat péh neu' ha' lu' pané kenat , kenat péh neu' kekat penganeu' lu' kepéh .
62001007	Bang hun uleu' murip dalem rema , pekua' Allah pu'un dalem rema , adang uleu' béé pu'un Pekua' kenin , ngan dahaa' Yésus Anak Néh , mohéé' uleu jin kekat penyala' .
62001008	Hun lu' bara' Uleu' bé' pu'un penyala' , inah uleu' ngelavo' Usah lu' tengéé' ; ngan bé' pu'un ineu'-ineu' éh teneng dalem lu' .
62001009	Bang hun lu' ngakun kekat penyala' lu' ngan Allah , adang Iah pu'un tigéh ngan maneu kekat éh teneng . Adang Iah omok mega' kekat penyala' lu' ngan mohéé' uleu jin kekat penganeu' éh sala' .
62001010	Hun lu' bara' uleu' bé' pu'un maneu' penyala' , inah seleket lu' bara' Allah nah kenyo awah , ngan ha' tebaraa' Néh bé' pu'un nodoo' lu' lem kenin lu' .
62002001	O kekat anak ké' , akeu' nyurat ngan keh dai ka'ah maneu' penyala' , pu'un kelunan maneu' penyala' , pu'un jah Usah éh nolong lu' , inah éh Yésus Kristus éh teneng . Adang Iah omok menyat Tamen Néh pika lu' .
62002002	Uban Kristus awah éh jalan mega' kekat penyala' lu' , bé' éh kekat penyala' uleu' iteu' awah , bang jalan mega' penyala' kekat kelunan pah tipo tana' .
62002003	Telana' lu' jam Allah inah éh hun lu' kivu kekat sohoo' Néh .
62002004	Hun pu'un kelunan bara' , Akeu' jam Allah , bang bé' iah kivu sohoo' Néh , kelunan inah kenyo awah , ngan Allah bé' pu'un dalem kenin néh .
62002005	Bang séé séé' éh tigéh kivu sohoo' Néh , kelunan inah pika Allah mu'un , inah néh tada' uleu' murip petem dalem Allah .
62002006	Séé' séé' éh bara' iah murip petem dalem Allah kelunan inah tekep murip kivu Pengurip Kristus .
62002007	O kekat padéé' ké' éh penika ké' , ha' sohoo' éh senurat ké' iteu' , bé' makat éh ha' sohoo' éh maréng , Ha' sohoo' iteu' ha' sohoo' éh lepah kejam keh jin bu'un keh ngelan tong Kristus . Ha' sohoo' iteu' Rengah jin Allah éh lepah nenéng keh .
62002008	Na' péh kenat ha' sohoo' éh senurat ké' iteu' pu'un éh maréng uban pengeteneng néh pu'un poléng tong usah Kristus ngan tong usah ka'ah kepéh . Nah ke' néh kenat uban merem juk pajau , ngan rema éh mu'un lepah avéé' .
62002009	Séé-séé' éh bara' iah murip lem rema , bang hun néh leko padéé' néh , kelunan inah to ke' murip dalem merem avéé' hun iteu' .
62002010	Séé-séé éh pika padéé' néh iah murip dalem rema ngan bé' pu'un ineu'-ineu' lem Iah éh omok mihin kelunan éh jah maneu' penyala' .
62002011	Bang séé-séé éh leko padéé' néh kelunan inah murip dalem merem . Iah lakau dalem merem , ngan bé' éh jam kemah éh tai , uban merem inah lepah memeseu' maten néh .
62002012	O kekat anak ké' akeu' nyurat ngan keh uban penyala' keh lepah pega' dalem ngaran Kristus .
62002013	O kekat tamen , akeu' nyurat ngan keh uban keh jam Iah éh pu'un jin bu'un-bu'un . O kekat lemanai , akeu' nyurat ngan keh uban keh lepah nyopéé' Iah éh Sa'at .
62002014	O kekat anak , akeu' nyurat uban keh lepah jam tong Allah Tamen . O kekat tamen , akeu' nyurat ngan keh uban keh jam Iah éh pu'un jin bu'un-bu'un sahau . O kekat lemanai , akeu' nyurat ngan keh uban keh pu'un gahang , ngan ha' tebaraa' Allah pu'un petem dalem keh , ngan pu'un keh lepah nyopéé' Iah éh Sa'at .
62002015	Mai keh murung tana' iteu' ngan murung ineu'-ineu' éh pu'un tong tana' iteu' . Hun keh murung tana' iteu' bé' keh pu'un murung Allah Tamen .
62002016	Uban kekat éh jin tana' iteu' , inah éh pengagat lem kenin kelunan éh penyala' , éh pekelih maten kelunan , ngan kekat éh benara' kelunan pu'un jian , bé' éh tuai jin Tamen , bang jin tana' iteu' awah .
62002017	Tana' iteu' ngan kekat éh pu'un tong tana' iteu' , éh kenelih kelunan bé' éh pelinguh . Bang kelunan éh maneu' pengeloo' Allah , omok murip pelinguh-linguh .
62002018	O kekat anak ké' sioo' pengega' dau lepah danii' . Pu'un keh lepah menéng rengah ayau Kristus juk tuai , hun iteu' pinaa' kelunan éh ayau Kristus lepah musit , inah jalan uleu' omok jam sioo' pengega' dau lepah danii' .
62002019	Kekat kelunan inah bé' réh pekua' kenin ngan lu' , kenat péh irah piso jin uleu' . Hun réh pu'un pekua' kenin ngan lu' , adang irah petem pemung ngan lu' . Irah nelana' réh tengéé' mu'un kenin ngan uleu' uban réh piso jin uleu' .
62002020	La'ah pu'un Kristus mena' Sahéé' Ni'ai ngan keh , kenat péh jalan keh jam tong tebaraa' éh teneng .
62002021	La'ah akeu' nyurat ngan keh bé' makat uban keh bé' jam ha' tebaraa' éh teneng , bang uban keh jam éh ngan inah kepéh kejam keh bé' pu'un ha' éh kenyo jin lem kekat ha' tebaraa' éh teneng inah .
62002022	Hun néh kenat séé' éh kenyo ? Séé-séé bara' Yésus bé' éh Iah éh Kristus éh pejajii' Allah , kelunan inah kenyo . Kelunan inah néh ayau Kristus , kelunan inah bé' ngelan tong Tamen kenat péh Anak Néh .
62002023	Uban hun néh bé' ngelan tong Anak Néh adang néh bé' ngelan tong Tamen Néh péh . La'ah kelunan éh alaa' Anak Néh , iah péh alaa' Tamen Néh kepéh .
62002024	Uban néh kenat , ha' tebaraa' éh nenéng keh jin bu'un-bu'un keh ngelan tong Kristus tekep nodoo' keh dalem kenin keh . Hun keh petem dalem ha' tebaraa' inah . Adang ka'ah ngelayau murip pemung ngan Anak Néh ngan Tamen Néh péh .
62002025	La'ah pu'un Kristus jajii' mena' urip pelinguh ngan lu' .
62002026	Pu'un ku' nyurat kenat ngan keh bara' tong irah éh juk ngelavo' keh .
62002027	Bang pu'un Kristus mena' Sahéé' Néh ngan keh ngan hun Sahéé' Ni'ai nah pu'un petem dalem keh , bé' tiken ke' kelunan éh jah nebaraa' keh kepéh uban Sahéé' nah nebaraa' keh tong kekat ineu'-ineu' péh . La'ah kekat ha' tebaraa' Néh teneng éh , bé' éh ngelavo' keh . Jian keh kivu kekat ha' tebaraa' éh jin Sahéé' Néh ngan petem murip pemung ngan Kristus .
62002028	O kekat anak ké' , jian keh murip petem dalem Kristus , dokoo' tovoo' Iah pu'un tuai kepéh , uleu' omok makang kenin temeu' ngan Néh ngan bé' pu'un medai ngan menyaa' .
62002029	La'ah ka'ah jam Kristus maneu' pengeloo Allah . Uban néh kenat ka'ah jam siget-siget usah éh maneu' pengeloo' Allah Iah néh anak Allah .
62003001	Jian keh nesen Allah matek pika lu' mu'un , avéé' lu' nateng anak Allah , adang uleu' anak Allah , bang kelunan éh tong tana' iteu' bé' réh jam lu' anak Allah . Uban kelunan tong tana' bé' réh jam Allah .
62003002	O kekat padéé' éh kemurung ké' , hun iteu' uleu' lepah paléu anak Allah , bang pengepaléu lu' kepéh vam , bé' lu' omok jam éh . Bang éh kejam lu' mu'un , inah éh , hun Kristus pu'un tuai kepéh uleu' omok paléu pekua' Iah , hun inah boh lu' na'at Iah ngan lenaa' mu'un .
62003003	Siget-siget usah éh ngelan tong Kristus tekep iah mavaa' kenin néh ke' néh ni'ai , pekua' Kristus pu'un ni'ai .
62003004	Kelunan éh maneu' penyala' ngelapah ha' tebaraa' Tuhan , uban penyala' nah inah éh ngelapah tong ha' tebaraa' Tuhan .
62003005	La'ah ka'ah jam Kristus lepah tuai dokoo' Néh mega' penyala' kelunan , ngan usah Néh tengéé' bé' pu'un penyala' lem Iah .
62003006	Bang kelunan éh petem lem Kristus , bé' iah petem maneu' penyala' , bang kelunan éh petem maneu' penyala' , Iah bé' jak jam Kristus ngan urip Kristus bé' pu'un lem néh .
62003007	O kekat anak ké' , mai keh lavo' , kelunan éh kivu pengeloo' Tuhan iah éh anak Allah barei' Kristus .
62003008	Kelunan éh petem maneu' penyala' , iah anah Sitan , uban jin bu'un sahau Sitan nah maneu' penyala' . Inah maneu' Anak Allah tuai ke' Néh kebéé kekat penganeu' Sitan .
62003009	Séé'-séé' éh paléu anak Allah , bé' éh petem maneu' penyala' , uban urip Allah pu'un éh dalem néh , Allah éh Tamen néh kepéh , bé' éh omok petem maneu' penyala' .
62003010	Kenat péh jalan uleu' jam irah éh anak Allah ngan irah éh anak Sitan péh . Kelunan éh bé' maneu' pengeloo' Allah ngan éh bé' pika padéé' néh bé' iah anak Allah .
62003011	Uban tebaraa' éh nenéng keh jin sahau , inah éh , jian uleu' kua' pepika .
62003012	Mai lu' barei' Kain éh kivu Sitan ngan éh mematai padéé' nah Ke' . Uban ineu' Kain mematai padéé néh ? Uban kekat penganeu' néh pu'un Sala' bang kekat penganeu' padéé néh pu'un teneng .
62003013	O kekat padéé' ké' , mai keh béé kenin hun irah tong tana' iteu' ngeleko keh .
62003014	Uleu' jam uleu' murip ngan lepah piso jin jalan éh mihin lu' matai . Uban lu' pika kekat padéé' lu' . Séé-séé éh bé' pika padéé néh , to de' ke' éh tong jalan éh mihin éh matai .
62003015	La'ah kelunan éh leko padéé' néh , iah péh pekua' kelunan éh mematai kelunan , ka'ah jam kelunan éh mematai kelunan , bé' réh pu'un urip pelinguh .
62003016	Inah jalan lu' jam kenin lu' omok pika kelunan éh jah Kristus lepah mena' urip Néh ngeliwah uleu' . Uban néh kenat uleu' tekep mena' urip lu' dokoo' pika kekat padéé' lu' .
62003017	Hun pu'un kelunan éh pu'un livah na'at padéé' néh éh kari éh tekep tenolong néh bang bé' iah keloo' nolong padéé néh inah , kineu' jalan iah omok bara' iah pu'un pika Allah .
62003018	O kekat anak ké' , mai lu' bara' lu' pika palaa' ha' ujun lu' awah , bang jian lu' kua' pepika palaa' penika éh mu'un éh pepoléng lu' jin penganeu' lu' .
62003019	Inah jalan uleu' jam uleu' anak-anak Allah éh teneng ngan kenin lu' pu'un pawah tong jumen Allah .
62003020	Hun pu'un éh lem kenin lu' juk pesala' lu' , Allah pelapah ja'au jin kenin lu' , ngan Iah jam kekat néh béé .
62003021	O kekat padéé' éh kemurung ké' , hun kenin lu' bé' pesala' lu' , adang lu' pu'un makang kenin tong jumen Allah ,
62003022	ngan ineu'-ineu' éh pengenyat lu' , adang lu' omok alaa' éh uban uleu' kivu kekat sohoo' Néh ngan maneu' kekat éh pengeloo' Néh kepéh .
62003023	La'ah iteu' éh sohoo' Néh , jian uleu' ngelan tong Anak Néh Yésus Kristus ngan kua' pepika , pekua' sohoo' Kristus ngan lu' .
62003024	La'ah séé'-séé' éh mihau kekat sohoo' Allah , pu'un éh petem dalem Allah , ngan Allah péh petem dalem néh . La'ah inah jalan uleu' jam Allah pu'un petem dalem uleu' , uleu' jam éh neu' Sahéé' Néh éh nena' Néh ngan lu' .
62004001	O kekat padéé' ké' éh kemurung ké' , mai keh ulak ngelan ha' kelunan éh bara' iah pu'un Sahéé' Ni'ai , jian keh ngelenaa' réh dokoo' keh omok jam éh hun sahéé' inah pu'un jin Allah ngan hun néh bé' péh . Uban pinaa' kelunan éh ngelavo' lepah tai semah-semah péh .
62004002	La'ah inah jalan keh omok jam hun néh Sahéé' jin Allah ngan hun néh bé' péh . Siget kelunan éh ngelan Yésus Kristus lepah tuai paléu kelunan , kelunan inah éh pu'un Sahéé' éh tuai jin Allah .
62004003	Bang séé'-séé' éh bara' Yésus bé' pu'un tuai jin Allah , kelunan inah bé' éh pu'un Sahéé' jin Allah . Sahéé' inah pu'un jin ayau Kristus . Pu'un keh lepah menéng rengah néh juk tuai , ngan hun iteu' pu'un éh lepah avéé' tenéh
62004004	O kekat anak ké' , ka'ah éh anah Allah pu'un keh lepah nyopéé' irah éh tuai pané ngelavo' nah , uban Sahéé' Tuhan éh pu'un dalem keh , pelapah gahang éh jin sahéé' éh pu'un dalem irah éh pohoo' jin tana' iteu' .
62004005	Irah nabi éh ngelavo' bara' tong kekat arong éh tong tana' iteu' , ngan kelunan éh pohoo' tong tana' iteu' , kivu ha' réh uban irah inah anah tana' iteu' .
62004006	Bang uleu' iteu' éh anah Allah , ngan séé'-séé' éh jam Allah pu'un iah mihau ha' lu' , la'ah séé'-séé' éh bé' pu'un jin Allah , bé' iah mihau ha' lu' . Kenat péh jalan uleu' omok jam tong Sahéé' éh teneng ngan tong sahéé' éh petawang awah .
62004007	O kekat padéé' éh kemurung ké' , jian uleu' pata pepika , uban penika nah jin Allah . Séé'-séé' éh pika kelunan inah pepoléng éh iah anak Allah ngan pu'un éh jam Allah .
62004008	La'ah séé'-séé' éh bé' jam pika kelunan éh jah , bé' iah jam Allah , uban Allah inah penika .
62004009	La'ah inah jalan Allah pepoléng penika Néh ngan lu' , pu'un éh nyohoo' Anak Néh tuai tong tana' iteu' dokoo' neu' Anak Néh inah uleu' alaa' urip mu'un ngan pelinguh .
62004010	Inah éh matek penika mu'un , bé' éh uleu' éh pika Allah , bang Allah éh pika uleu' ngan Iah nyohoo' Anak Néh tuai ke' Néh mega' penyala' lu' .
62004011	O kekat padéé' éh kemurung ké' , hun Allah pika lu' kenat , tekep lu' pika kekat padéé' lu' kepéh .
62004012	La'ah bé' pu'un kelunan séé'-séé' péh éh lepah na'at Allah bang hun uleu' pika kekat padéé' lu' , Allah pu'un petem dalem lu' ngan penika Néh pu'un sukup dalem lu' .
62004013	Jalan lu' jam uleu' pu'un petem dalem Allah ngan Iah pu'un petem dalem uleu' , inah éh neu' Sahéé' Néh éh nena' Néh ngan lu' .
62004014	Pu'un Allah nyohoo' Anak Néh tuai tong tana' iteu' ke' Néh purip kelunan . Améé' tengéé' péh lepah na'at Iah , ngan pu'un mé' bara' éh ngan kelunan éh jah kepéh .
62004015	Séé'-séé' éh ngakun Yésus nah adang Néh Anak Allah , Allah pu'un petem dalem néh ngan iah péh petem dalem Allah ,
62004016	uleu' tengéé' jam ngan lenaa' mu'un tong Allah pu'un pika uleu' . Allah inah inan penika ngan séé-séé éh petem pika kelunan éh jah Iah pu'un petem dalem Allah ngan Allah pu'un petem dalem iah .
62004017	Penika Néh pu'un sukup dalem lu' , dokoo' lu' omok makang kenin tovoo' ga' dau' vam . Adang uleu' pu'un makang kenin uban urip lu' kelebéé' lu' murip tong tana' iteu' , pu'un éh pekua' ngan urip Kristus .
62004018	Kelunan éh lepah jam penika Allah bé' iah pu'un medai , uban penika éh sukup mu'un maneu' lu' bé' pu'un medai . Uban néh kenat kelunan éh bé' jak jam tong penika Allah ngan sukup mu'un adang néh medai kenukum tovoo' ga' dau vam .
62004019	Uleu' pu'un pika kelunan uban Allah éh bu'un-bu'un pika uleu' .
62004020	Hun kelunan bara' iah pika Allah , bang iah leko padéé' néh , kelunan éh kenat kenyo awah , uban bé' iah omok pika Allah éh bé' omok ta'an néh , hun néh bé' pika padéé' néh éh poléng ta'an néh .
62004021	Iteu' ha' sohoo' éh nena' Kristus ngan lu' , hun séé-séé éh pika Allah tekep éh pika padéé' néh kepéh .
62005001	Séé'-séé' éh ngelan Kristus éh purip éh pejajii' Allah , kelunan inah éh anak Allah . Séé'-séé' éh pika Tamen Néh , pu'un éh pika Anak Néh kepéh .
62005002	Kenat péh jalan lu' jam lu' pu'un pika kekat irah éh anak Allah , inah éh hun lu' pika Allah ngan kivu kekat sohoo' Néh .
62005003	Uban inah éh jalan lu' pika Allah , hun lu' kivu kekat sohoo' Néh . La'ah kekat sohoo' Néh bé' éh ma'an maneu' .
62005004	Uban siget-siget kelunan éh anak Allah , omok éh nyopéé' tana' iteu' . Uleu' omok nyopéé' tana' iteu' , neu' pengelan lu' .
62005005	Séé' éh omok nyopéé' tana' iteu' ? Kelunan éh ngelan tong Yésus Anak Allah awah .
62005006	Yésus Kristus pu'un tuai tong tana' ngan baa' pengebatis Néh ngan dahaa' pengematai Néh . Iah tuai bé' éh ngan baa' awah bang iah tuai ngan baa' ngan dahaa' . Sahéé' Ni'ai bé' éh jam kenyo .
62005007	Teleu' telana' inah pekelenaa' adang Yésus Anak Allah .
62005008	Sahéé' Ni'ai , baa' ngan dahaa' ; teleu' telana' iteu' bara' tong éh kua' awah .
62005009	Pu'un lu' ngelan éh benara' kelunan bang éh benara' Allah pelapah gahang kepéh . Inah néh éh benara' Allah tong Anak Néh .
62005010	Kelunan éh ngelan tong Anak Allah kejam néh éh benara' Allah tong Anak Néh nah lem kenin néh . Bang kelunan éh bé' ngelan tong Allah , seleket iah bara' Allah kenyo . Uban bé' iah ngelan tong éh benara' Allah tong Anak Néh .
62005011	Iteu néh éh benara' inah : Allah lepah mena' urip mu'un ngan pelinguh ngan urip inah pu'un éh tuai jin Anak Néh .
62005012	Séé'-séé' éh alaa' Anak Allah , iah alaa' urip inah ; ngan séé'-séé' éh bé' alaa' Anak Allah iah bé' alaa' urip inah .
62005013	Akeu' nyurat surat iteu' ngan ka'ah éh ngelan tong Anak Allah , dokoo' ka'ah omok jam ka'ah lepah alaa' urip mu'un ngan pelinguh .
62005014	Uleu' makang kenin tavin Allah uban uleu' jam Iah mipa ha' sebayang lu' , hun lu' menyat ineu'-ineu' éh lem pengeloo' Néh .
62005015	Uleu' jam iah menéng ha' lu' . Hun mah awah lu' nenyat ngan Néh . Uban néh kenat uleu' péh jam iah mena' ngan lu' ineu' éh menyat lu' jin Iah .
62005016	La'ah hun néh séé'-séé' éh na'at padéé' néh dalem Tuhan éh bé' ngepo'ong maneu' penyala' , kelunan éh kenat tekep keh mihin éh lem sebayang keh bara' éh ngan Allah dokoo' Néh purip éh . La'ah kelunan éh lepah jam Tuhan bang ngepo'ong maneu' penyala' ngan mahéng kenin néh , bé' akeu' nyohoo' keh sebayang tong néh , uban penyala' néh inah mihin éh tawang ngan matai .
62005017	Kekat penganeu' éh sa'at , inah éh penyala' , bang pu'un penyala' éh bé' makat mihin éh tawang mu'un ngan matai .
62005018	La'ah uleu' jam kelunan éh paléu anak Allah , bé' éh petem maneu' penyala' , uban Anak Allah pu'un mihau éh , Sitan bé' omok maneu' éh .
62005019	La'ah uleu' jam uleu' iteu' anah Allah ngan kekat éh tong tana' iteu' pu'un ra' penyukat Sitan .
62005020	La'ah uleu' jam Anak Allah pu'un tuai , Iah mena' pengejam Néh ngan lu' , dokoo' lu' jam Allah éh teneng . Urip lu' pu'un éh dalem Allah éh teneng ngan dalem Anak Néh Yésus Kristus . Inah éh Allah éh teneng ngan urip éh mu'un ngan pelinguh .
62005021	O kekat anak ké' , jian keh ngejuu' usah keh jin butun .
63001001	Ngan redo éh kevéléé' Allah ngan kekat anak ko' kepéh , surat iteu' jin akeu' éh majak sidang éh murung keh mu'un . Bé' éh akeu' awah éh murung keh bang kekat kelunan éh jam tong Allah .
63001002	Uban Allah pu'un dalem kenin lu' Iah pu'un ngan lu' pelinguh-linguh .
63001003	Jian Allah éh Tamen ngan Yésus Kristus Anak Néh , mena' pengejian , pengasi ngan pengepawah Néh ngan lu' . Pah avéé' uleu' pu'un alaa' kekat inah ngan kenin éh pejek , pemung ngan penika .
63001004	La'ah jian mu'un kenin ké' menéng rengah pu'un kuraa' anak ko' éh murip dalem kekat éh teneng , pekua' éh sohoo' Allah éh Tamen lu' .
63001005	Uban néh kenat akeu' menyat , dokoo' uleu' pekua' pepika . Bé' akeu' bara' jah ha' sohoo' éh maréng ; sohoo' iteu' lepah nena' jin bu'un uleu' ngelan tong Kristus .
63001006	La'ah iteu' néh penika inah éh uleu' tekep kivu kekat sohoo' Allah . Barei' éh lepah nenéng keh jin sahau inah éh ka'ah tekep pekua' pepika .
63001007	Uban pinaa' kelunan éh ngelavo' lepah tai pah tipo tana' . Bé' irah keloo' bara' Yésus Kristus pu'un tuai tong tana' ngan paléu kelunan . Kelunan éh kenat ngelavo' awah ngan ayau Kristus .
63001008	Uban néh kenat , mavaa' keh dai kekat ha' tebaraa' éh lepah benara' mé' ngan keh rai pu'un metat awah . Jian keh ngerakep dokoo' keh omok alaa' oléé' éh penoo' mu'un jin Allah .
63001009	Séé'-séé' éh bé' petem dalem ha' tebaraa' Kristus , bang iah pepit ha' tebaraa' éh jah , ha' tebaraa' kelunan inah bé' éh jin Allah . Bang séé'-séé' éh petem dalem ha' tebaraa' Kristus kelunan inah éh pu'un petem lem Allah Tamen ngan Anak Néh .
63001010	Uban néh kenat hun pu'un kelunan tuai mihin ha' tebaraa' éh bé' jin Kristus , mai keh alaa' éh tong lamin keh , ngan mai keh bara' tabi' ngan néh .
63001011	Uban kelunan séé' éh bara' tabi' ngan néh , iah péh seleket bakéh néh dalem kekat penganeu' néh éh sa'at nah .
63001012	Pinaa' keto éh juk nané , ké' bang pulang jian éh bé' jin surat . Akeu' ngelan ku' omok angai nepah keh dokoo' pané ngan usah ko' tengéé' , dokoo' kemurung lu' pu'un sukup mu'un .
63001013	La'ah kekat anak padéé' ko' éh redo éh kevéléé' Allah bara' tabi' ngan ko' .
64001001	Gayus bakéh ké' éh kemurung ké' . Akeu' éh majak sidang éh murung ke' mu'un .
64001002	Akeu' sebayang dokoo' kekat néh béé pu'un jian tong ke' ngan dokoo' ko' pu'un jian akam , barei' urip sahéé' ko' pu'un jian .
64001003	Murung mu'un kenin ké' tovoo' kuraa'-kuraa' padéé' lu' éh kua' pengelan avéé' ngan bara' ngan ké' tong pengetigéh ko' tong Allah éh teneng . Adang ka'au' ngelayau murip kivu ha' tebaraa' Allah .
64001004	Bé' pu'un éh pelapah maneu' ku' murung , jin hun ké' menéng rengah kekat anak ké' pu'un kivu ha' tebaraa' Allah .
64001005	O Gayus , jian kenin ké' jam tong kekat kereja' ko' éh jian ngan tigéh uban ko' nolong irah padéé' lu' dalem Tuhan , pah avéé' irah tejeu' ngan bé' malai ngan ko' péh , pu'un ka'au' nolong réh .
64001006	Pu'un réh bara' tong kemurung ko' ngan irah tong sidang siteu' . Jian ke' nolong irah dalem pengelakau réh pekua' éh omok ngepayoo' kenin Allah .
64001007	Ka'ah tekep maneu' kenat uban lem kereja' réh Perengah Kristus inah lakau ngan bé' pu'un alaa' ineu'-ineu' jin irah éh bé' jam Allah .
64001008	Uban néh kenat tekep uleu' éh ngelan nolong réh , dokoo' lu' omok pekua' kenin ngan réh dalem kereja' réh nebaraa' tong ha' tebaraa' Allah .
64001009	La'ah pu'un ku' maneu' surat éh suti' ngan sidang rai , bang Diotrepes éh keloo' majak sidang bé' iah keloo' kivu ha' ké' .
64001010	Hun ké' tuai da' boh ku' pepoléng kekat ineu'-ineu' éh lepah naneu' néh , inah éh kekat pengesa'at ngan ha' kenyo éh benara' néh tong améé' . Bang kekat inah bé' jak éh sukup tong néh . Bé' iah keloo' alaa' irah padéé' lu' dalem Tuhan hun mah réh pu'un tuai . Pah avéé' néh bé' buhaa' kelunan alaa' réh ngan iah pitah jalan dokoo' musat réh musit jin sidang .
64001011	Bakéh éh kemurung ké' mai ke' nyavuu' barék éh sa'at , tekep ke' nyavuu' barék éh jian . Séé'-séé' éh maneu' jian , iah éh anak Allah ngan séé'-séé' éh maneu' sa'at , bé' jak iah jam Allah .
64001012	Siget kelunan sepah Demetrius , Allah péh pu'un sepah iah améé' péh sepah iah , ngan ka'ah jam tong ineu' éh benara' mé' inah pu'un kenat mu'un .
64001013	Pinaa' keto éh juk benara' ké' ngan ko' , bang pulang jian éh bé' jin Surat .
64001014	Akeu' ngelan ku' omok laho petemeu' ngan ko' boh toh omok pepané kepéh .
64001015	Jian Tuhan mena' pengejian ngan ko' . Kekat bakéh ko' éh siteu' bara' tabi' . Ko' pesavéé' ha' ké' bara' tabi' ngan kekat bakéh éh pu'un Sinah pesiget usah réh .
65001001	Akeu' Yudas , kelunan éh sohoo' Yésus Kristus , éh padéé' Yakub rai , akeu' maneu' surat iteu' ngan kekat kelunan éh tenebai Allah éh pu'un petem dalem kemurung Allah éh Tamen lu' , inah éh ngan kekat kelunan éh pu'un lem nihau Yésus Kristus .
65001002	Jian Allah mena' pengejian , pengepawah ngan pengasi Néh pah avéé' mutaa' ngan keh .
65001003	O kekat padéé' éh kemurung ké' ! Akeu' lepah maneu' surat ngan keh tong jalan urip lu' dalem Tuhan . Bang akeu' juk ngegahang kenin keh jin surat iteu' ngan nyohoo' keh ngelawan ineu'-ineu' éh juk ngebéé pengelan éh lepah nena' Allah jah koléé' awah ngan irah éh anah Nah avéé' pelinguh-linguh .
65001004	Pu'un kuraa'-kuraa' kelunan éh bé' ngelan tong Tuhan lepah masek belah lu' ngan bé' kenejam lu' . Irah ngepaléu ha' tebaraa' tong penika Allah lu' , ke' réh omok maneu' barék réh éh sa'at . Irah bé' ngelan Yésus Kristus , Iah awah éh pu'un penyukat ngan éh Tuhan lu' . Jin sahau tenéh Ha' lem Surat Allah bara' tong ukum éh juk teneng tong kelunan éh maneu' kenat .
65001005	Na' péh ka'ah lepah jam tong kekat ha' ké' iteu' , pu'un akeu' petesen keh kepéh tong jalan Tuhan Allah ngelepu pohoo' Yahudi jin Kamit irah Mesir sahau , ngan la'o inah kepéh iah mematai irah éh bé' ngelan tong Iah .
65001006	Jian keh nesen tong irah meliket éh juk alaa' penyukat pelapah ja'au jin éh nena' Allah ngan réh , pah avéé réh piso jin retek okoo' réh pohoo' . Allah ngejeret irah meliket inah palaa' latai éh reken mu'un , tong retek éh merem saa' ra' tana' . Allah pokoo' réh Sinah pah avéé' pengega' dau hun Tuhan ngukum réh .
65001007	Irah tong leboo' Sodom , Gemora ngan kekat leboo' éh déhéé' duah leboo' inah , maneu' pekua' penganeu' kekat meliket inah . Kelunan Sinah petuyang ngan maneu' barék éh Segit . Kekat leboo' inah ngan kelunan tong néh kenebéé palaa' luten éh pelinguh . Ukum inah omok jah telana' ngan kekat kelunan .
65001008	Kenat péh kekat kelunan éh bé' ngelan nah irah kivu éh seneruh réh , ngan éh seneruh réh inah mihin , réh maneu' penyala' tong usah réh tengéé' . Irah lebuau tong penyukat Allah ngan ngesa'at kekat éh maren tong seruga .
65001009	Pengeja'au meliket Mikhael , bé' pu'un maneu' kenat . Tovoo' néh paneu' ngan Sitan tong séé' éh omok alaa' patai Musa , Mikhael bé' makang menoo' Sitan palaa' ha' éh ngeba'at éh ! Bang ka' ha' Mikhael , Tuhan maneu' ke' !
65001010	Bang kekat kelunan éh bé' ngelan inah , ngesa'at kekat éh bé' kenejam réh , pu'un réh jam tong Kuraa'-Kuraa' rungen , bang barei' ka'an éh bé' pu'un penyeruh irah jam éh kivu akam éh lem kenin réh ngan kekat inah juk kebéé réh .
65001011	Tusah mu'un-mu'un irah éh kenat ! Irah pu'un kivu jalan kenivu Kain rai . Pu'un réh keloo' kivu jalan éh sala' ke' réh omok kaya' barei' Bileam rai . Irah kenebéé Tuhan uban réh ngelawan Tuhan barei Korah rai .
65001012	Irah pu'un barei' éh segit awah tong ta'an keh tovoo' keh kuman pemung ngan kekat padéé' éh kua' pengelan ngan irah kuman nyahan ngan seruh tong usah réh tengéé' irah barei' baleng éh palit neu' kepu bang bé' pu'un taa' . Irah péh barei' kayeu' buaa' éh bé' ngebuaa' na' péh éh sioo' taun buaa' . Irah barei' kayeu' éh lepah navut avéé' lakat néh éh matai mu'un .
65001013	Irah barei' luyak ja'au tong baa' banget . Kekat kesa'at réh éh pekenyaa' nah pu'un poléng barei' bura' . Barei' kenyuhai éh lepah piso jin jalan néh bu'un éh retek néh lepah petenup Allah dalem merem éh matek padeng mu'un pah avéé' pelinguh linguh .
65001014	Henokh jin puku' éh ketujuu' la'o Adam rai . Iah lepah bara' tong irah inah , ka' ha' néh , Na'at , Tuhan tuai pemung ngan kuraa'-kuraa' ibu meliket Néh éh ni'ai .
65001015	Adang Iah petuneng kekat kelunan . Iah juk ngukum kelunan éh bé' ngelan uban penganeu' réh éh Sa'at ngan uban kekat ha' ané réh ngesa'at Tuhan !
65001016	Kekat irah inah ngelayau selem-selem pané ngan pesala' kelunan éh jah . Irah kivu pengagat usah réh éh Sa'at , irah ngajung usah réh tengéé' ngan ngajung kelunan éh jah ke' réh omok alaa' utung .
65001017	O kekat padéé' ke' jian keh nesen tong kekat ha' benara' irah Lawah Tuhan lu' Yésus Kristus sahau rai .
65001018	Ka' ha' réh rai de' , Sioo' tai ga' dau pu'un kuraa'-kuraa' kelunan tuai ngan mala' peja' keh . Irah inah kelunan éh kivu kekat pengagat penyala' .
65001019	Kelunan inah petengéé' kenin irah éh jah , pu'un réh maneu' kekat éh pengeloo' réh awah , ngan bé' réh pu'un najak Sahéé' Ni'ai .
65001020	Bang ka'ah kekat padéé' ke' jian keh ngereken kenin keh dalem pengelan keh tong Kristus . Pengelan keh éh matek ni'ai . Jian keh sebayang kivu pengajak Sahéé' Ni'ai .
65001021	Jian keh murip ra' nihau penika Allah kelebéé' keh mena pengasi Tuhan lu' Yésus Kristus , éh juk mena' ngan keh urip mu'un ngan pelinguh .
65001022	Jian keh pika irah éh kurang pengelan ,
65001023	jian keh nyagem réh jin lem Luten ngan purip réh . Jian keh pepoléng penika keh ngan kelunan éh jah , bang mavaa' keh dai keh metabin neu' barék réh éh segit éh mihin réh maneu' penyala' .
65001024	Allah éh omok mihau keh dokoo' keh petem lem pengelan , ngan éh omok mihin keh tong jumen Néh éh Maren ngan murung kenin ngan bé' pu'un sala' ineu'-ineu' .
65001025	Iah awah éh Allah , éh pepurip lu' jin Yésus Kristus Tuhan lu' . Iah néh Allah éh Maren , pengeja'au kekat Allah , pu'un penyukat ngan éh bau kekat néh béé jin sahau avéé' hun iteu' ngan kelebéé'-lebéé' néh . Amin .
66001001	Surat iteu' pu'un bara' tong kekat éh Pepoléng Yésus Kristus ngan Yohanes . Allah bara' éh ngan Kristus , ngan Kristus pepoléng ineu' éh , juk avéé' bé' makat lebéé' la'ah , ngan irah éh sohoo' Allah . Kristus nyohoo' meliket Néh dokoo' bara' ngan Yohanes , kelunan sohoo' Néh , tong kekat inah .
66001002	Yohanes kepéh pu'un bara' tong kekat éh ta'an néh inah . La'ah kekat ha' lem surat iteu' bara' tong kekat éh benara' Allah , ngan tong kekat éh pepoléng Yésus Kristus ngan néh .
66001003	Murung kenin irah éh purung surat iteu' ngan sidang . Murung kenin irah éh menéng ha' éh benara' iteu' ngan éh tigéh kivu tong ineu' éh senurat dalem surat iteu' , uban bé' lebéé' la'ah kekat iteu' adang juk pu'un kenat mu'un .
66001004	Akeu' Yohanes maneu' surat iteu' ngan tujuu' sidang éh pu'un tong tana' Asia . Jian penika ngan pengepawah éh jin Allah pu'un ngan keh , inah éh Allah éh pu'un hun iteu' ngan éh lepah pu'un tenéh ngan éh juk tuai kepéh , kenat péh jin tujuu' sahéé' éh pu'un saa' jumen nyun Allah .
66001005	Kenat péh jin Yésus Kristus éh tigéh lem kekat éh benara' Néh , Iah éh bu'un bu'un pebetéé' Allah jin patai Néh ngan Iah éh raja bau kekat raja tong tana' . Yésus pika uleu' ngan neu' dahaa' Néh , inah Iah ngelepu uleu' jin kekat penyala' lu' .
66001006	Kristus maneu' uleu' imam éh pu'un penyukat pemung ngan Néh ngan éh mena' usah néh ngan Allah , éh Tamen néh . Kekat pengaren ngan penyukat anah Yésus pelinguh-linguh . Amin !
66001007	Na'at keh , pu'un Éh tuai lem avun . Adang kekat kelunan pu'un na'at Éh , pah avéé' irah éh muja' Éh rai péh pu'un na'at Éh . Pinaa' arong kelunan pah tipo tana' besau kenin na'at savéé' Néh . Oo' adang néh pu'un kenat ! Amin .
66001008	Akeu' éh bu'un ngan ga' péh , kenat ha' Allah éh pelapah ja'au penyukat , éh pu'un hun iteu' , ngan éh lepah pu'un tenéh , ngan éh juk tuai kepéh .
66001009	La'ah akeu' éh padéé' keh Yohanes , ngan barei' ka'ah jam keta pemung ngan Yésus , akeu' péh barei' ka'ah lem kekat pengeketa iteu' , pu'un lem nihau Tuhan , ngan ngeretep ngan kebit kenin . Pu'un réh marau akeu' tai Pulau Patmos uban ké' bara' ha' tebaraa' Allah ngan bara' tong kekat éh kejam ké' tong Yésus .
66001010	La'ah tong dau Tuhan , Sahéé' Ni'ai ngamit kenin ké' , ngan nenéng ké' jah ha' éh ja'au mu'un , barei' ha' serupit , ngan pu'un éh pané jin likot ké' .
66001011	Ka' ha' Néh ngan ké' jian ke' nyurat kekat éh ta'an ko' da' ngan pekateu' surat iteu' ngan sidang tong tujuu' leboo' ja'au iteu : Épesus , Smirna , Pergamus , Tiatira , Sardis , Piladelpia , ngan Laodikia . Ha' Néh .
66001012	La'ah pupah ku' juk na'at éh dokoo' ké' jam séé' éh pané kenat ngan ké' . La'ah ta'an ké' tujuu' pelita' mas .
66001013	Belah kekat pelita' inah nekedéng jah usah , layan Néh barei' kelunan , pu'un éh memakai livah pakai éh kebit avéé' tong gem Néh , ngan tong kebah Néh peseviget neu' mas .
66001014	La'ah bok Néh mebéng , barei' lamut éh mebéng , barei' avun éh mebéng mu'un ngan maten Néh barei' tekok luten .
66001015	Gem Néh mening barei' temagaa' éh lepah teni'ai ngan nosoo' ngan ha' Néh barei' ha' desai o'ong éh ja'au .
66001016	La'ah lem ojoo' Néh saa' na'au' pu'un tujuu' kenyuhai ngan jin ujun Néh musit po'é éh peseripa nyahit . La'ah da'in Néh ngada barei' ada maten dau tovoo' dau pejek .
66001017	Hun ké' na'at Éh , akeu' mohong déhéé' gem Néh , barei' kelunan éh lepah matai . Bang ojoo' Néh saa' na'au' napai Néh tong akeu' ka' ha' Néh ngan ké' Mai ke' medai Akeu' éh bu'un ngan Akeu' éh ga' péh .
66001018	Akeu' éh murip . Pu'un Ku' lepah matai rai , bang na'at ke' , pu'un Ku' murip kepéh avéé' pelinguh . Akeu' pu'un penyukat bau kekat éh maneu' réh matai ngan jalan patai .
66001019	Uban néh kenat jian ke' nyurat kekat éh pu'un ta'an ko' da' , kekat éh pu'un hun iteu' ngan kekat éh juk avéé' vam .
66001020	Inah éh sin tong tujuu' kenyuhai éh pu'un lem ojoo' Ké' saa' na'au' ngan tong tujuu' pelita' mas éh ta'an ko' nah . Ka' éh , sin tong tujuu' kenyuhai nah , inah éh meliket tong tujuu' sidang . Tujuu' pelita' nah , inah éh tujuu' sidang , ha' Néh .
66002001	La'ah ha' Néh kepéh , Jian ke' nyurat ha' Ké' iteu' ngan meliket tong sidang Épesus . Ka' ha' jin Iah éh ngamit tujuu' kenyuhai lem ojoo' Néh saa' na'au' , éh lakau belah tujuu' pelita' mas .
66002002	Akeu' jam tong kekat penganeu' ko' , ngan Akeu' jam tong jalan ko' kereja' muruh mu'un , ngan Akeu' jam ke' pu'un kebit kenin . Ngan Akeu' jam ke' leko mu'un tong kelunan éh maneu' sa'at , ngan pu'un ke' petuneng irah éh ngelayoo' awah lawah Tuhan , bang bé' réh lawah Néh mu'un , ngan kejam ko' irah pané kenyo awah .
66002003	Pu'un ke' kebit kenin , ngan pinaa' arong penusah ko' uban ko' ngelan tong Akeu' , bang bé' ke' putui pengelan .
66002004	Bang inah éh pengekurang ko' , uban bé' ke' murung Akeu' barei' hun bu'un bu'un ko' ngelan tong Akeu' rai .
66002005	Jian ke' nesen ka'au' lepah pelohoo' dilem mu'un lem penyala' . Jian keh pekoléé' kenin jin penyala' ko' ngan maneu' ineu' éh naneu' ko' bu'un-bu'un ko' ngelan tong ku' rai . Hun ko' bé' adang akeu' tuai tavin ke' ngan pepiso pelita ko' inah jin retek néh .
66002006	Bang pu'un jah jalan éh jian éh neu' ko' , inah éh uban ko' leko mu'un tong kekat penganeu' irah éh kivu adet Nikolaus , barei' Akeu' péh leko tong néh , ha' Néh .
66002007	Hun ko' pu'un kelingen omok menéng , jian ke' menéng kekat ha' éh benara' Sahéé' Ni'ai ngan kekat sidang . Kekat irah éh nyopéé' kekat arong kesa'at , Akeu' kejeraa' réh kuman buaa' éh purip kelunan éh pu'un tong pulah Allah .
66002008	Jian ke' nyurat ha' ké' iteu' ngan meliket sidang tong Smirna . Iteu' ha' éh benara' jin Iah éh bu'un ngan éh ga' péh , éh lepah matai ngan éh murip kepéh .
66002009	Akeu' jam kekat penusah ko' , Akeu' jam ke' pu'un kari , bang éh mu'un néh ka'au' kaya' . Akeu' jam kekat ha' sa'at éh jalan irah Yahudi pesala' ke' . Irah bara' réh pohoo' Yahudi , bang bé' réh pohoo' Yahudi mu'un , pu'un réh lem kamit Sitan .
66002010	Mai ke' medai tong pengeketa éh bé' lebéé' la'ah juk teneng tong ke' . Nesen ke' ! Adang Sitan juk tupat ke' . Adang iah ngamit ngan masek kuraa'-kuraa' usah jin belah keh lem lamin tutup . Adang keh teneng pengeketa kelebbéé' jah poloo' dau . Jian keh tigéh tong Akeu' pah avéé' matai , ngan adang akeu' mena' urip pelinguh ngan keh uban keh lepah menang .
66002011	Hun ko' pu'un kelingen omok menéng , jian ke' menéng kekat ha' éh benara' Sahéé' Ni'ai ngan kekat sidang . Irah éh nyopéé' kekat arong kesa'at , bé' réh teneng pengeketa neu' pematai éh keruwah koléé' .
66002012	Jian ke' nyurat ha' Ké' iteu' ngan meliket sidang tong Pergamus . Iteu' ha' éh benara' jin Iah éh pu'un po'é éh peseripa nyahit .
66002013	Kejam Ké' retek ko' mokoo' , inah éh retek Sitan pengeja'au . Pu'un ke' tigéh tong Akeu' . Ka'ah bé' bet pengelan keh tong Akeu' . Sioo' Antipas kelunan éh tigéh perengah tong Akeu' pu'un penatai réh tong retek Sitan mokoo' nah .
66002014	Bang pu'un pengekurang ko' , uban jelua' keh pu'un kivu ha' tebaraa' Bileam éh nebaraa' Balak tong jalan néh mihin kelunan Israel maneu' penyala' neu' réh kuman ka'an éh nena' réh ngan butun , ngan neu' réh petuyang ngan maneu' kuraa'-kuraa' barék éh sa'at .
66002015	Kenat péh pu'un jelua' keh kivu ha' tebaraa' Nikolaus .
66002016	Uban néh kenat jian ke' pekoléé' kenin jin penyala' ko' nah . Hun ko' bé' pekoléé' kenin jin penyala' ko' adang Akeu' pu'un tuai laho ngan ngelawan kekat irah inah palaa' po'é éh musit jin ujun ké' , ha' Néh .
66002017	Hun ko' pu'un kelingen omok menéng , jian ke' menéng kekat ha' éh benara' Sahéé' Ni'ai ngan sidang . La'ah ngan irah éh menang , Akeu' juk mena' mana éh nodoo' Ké' pelim . Kenat kepéh Akeu' juk mena' ngan siget usah réh jah bateu' éh mebéng tong bateu' inah senurat ngaran maréng , éh bé' omok kenejam séé-séé' péh , bang irah éh alaa' éh awah éh jam éh .
66002018	Jian ke' nyurat ha' Ké' iteu' ngan meliket sidang tong Tiatira . Inah ha' éh benara' Anak Allah , éh maten Néh barei' tekok luten , gem Néh mening barei temagaa' éh lepah nosoo' rai .
66002019	Akeu' jam kekat éh lepah naneu' ko' . Akeu' jam ka'ah kua' pepika , ka'ah tigéh , ka'ah kua' petolong , ngan ka'ah kebit kenin lem pengeketa . Akeu' jam ka'ah hun iteu' pu'un maneu' kereja' pelapah pinaa' jin éh neu' keh sahau sioo' bu'un-bu'un keh ngelan tong Akeu .
66002020	Bang jah awah éh kurang tong ke' , uban ko' peturut Isebél redo éh bara' iah senohoo' Allah nebaraa' irah éh anah ke' . Palaa' ha' tebaraa' néh iah petawang irah éh sohoo' ké' pah avéé' irah maneu' penganeu' éh segit ngan kuman penguman éh lepah nena' réh ngan butun .
66002021	Akeu' lepah mena' bi'en ngan néh ke' néh omok pekoléé' kenin jin penyala' néh , bang bé' iah keloo' pekoléé' kenin jin kekat barék néh éh segit .
66002022	Uban néh kenat , Akeu' juk ngukum iah palaa' penyakit ngan irah éh petuyang ngan néh adang teneng pengeketa éh Sa'at mu'un . Akeu' juk maneu' kekat inah hun iteu' péh , hun réh bé' tioo pekoléé' kenin jin penganeu' réh éh segit éh naneu' réh pemung ngan néh .
66002023	Akeu' péh juk mematai kekat irah éh kivu iah boh kekat sidang omok jam Akeu' éh jam lem penyeruh ngan kenin kelunan . Akeu' juk mena' oléé' ngan keh kivu penganeu' siget usah .
66002024	Bang Ka'ah éh jah éh mokoo' tong Tiatira bé' kivu ha' tebaraa' éh sa'at inah . Ka'ah bé' pekalai limu' jin Sitan Akeu' bara' ngan Ka'ah bé' Akeu' ngebahat ka'ah palaa' ha' sohoo' éh jah .
66002025	Bang jian keh petem mihau tong ineu' éh pu'un ngan keh , pah avéé' akeu' pu'un tuai kepéh .
66002026	La'ah kekat kelunan éh nyopéé' kekat arong kesa'at ngan éh maneu' kekat pengeloo' Ké' pah avéé' ga' néh , Akeu' juk mena' penyukat barei' nalaa' ké' jin Tamen ké' . Irah omok alaa' Penyukat jin Akeu' ke' réh omok pengeja'au bau kekat arong kelunan palaa' penyukat éh gahang mu'un seleket daven ngan dokoo' mepa' réh barei' kuren tana' . Irah péh juk alaa' kenyalung teka rema jin Akeu' .
66002027	
66002028	
66002029	Hun ko' pu'un kelingen omok menéng jian ke' menéng ineu' éh benara' Sahéé' Ni'ai ngan sidang !
66003001	Jian ke' nyurat ha' Ké' iteu' ngan meliket tong sidang Sardis . Iteu' ha éh benara' jin Iah éh pu'un tujuu' sahéé' éh jin Allah ngan tujuu' kenyuhai inah . Akeu' jam ineu' éh maneu' keh . Ka'ah benara' réh murip semu'un néh Ka'ah Matai !
66003002	Uban néh kenat to'ot ke' ngan ngegahang éh to de' ke' ngan ko' dai néh béé matai awah . Uban kekat penganeu' ko' mepai awah , bé' jak éh jian mu'un tong ta'an Allah ké' .
66003003	Jian ke' nesen tong ineu' éh lepah benara' ngan ko' ngan ineu' éh lepah nenéng ko' . Jian ke' kivu éh béé ngan pekoléé' kenin jin penyala' ko' . Hun ko' bé' to'ot , Akeu' juk tuai tavin ke' barei' kelunan nekau ngan ka'au' bé' omok jam jaka' ké' pu'un tuai .
66003004	Bang pu'un jelua' jin belah ka'ah tong Sardis éh mihau livah pakai réh ke' néh petem ni'ai . Irah juk lakau pemung ngan ké' ketem livah pakai éh mebéng , uban réh payoo' maneu' kenat .
66003005	Irah éh nyopéé' kekat arong kesa'at omok réh alaa' pakai éh mebéng ngan bé' Akeu' bet ngaran réh jin surat ngaran irah éh pu'un urip maréng . Tong jumen Tamen ké' ngan kekat meliket Néh Akeu' juk ngakun mu'un irah éh anah ké' ha' Néh .
66003006	Hun ko' pu'un kelingen omok menéng , jian ke' menéng ineu' éh benara' Sahéé' Ni'ai ngan sidang !
66003007	Jian ke' nyurat ngan meliket sidang tong Piladelpia . Iteu' ha' éh benara' jin Iah éh ni'ai ngan tigéh . Iah ngamit kusi' éh jin Daud ; hun mah Iah mukap tapé , bé' pu'un jah usah péh omok tutup éh . Hun mah Iah tutup éh , bé' pu'un jah usah péh omok mukap éh .
66003008	Akeu' jam kekat penganeu' ko' , Akeu' jam ka'au' pu'un penyukat éh si'ik awah , ngan Akeu' jam ka'au' pu'un kivu ha' tebaraa' Ké' ngan tigéh kivu Akeu' . Pu'un Ku' mukap jah tapé ngan ko' éh bé' omok tenutup séé'-séé' péh .
66003009	Jian ke' nesen tong irah éh kivu Sitan éh bara' irah pohoo' Yahudi bang ha' réh kenyo . Akeu' juk mihin réh tuai tavin ke' ke' réh ngejekuu' lep réh ngerera' tong ke' irah béé jam Akeu' murung ka'au' .
66003010	Uban ko' kivu sohoo' Ké' ngan pu'un ngeretep ngan kebit kenin , Akeu' juk mihau ke' jin kekat penusah éh juk avéé' tong tana' iteu' ke' néh tupat kenin kekat kelunan pah tipo tana' .
66003011	Akeu' juk tuai laho . Jian ke' mihau kekat éh nena' Tuhan ngan ko' , mai pu'un séé'-séé' éh pekepai ke' , ke' ko' bé' omok alaa' tapong éh juk nena' Tuhan ngan ko' .
66003012	Kelunan éh nyopéé' kekat arong kesa'at Akeu' juk maneu' éh barei' lihei' tong umaa' Allah ké' Tuhan ké' ngan bé' iah pu'un piso jin sinah kepéh . La'ah Akeu' juk nyurat ngaran Allah ké' tong néh ngan ngaran leboo' Allah ké' , inah éh Yérusalem éh maréng éh juk tuhun jin seruga jin Allah ké' . La'ah Akeu' juk nyurat ngaran Ké' éh maréng tong néh , ha' Néh .
66003013	Hun ko' pu'un kelingen jian ke' menéng ineu' éh benara' Sahéé' Ni'ai ngan sidang !
66003014	Jian ke' nyurat ha' Ké' iteu' ngan meliket sidang tong Laodikia . Iteu' ha' éh benara' jin Iah éh nateng réh Amin , Iah éh tigéh ngan teneng lem kekat éh benara' Néh ; jin Iah Allah suai kekat ineu'-ineu' éh senuai Néh .
66003015	Akeu' jam kekat penganeu' ko' , ngan Akeu' jam bé' ke' pu'un pana ngan bé' ke' pu'un genin . Akeu' keloo' hun ko' pu'un pana , pana ke' , ngan hun ko' pu'un genin , genin mu'un ke' .
66003016	Bang uban ko' pu'un barei' baa' pétéé awah , bé' ke' pana mu'un ngan bé' péh ke' genin mu'un , Akeu' juk mua' ke' jin ujun Ké' .
66003017	Ka'ah bara' améé' kaya' lepah alaa' kekat éh omok mihin mé' omok kaya' , améé' bé' pu'un pengekurang ineu'-ineu' péh . Bang bé' ka'ah jam keh matek kari mu'un ngan bé' pu'un séé'-séé' éh jam pika keh ! Ka'ah kari ugai ngan peseu' .
66003018	Uban néh kenat inah Akeu' nyohoo' ke' melih mas jin Akeu' , mas éh mas mu'un , boh ke' omok kaya' . Jian ke' melih satek livah éh mebéng dokoo' petavun usah ko' , dai ke' menyaa' ugai . Ngan melih tawan maten dokoo' ko' omok na'at .
66003019	Kekat kelunan éh kemurung Ké' Akeu' petena' réh ngan memerah réh . Uban néh kenat jian keh mekat pitah jalan keh omok pekoléé' kenin jin kekat penyala' keh .
66003020	Menéng keh . Pu'un Ku' nekedéng tong usit tapé kenin keh ngan ngatong , séé'-séé' éh menéng ha' Ké' ngan mukap tapé nah , Akeu' juk masek ngan mokoo' ngan kuman ngan néh , ngan iah péh omok kuman ngan Ké' .
66003021	Ngan irah éh nyopéé' kekat arong kesa'at , Akeu' kejeraa' réh menyun déhéé' Ké' tong nyun jalan Ké' Raja' , barei' Akeu' lepah menang ngan menyun déhéé' Tamen Ké' tong jalan Néh Raja' , ha' Néh .
66003022	Hun ko' pu'un kelingen omok menéng , jian ke' menéng ineu' éh benara' Sahéé' Ni'ai ngan sidang !
66004001	La'o kekat inah , pu'un éh tengéé' kepéh ta'an ké' , Pu'un ku' na'at jah usit tapé pukap tong seruga . La'ah ha' éh barei' ha' serupit éh nenéng ké' lepah nah , pu'un éh bara' ngan ké' , ka' ha' Néh , Jian ke' tuai bau siteu' , Akeu' juk bara' ngan ko' tong kekat éh juk pu'un kepéh , ha' Néh .
66004002	Sahéé' Ni'ai tioo masek lem ku' akeu' na'at jah nyun tong seruga ngan jah usah menyun bau nyun inah .
66004003	Da'in Néh ngada barei' bateu' jasper ngan bateu' Sardis . Nyun inah tutuh neu' berungan éh ngada barei' Jamrud bateu' éh marung barei' ujung kayeu' .
66004004	La'ah tutuh nyun inah pu'un duah poloo' pat nyun éh jah kepéh , ngan tong kekat nyun inah pu'un duah poloo' pat pengeja'au éh pu'un pakai mebéng ngan tapong mas .
66004005	La'ah pu'un kela'ap musit jin nyun nah , ngan ha' ja'au ngan ha' lengedo . Saa' jumen nyun inah pu'un tujuu' pelita éh mahang inah éh tujuu' sahéé' jin Allah .
66004006	La'ah saa' jumen nyun nah pu'un barei' jah banget éh mening ngan poléng pah avéé' teran néh . La'ah tutuh nyun inah , inah éh saa' kabéng ngan saa' na'au' ngan saa' iteu' ngan saa' itai nyun inah , pu'un pat usah layan éh murip éh pinaa' retek maten néh , maten néh pu'un éh saa' jumen néh ngan pu'un éh saa' likot néh péh .
66004007	Layan éh bu'un bu'un nah barei layan singa' , éh keruwah néh nah barei' layan lakin sapé' , éh keteleu' néh nah da'in néh barei' layan da'in kelunan ngan éh kepat néh nah barei' layan juhit pelakei' hun néh marang .
66004008	Siget-siget néh pu'un nem pawit néh pinaa' maten tutuh usah néh pah avéé' ra' pawit néh péh putung dau ngan merem bé' réh posot nyanyi ka' ha' réh . Ni'ai , ni'ai , ni'ai Tuhan Allah éh pelapah ja'au penyukat éh lepah pu'un tenéh , éh pu'un hun iteu' ngan éh juk tuai kepéh , ha' réh .
66004009	Irah éh pat inah nyanyi ke' réh mejing , seva' ngan bara' jian kenin ngan Iah éh menyun bau nyun inah , iah éh murip pelinguh-linguh . Sioo' irah inah nyanyi kenat ,
66004010	duah poloo' pat irah pengeja'au inah ngejekuu' lep tong jumen Iah éh menyun bau nyun inah ngan seva' Iah éh murip pelinguh-linguh . Irah pei' tapong réh tong jumen nyun inah ngan bara' .
66004011	Oo' Tuhan éh Allah mé' ! Bang Ka'au' awah éh tekep alaa' pengaren , penyeva' ngan penyukat , uban Ka'au' éh suai kekat ineu'-ineu' péh ngan kivu pengeloo' Ko' kepéh kekat ineu'-ineu' péh poléng ngan murip .
66005001	La'ah ta'an ké' lem ojoo' Néh saa' na'au' Iah éh menyun bau nyun inah , jah lem surat éh lepah pesurat saa' lem ngan saa' likot péh ngan tenada' palaa' tujuu' tada' .
66005002	La'ah ta'an ké' kepéh jah meliket éh ja'au penyukat , éh bara' ngan ja'au ha' ka' ha' néh , séé' éh tekep mega' kekat tada' iteu' ngan muka len surat iteu , ha' néh .
66005003	Bang bé' pu'un séé'-séé' péh tong seruga kenat péh tong tana' ngan ra' tana' péh éh omok muka len surat inah ngan purung ha' lem néh .
66005004	Akeu' mangaa' besikon uban bé' pu'un jah kelunan péh éh tekep muka len surat inah ngan purung ha' lem néh .
66005005	Boh jah pengeja'au sinah bara' ngan ké' , ha' néh , Mai ke' mangaa' . Na'at ke' , Singa' éh jin betah Yehuda , éh pohoo' néh jin Daud , pu'un éh lepah menang ngan Iah omok mega' tujuu' telana' inah ngan mukap surat inah , ha' néh .
66005006	La'ah ta'an ké' jah Anak Domba nekedéng belah nyun inah , tutuh néh pu'un pat penyuai éh murip ngan kekat pengeja'au inah . Anak Domba inah layan néh barei' éh lepah penatai . Anak Domba inah pu'un tujuu' uheng ngan tujuu' maten Néh , inah éh tujuu' sahéé' éh jin Allah éh lepah senohoo' Néh tai pah tipo tana' .
66005007	Anak Domba inah tai alaa' len surat inah jin ojoo' saa' na'au' Iah éh menyun bau nyun inah .
66005008	Tovoo' Anak Domba inah maneu' kenat , pat penyuai éh murip inah ngan duah poloo' pat irah pengeja'au inah ngejekuu' lep réh tong jumen Anak Domba . Siget usah réh petep sapé' ngan jah pigan mas éh pu'un kemenyan inah éh kekat ha' sebayang irah éh anah Allah .
66005009	La'ah irah nyanyi , jah nyanyi éh maréng , ka' ha' réh . Ka'au' éh tekep alaa' len surat inah ngan mega' tada' tong néh . Uban Ka'au' éh penatai réh , ngan neu' dahaa' Ko' , pu'un Ke' melih kelunan jin siget pohoo' , siget arong ha' , siget leboo' ngan siget arong kelunan béé dokoo' réh omok anah Allah .
66005010	Pu'un Ke' maneu' réh imam dokoo' réh omok seva' Allah ngan maneu' kereja' Néh . Omok réh pengeja'au ngan mihau kelunan tong tana' , ha' nyanyi réh .
66005011	La'ah pu'un ku' na'at kepéh , boh ku' menéng ha' irah meliket éh pinaa' mu'un ibu-ibu ngan juta-juta kekat réh . Pu'un réh nekedéng tutuh nyun inah , ngan pat usah penyuai éh murip ngan kekat irah pengeja'au nah .
66005012	Irah Nyanyi ngan ha' éh ja'au , Anak Domba éh lepah penatai inah tekep alaa' penyukat , pengekaya' , pengejam , pengegahang , penyeva' , pengaren , ngan kenajung .
66005013	La'ah akeu' menéng ha' kekat penyuai éh murip tong seruga , tong tana' , ra' tana' péh , ngan kekat penyuai éh murip lem baa' banget ngan kekat penyuai éh murip tong langit ngan tong tana' iteu' , irah nyanyi . Kekat kenajung ngan penyeva' pengaren ngan penyukat anah Iah éh menyun bau nyun inah kenat péh ngan Anak Domba inah pah avéé' kelebéé'-lebéé' néh .
66005014	La'ah pat usah penyuai éh murip nah mipa réh , Amin ! Kekat pengeja'au inah péh ngejekuu' lep réh ke' réh seva' Allah ngan Anak Domba inah .
66006001	La'o inah boh akeu' na'at Anak Domba nah mega tada' éh bu'un nah jin ketujuu' tada' inah . Ngan pu'un ku' menéng jah jin belah pat penyuai éh murip nah pané ngan ja'au ha' , barei' ha' lengedo , ka' ha' néh Tuai ! Ha' néh .
66006002	Boh akeu' na'at kepéh ngan ta'an ké' jah kuda éh mebéng . Iah éh menyun tong néh pu'un ngamit kayeu' selato palaa' réh put , ngan jah tapong nena' ngan néh . Iah musit barei' kelunan éh lepah nyopéé' kekat ayau néh ngan iah lepah menang .
66006003	Boh Anak Domba nah mega' keruwah tada' nah kepéh , ngan nenéng ké' ha' penyuai éh murip éh keruwah nah pané Tuai ! Ha' néh .
66006004	Boh jah kuda kepéh pu'un tuai , kuda inah bala . La'ah kelunan éh menyun tong néh pu'un Tuhan mena' penyukat ngan néh ke' néh tai pekayau tong tana' , dokoo' mihin kelunan pepatai , la'ah pu'un Tuhan mena' po'é éh ja'au ngan néh .
66006005	La'o inah Anak Domba nah mega' tada' éh keteleu' nah kepéh , ngan nenéng ké' ha' penyuai éh murip éh keteleu' nah pané Tuai ! ha' néh . Akeu' na'at , tioo ta'an ké' jah kuda padeng . Iah éh menyun tong néh ngamit jah tebangan , lem ojoo' néh .
66006006	La'ah nenéng ké' ha' jin belah pat usah penyuai éh murip nah , ka' ha' néh . Teleu' suvang parai tong gaji jah dau ngan pien suvang jelai tong gaji jah dau . Bang mai nasa' inan saitun ngan pulah agun !
66006007	La'o inah Anak Domba nah mega' ke pat tada' nah kepéh ngan nenéng ké' ha' penyuai éh murip éh ke pat nah pané Tuai ! ha' néh .
66006008	La'ah pu'un ku' na'at ngan ta'an ké' jah kuda éh barei' layan kelunan éh tayen éh marung da'in . Ngaran Iah éh menyun tong kuda inah , patai ngan jalan patai pu'un nyeliko lotok néh . Rawah nena' penyukat dokoo' mematai jah jin pat tulat kelunan murip tong tana' neu' réh pekayau , neu' la'au' ja'au , neu' penyakit ngan neu' ka'an luvaa' .
66006009	La'o inah Anak Domba nah mega' kelemah tada' nah kepéh , ra' jalan réh motong kemenyan ngan Tuhan akeu' na'at kekat sahéé' irah éh penatai réh . Irah penatai uban réh perengah ha' tebaraa' Tuhan ngan tigéh kivu ha' éh benara' réh nah .
66006010	Pu'un réh pané ngan ja'au ha' , ka' ha' réh , O Tuhan éh pelapah ja'au penyukat jin ineu'-ineu' péh , éh ni'ai ngan éh teneng , kineu' kelebéé' la'ah da' boh Ke' petuneng kelunan tong tana' ngan ngukum réh uban réh pu'un mematai améé' , ha' réh .
66006011	La'ah pu'un Tuhan mena' jah livah pakai éh mebéng ngan usah réh , ngan nyohoo' réh mena lebéé' siik kepéh , avéé' sukup kekat irah éh sohoo' Tuhan ngan padéé' éh kua' pengelan , penatai réh barei' réh mematai irah inah ke' .
66006012	La'ah ta'an ké' Anak Domba nah mega' ke nem tada' nah kepéh . Tioo pu'un tegen tana' éh ja'au ngan maten dau paléu padeng , barei' livah kapan éh padeng ngan laséh péh paléu bala barei' okoo' dahaa' .
66006013	kekat kenyuhai péh pelohoo' tong tana' barei' buaa' ara éh bé' jak mesak peleraa' neu' kepu éh gahang .
66006014	La'ah langit péh salai , barei' surat éh nelen réh , ngan siget berusu' ngan siget tana' si'ik , piso jin retek néh bu'un .
66006015	Boh kekat raja' tong tana' , kekat irah éh pengeja'au réh , ngan kekat pengeja'au irah seradu , irah éh kaya' ngan pu'un penyukat , ngan kekat kelunan éh jah péh , irah éh ripen ngan irah éh bé' ripen , kelap béé-béé tai kelim tong luvang bateu' ngan ra' bateu' ja'au éh pu'un tong tokong .
66006016	Pu'un réh pané ngan kekat tokong ngan kekat bateu' inah , Pelohoo' tong mé' ngan melim mé' jin ta'an Iah éh menyun bau nyun nah ngan jin kemerek Anak Domba nah ha' réh .
66006017	Dau éh ja'au jalan Allah ngan Anak Domba pepoléng kemerek Néh lepah avéé' ngan bé' pu'un jah usah péh éh omok pelepu .
66007001	La'o inah kepéh ta'an ké' pat meliket nekedéng tong pat tikong tana' ngan mapat pat usit kepu tong tana' , tong baa' banget , kenat péh tong kekat kayeu' .
66007002	La'ah ta'an ké' kepéh jah meliket kepéh tuai jin saa' usit maten dau , pu'un éh mihin tada' éh penakai Allah éh murip . Ngan ha' éh ja'au meliket inah tebai pat meliket éh lepah nena' Allah penyukat ke' réh nasa' tana' ngan baa' banget .
66007003	Ka' ha' meliket nah , Mai keh nasa' tana' , ngan mai keh nasa' baa' banget , kenat péh kekat kayeu' péh pah avéé' améé' maneu' tada' tong sela' irah éh sohoo' Allah lu' .
66007004	La'ah pu'un iah bara' ngan ké' 144,000 kelunan tenada' palaa' tada jin Allah tong sela' réh . Irah jin jah poloo' duah betah Israel .
66007005	Jah poloo' duah ibu kelunan jin siget betah , inah éh betah Yehuda , Ruben , Gad , Asher , Naptali , Manasye , Simeon , Lewi , Isakhar , Sebulon , Yusup ngan Benyamin .
66007006	
66007007	
66007008	
66007009	La'o inah pu'un ku' na'at kepéh ngan ta'an ké' kelunan pinaa' mu'un . Bé' pu'un jah kelunan péh omok purung réh . Irah jin siget pohoo' , betah , leboo' ngan siget arong ha' . Irah pakai livah éh mebéng ngan irah ngamit da'an pulah éh barei da'an uvut . Irah piting nekedéng tong jumen nyun inah ngan Anak Domba nah .
66007010	Pu'un réh pané ngan ha' éh ja'au , améé' lepah alaa' urip jin Allah mé' éh menyun bau nyun ngan jin Anak Domba inah !
66007011	La'ah kekat meliket nekedéng tutuh nyun inah ngan irah pengeja'au , ngan pat usah penyuai éh murip inah . Irah béé ngejekuu' lep réh tong jumen nyun inah ngan seva' Allah .
66007012	Ka' ha' réh , Amin ! Kekat kenajung , pengaren , pengejam , kemurung kenin , penyeva' , penyukat ngan pengegahang anah Allah lu' avéé' kelebéé' lebéé' néh ! Amin .
66007013	Pu'un jah usah jin irah pengeja'au nah neteng akeu' séé' kekat irah éh pu'un pakai mebéng nah , jin semah réh tuai ha' néh .
66007014	Ka' ha' ké' mipa éh , O lakei' ja'au bé' akeu' jam , bang ka'au' éh jam réh , ha' ké' . Ha' néh kepéh , Kekat irah inah irah éh bé' putui pengelan tovoo' réh teneng pengeketa éh bahat rai . Pu'un réh poo' livah pakai réh ngan ngemebéng éh neu' dahaa' Anak Domba .
66007015	Inah maneu' réh nekedéng tong jumen nyun Allah ngan ngerera' kivu sohoo' Néh putung dau ngan putung merem dalem umaa' Allah . Iah éh menyun bau nyun inah pu'un mihau réh uban Néh pu'un pemung ngan réh .
66007016	Bé' réh jam la'au' ngan mapeu' batok la'ah ; maten dau ngan kenat péh kepana pétéé bé' éh maneu' réh lasoo' la'ah .
66007017	Uban Anak Domba éh pu'un belah nyun inah , Iah omok tepun réh ngan mihau réh ngan majak réh tai usit baa' éh baa' éh purip réh , ngan Allah pu'un mitit kekat baa' maten réh , ha' néh .
66008001	Hun Anak Domba nah mega' tada' éh ketujuu' nah kepéh , kekat éh tong seruga kelem béé-béé , ngioo'-ngioo' teleu' poloo' minit kelebéé' néh .
66008002	Boh akeu' na'at tujuu' meliket éh ngelayau nekedéng tong jumen Allah , ngan tujuu' serupit nena' Tuhan ngan réh .
66008003	La'ah jah meliket kepéh éh pu'un pigan mas éh jalan motong kemenyan tuai éh nekedéng déhéé' jalan réh motong kekat pengena' réh ngan Tuhan . La'ah pinaa' kemenyan nena' ngan meliket nah ke' néh motong éh pemung ngan ha' sebayang irah éh anah Allah dokoo' néh omok motong éh tong jalan mas éh pu'un saa' tenah nyun inah .
66008004	La'ah sap kemenyan éh potong éh pu'un lem ojoo' meliket éh nekedéng tong jumen Allah pu'un éh tai kebau pemung ngan ha' sebayang irah éh anah Allah .
66008005	Boh meliket nah alaa' pigan mas éh jalan néh motong kemenyan nah ke' néh mena' la'ang jin jalan réh motong pengena' réh ngan Tuhan nah lem néh , ke' néh ngaléng éh kera' tai tana' . Tioo pu'un ha' lengedo , éh ja'au ngan kelat kela'ap bé' bekat-bekat ngan tegen tana' .
66008006	Boh tujuu' meliket nah éh pu'un tujuu' serupit , petenup juk nyelevuu serupit néh .
66008007	Meliket éh bu'un nah nyelevuu serupit néh , tioo pu'un taa' bateu' ngan luten motong jah jin keteleu' tulat tana' ngan kebéé kekat kayeu' ngan kekat-kekat éh murip Sinah .
66008008	Boh meliket éh keruwah nah nyelevuu serupit néh . Tioo pu'un barei' jah berusu' éh ja'au éh mahang , éh kelohoo' Tuhan lem baa' banget . Jah tulat jin keteleu' tulat baa' banget paléu dahaa' ,
66008009	jah jin keteleu' tulat kekat éh murip lem baa' banget pu'un matai , ngan jah jin keteleu' tulat kekat kapen pu'un tasa' .
66008010	Boh meliket éh keteleu' nah nyelevuu serupit néh . Boh jah kenyuhai ja'au , éh mahang barei' tekok luten , pu'un éh pelohoo' jin langit tong jah tulat jin keteleu' tulat kekat baa' ngan usit baa' tong tana' .
66008011	Ngaran kenyuhai inah , Petuh . Jah tulat jin keteleu' tulat kekat baa' pu'un petuh , ngan pinaa' kelunan matai uban réh kuman baa' éh petuh nah .
66008012	Boh meliket éh ke pat nah nyelevuu serupit néh . Maten dau , laséh ngan kenyuhai pu'un sopéé' pah avéé' bé' omok ngada jah jin keteleu' tulat jin pohoo' néh . Maten dau bé' ngada kelebéé' jah jin keteleu' tulat dau rema ; laséh ngan kenyuhai bé' pu'un ngada kelebéé' jah jin keteleu' tulat dau merem .
66008013	Boh akeu' na'at kepéh , ngan juhit éh barei' pelakei' pu'un éh marang bau ngan nenéng ké' ha' néh bara' ngan ja'au ha' , matek tusah , matek tusah , matek tusah mu'un kekat kelunan éh murip tong tana' hun réh teleu' meliket éh teleu' nah nyelevuu serupit réh kepéh da' , ha' néh .
66009001	Boh meliket éh kelemah nah nyelevuu serupit néh . Ta'an ké' jah kenyuhai pelohoo' jin langit tai tong tana' . Kenyuhai inah nena' kusi' jalan ngusi' luvang patai éh dilem mu'un .
66009002	Kenyuhai inah mukap usit luvang patai inah , tioo' musit sap jin lem néh barei sap hun réh motong térék , maten dau ngan sawang péh pu'un merem neu' sap jin luvang inah .
66009003	La'ah karah musit jin sap inah tai tana' , ngan alaa' katah barei' katah duyung .
66009004	La'ah Tuhan meta' karah inah kebéé ureu' ngan kayeu' ngan ineu'-ineu' éh murip kenat , bang omok éh peketa kelunan éh bé' pu'un telana' Allah tong sela' réh .
66009005	Bé' iah buhaa' karah inah mematai réh mu'un , bang omok éh peketa réh awah avéé' lemah laséh kelebéé' . Kesakit réh neu' néh barei' keta kesakit neu' duyung .
66009006	Lem lemah laséh réh keta kenat pu'un réh juk matai , bang bé' réh omok matai , adang réh gahang mu'un juk maneu' réh matai , bang bé' réh omok matai .
66009007	La'ah layan karah inah barei' kuda éh lepah petenup réh ke' réh tai pekayau , tong ulun karah nah pu'un barei' tapong mas , ngan da'in néh barei' layan da'in kelunan .
66009008	Bok néh barei' bok redo , jipen néh barei' jipen singa' .
66009009	Tong kebah néh pu'un barei' kerayung daven , ngan ha' pawit néh hun néh marang barei' ha' tekedeu' kerita pinaa' éh nihit kuda nekedeu' tai pekayau .
66009010	Iko néh pu'un sevut barei' duyung ngan palaa' iko néh , inah jalan néh peketa kelunan avéé' lemah laséh .
66009011	Pengeja'au réh éh Seleket raja' inah éh meliket éh pu'un penyukat bau luvang patai . Lem ha' irah Ibrani ngaran néh Abadon ngan lem ha' irah Yunani ngaran néh Apolion éh sin néh iah éh kebéé .
66009012	La'ah penusah éh bu'un nah lepah ma'o , ngan pu'un duah keto éh bé' jak sakui avéé' .
66009013	Boh meliket éh ke nem nah nyelevuu serupit néh . Ngan akeu' menéng ha' éh musit jin pat tikong tong jalan réh motong kemenyan éh pu'un tong jumen Allah .
66009014	La'ah ha' inah pu'un bara' ngan meliket éh kenem nah éh pu'un serupit nah , ka' ha' néh , Jian ke' ngelepu pat meliket éh kejeret tong baa' ja'au Eprat , ha' néh .
66009015	Boh pat meliket nah pu'un pelepu , Tuhan pu'un petenup réh ngan sioo' iteu' , ngan dau' iteu' , tong laséh iteu' , lem ta'un iteu' , ke' réh pu'un penyukat omok mematai jah tulat jin keteleu' tulat kekat arong kelunan .
66009016	Pu'un iah bara' ngan ké' tong kekat irah éh jalan kuda nah inah éh duah ato juta kekat réh .
66009017	Lem éh ta'an ké' , akeu' na'at pinaa' kuda ngan irah éh menyun tong néh . Irah pakai kerayung daven tong kebah réh éh bala barei' ada luten , ngan marung barei' bateu' nilam ngan éh letéé' mu'un . Ulun kuda nah barei' layan ulun singa' ngan pu'un luten , sap ngan éh letéé' éh sa'at ba'oo' musit jin ujun néh .
66009018	Jah jin keteleu' tulat kelunan pu'un matai neu' teleu' penusah inah , luten , sap , ngan éh letéé' éh musit jin ujun kuda inah .
66009019	Uban penyukat kuda inah pu'un éh lem ujun néh ngan tong iko néh péh . Iko néh barei' layan ulun torok , ngan palaa' iko néh inah jalan néh peketa kelunan .
66009020	La'ah kekat kelunan éh murip keto , éh bé' matai neu' kekat penusah inah ri' , bé' irah piso jin kekat penganeu' ojoo' réh . Pu'un réh pakai balei' bé' réh keloo' bet éh , ngan pu'un réh pakai butun mas , ngan butun daven ngan butun temagaa' ngan butun bateu' ngan butun kayeu' péh , kekat butun nah bé' éh omok menéng ngan bé' éh omok na'at ngan bé' éh omok lakau .
66009021	La'ah bé' irah pekoléé' kenin jin kekat kesa'at réh éh mematai kelunan ngan kekat limu' réh ngan barék réh éh sa'at ngan jin réh nekau péh .
66010001	La'o inah ta'an ké' jah meliket kepéh éh ja'au penyukat éh tuhun jin seruga . Pu'un avun tutuh néh ngan tutuh ulun néh pu'un berungan . Da'in néh ngada barei' maten dau , ngan gem néh barei' lihei éh mahang .
66010002	La'ah iah ngamit jah surat éh si'ik éh lepah pukap . La'ah gem néh saa' na'au' , napai néh tong baa' banget , ngan gem néh saa' kabéng napai néh tong tana' ,
66010003	Boh éh mejui ngan ha' éh ja'au barei' ha' kenohong Singa' éh pinaa' . La'o néh mejui kenat tujuu' lengedo mipa ha' néh ngan ha' éh ja'au kepéh .
66010004	La'o réh pané nah akeu' juk nyurat ha' réh nah , bang nenéng ké' jah ha' jin seruga éh bara' ka' , Jian ke' melim ha' éh benara' tujuu' lengedo inah , mai ke' nyurat éh , ha' néh .
66010005	Boh meliket éh ta'an ké' ri' éh mapai gem néh tong baa' banget ngan tong tana' péh nah , metéé' ojoo' néh saa' na'au' kebau ,
66010006	ngan bara' mu'un dalem ngaran Allah éh murip pelinguh , ngan éh suai seruga ngan kekat éh pu'un tong seruga , ngan éh suai tana' ngan kekat éh pu'un tong tana' , ngan éh suai baa' banget ngan kekat éh pu'un lem néh . Ka' ha' meliket nah , Bé' pu'un mena kepéh ,
66010007	bang hun meliket éh ketujuu' nah nyelevuu serupit néh , boh Allah juk pesukup kekat pengeloo' kenin néh éh pelim , barei' éh benara' néh ngan irah kelunan sohoo' néh , inah éh ngan irah éh bara' ha' Tuhan ngan kelunan sahau , ha' néh .
66010008	Boh ha' éh nenéng ké' jin seruga ri' , pané kepéh ngan ké' , ka' ha' néh , Jian ke' tai alaa' surat éh lepah pukap nah jin ojoo' meliket éh mapai gem néh tong baa' banget ngan tong tana' péh nah , ha' néh .
66010009	La'ah tai ku' tavin meliket inah ngan menyat surat siik inah jin iah . Ka' ha' néh ngan ké' Ko' alaa' éh ngan kuman éh adang néh mesem lem betuken ko' bang tong ujun ko' méé barei nyak layuk .
66010010	Boh akeu' alaa' surat siik nah jin ojoo' néh ngan kuman éh , lem ujun ké' pu'un éh méé barei' nyak layuk bang hun ké' nyeloo' éh mesem éh tai lem betuken ké' .
66010011	Boh éh bara' ngan ké' kepéh ka' ha' néh Jah koléé' kepéh jian ke' perengah rengah Allah tong kuraa'-kuraa' leboo' , bengesa' , arong ha' ngan raja' .
66011001	Boh iah mena' ngan ké' jah kayeu' éh palaa' ké' nguwa' Iah nyohoo' ku' tai nguwa' umaa' Allah ngan jalan réh motong kemenyan . Ngan purung kekat irah éh petipun seva' Allah lem umaa' Allah .
66011002	Bang mai ke' nguwa' belasek éh saa' usit nah , uban kekat inah nena' néh ngan irah éh bé' ngelan . Adang irah lakau nejat leboo' ni'ai inah avéé' pat poloo' duah laséh kelebéé' .
66011003	Akeu' juk nyohoo' duah kelunan sohoo' éh pakai roh talun , tai bara' tong kekat éh benara' Allah ngan roh dalem jah ibu duah ato nem poloo' dau inah da' , ha' néh .
66011004	Rawah éh sohoo' ké' nah inah éh duah inan kayeu' situn ngan duah jalan tekedéng pelita' éh nekedéng tong jumen Tuhan éh pu'un tana' ngan langit .
66011005	Hun séé'-séé' tupat peketa roh , pu'un luten musit jin ujun roh éh kebéé ayau roh , kenat péh séé'-séé' éh tupat peketa roh , usah irah tengéé' pu'un matai .
66011006	Rawah pu'un penyukat omok maneu' langit bé' pu'un taa' kelebéé' roh bara' ha' tebaraa' Allah . La'ah rawah pu'un penyukat tong siget usit baa' dokoo' néh paléu dahaa' , rawah pu'un penyukat kepéh maneu' kuraa'-kuraa' arong penusah tong tana' ngan maneu' éh kuraa'-kuraa' koléé' kivu pengeloo' kenin roh .
66011007	Hun rawah lepah ma'o bara' tong kekat ha' tebaraa' éh juk benara' roh , boh ka'an jin luvang tana' éh dilem juk ngelawan roh . Pu'un éh nyopéé' roh ngan mematai roh ,
66011008	ngan patai roh pu'un éh tong jalan totoo' tong leboo' ja'au , éh jalan Tuhan éh Raja' roh pu'un penaku' réh tong kayeu' salib sahau rai . Tapan ngaran leboo' inah barei' leboo' Sodom ngan tana' Mesir .
66011009	Kelunan jin kekat leboo' puku' , arong ha' ngan bengesa' pu'un na'at patai roh teleu' dau memutui kelebéé' , bé' réh buha' kelunan nanem patai roh .
66011010	Kelunan tong tana' murung kenin réh uban rawah lepah matai . Pu'un réh maneu' ramai ngan mena' pengena' ngan siget usah réh , uban rawah nabi Tuhan inah rai pu'un roh petusah kenin réh bang hun iteu' rawah lepah matai .
66011011	La'o teleu' dau memutui jah dau kepéh nah , pu'un laset jin Allah éh omok purip , masek lem roh , boh rawah nekedéng kepéh . La'ah kekat kelunan éh na'at roh medai mu'un .
66011012	Boh rawah menéng ha' ja'au jin seruga pané ngan roh , Tuai kebau keteu' koh ! ha' néh . La'ah jin ta'an ayau roh na'at roh , rawah nabi inah petéé' lem avun tai seruga .
66011013	Tovoo' inah péh pu'un tegen tana' ja'au mu'un , jah tulat jin jah poloo' tulat leboo' inah pu'un tasa' ngan tujuu' ibu kekat kelunan matai neu' tegen tana' inah . Irah éh murip keto medai mu'un réh seruh tong penyukat Tuhan , pu'un réh ngerera' kenin réh ngan seva' Allah éh tong seruga .
66011014	La'ah penusah éh keruwah nah lepah ma'o , bang na'at ke' , penusah éh keteleu' nah juk avéé' kepéh .
66011015	Boh meliket éh ketujuu' nah nyelevuu serupit néh , pu'un kuraa'-kuraa' ha' ja'au tong seruga , éh bara' ka' , Kekat penyukat pu'un éh ngan Allah Tuhan mé' ngan pu'un éh ngan Kristus éh kevéléé' Néh ke' Néh omok Raja' , Iah omok Raja' pah tipo tana' , pu'un éh Raja' ngan mihau réh pah avéé' pelinguh , ha' réh .
66011016	Boh irah pengeja'au nah éh duah poloo' pat usah éh menyun tong jumen Allah , ngejekuu' lep ke' réh seva' Allah ,
66011017	Ka' ha' réh , O Tuhan Allah éh pelapah ja'au penyukat jin ineu'-ineu' péh , éh pu'un hun iteu' ngan éh pu'un tenéh . Améé' bara' jian kenin ngan Ko' uban penyukat Ko' ja'au ngan Ka'au' péh Raja' .
66011018	La'ah kekat pohoo' kelunan éh bé' ngelan tong Ka'au' merek mu'un réh , bang kemerek Ko' lepah avéé' tenéh , ngan sukup jaka' Ko' petuneng kelunan éh lepah matai , ngan mena' oléé' ngan irah éh sohoo' Ko' , inah éh ngan irah nabi Ko' sahau . Ngan sukup jaka' Ko' mena' oléé' ngan kekat kelunan éh anah Ko' , irah éh ja'au ngan irah éh si'ik péh , inah éh ngan kekat irah éh seva' Ka'au' , ngan éh leko maneu' sa'at . Sukup jaka' Ko' kebéé irah éh pu'un kebéé tana' , ha' réh .
66011019	Boh Umaa' Allah éh tong seruga pu'un pukap , ngan ta'an ké' lem Umaa' Allah nah pati' jalan surat éh bara' tong jalan jajii' Tuhan . La'ah pu'un kela'ap , ngan ha' ja'au , ngan ha' lengedo , ngan tegen tana' ngan taa' bateu' .
66012001	Boh pu'un jah telana' tong langit éh ja'au éh ngebéé kenin kelunan . Jah éh pakai néh maten dau ngan laséh ra' gem néh , Iah pakai jah tapong éh pu'un jah poloo' duah kenyuhai tong ulun néh .
66012002	Danii' néh juk nganak , ngan neu' kesakit néh juk nganak , pu'un éh ngeradau .
66012003	Boh jah telana' kepéh pu'un tong Langit . Pu'un jah berungan bala éh ja'au mu'un , pu'un tujuu' ulun néh ngan jah poloo' uheng néh . Pu'un tapong tong siget ulun néh .
66012004	Palaa' iko néh iah mega' jah tulat jin teleu' tulat kenyuhai tong langit ke' néh ngelohoo' éh tong tana' . Boh éh nekedéng saa' tenah redo éh juk nganak nah ke' néh kuman anak néh hun néh pelohoo' .
66012005	Boh redo inah nganak jah anak lakei' éh juk pengeja'au éh pu'un sekot daven ngan éh pu'un penyukat bau kekat pohoo' kelunan . Bang anak inah senagem ngan nihin tai ngan Allah éh menyun tong nyun-raja' .
66012006	Redo inah kelap tai tana' linek , pu'un Allah petenup jalan néh sinah , sinah iah mokoo' lem nihau Néh avéé' jah ibu duah ato nem poloo' dau kelebéé' .
66012007	La'ah pu'un pekayau tong seruga . Mikhael ngan irah meliket néh pekayau ngelawan berungan inah . Berungan inah tenolong irah meliket néh ngelawan Mikhael .
66012008	Bang berungan inah pu'un senopéé' . Berungan inah ngan irah meliket néh bé' omok mokoo' tong seruga kepéh .
66012009	Berungan ja'au nah nebet jin seruga . Inah éh torok éh sahau éh ngaran néh Iblis ngan Sitan , éh ngelavo' kekat kelunan pah tipo tana' . Iah pu'un nebet tai tana' pemung ngan kekat meliket néh .
66012010	Boh akeu' menéng jah ha' éh ja'au tong seruga éh bara' ka' , Hun iteu' jalan Allah purip kelunan lepah avéé' . Hun iteu' Allah pu'un pepoléng penyukat Néh , penyukat Néh Raja' bau kekat ineu'-ineu' péh . Hun iteu' Kristus éh kevéléé' Tuhan ke' Néh Raja' , Iah péh pu'un pepoléng penyukat Néh . Uban Sitan éh pesala' padéé' lu' tong jumen Allah putung dau ngan putung merem , lepah nebet Tuhan jin seruga .
66012011	Kekat padéé' lu' lepah nyopéé' éh neu' dahaa' Anak Domba ngan neu' ha' tebaraa' Tuhan éh benara' réh avéé' réh mena' urip réh matai ngan jian kenin .
66012012	Uban néh kenat jian kekat ka'ah éh murip tong seruga , pu'un murung Bang tusah mu'un ngan kekat ka'ah éh pu'un tong tana' ngan tong baa' banget péh . Uban Sitan lepah tai ngan keh , merek mu'un-mu'un éh , uban kejam néh bé' iah omok lebéé' kepéh , ha' néh .
66012013	Hun berungan nah jam iah nebet Tuhan tong tana' , pu'un éh pitah redo éh nganak anak lakei' nah .
66012014	Pu'un Tuhan mena' duah pawit juhit ja'au éh barei' juhit pelakei' ngan redo inah ke' néh omok marang tai tana' linek , sinah éh pu'un lem nihau Tuhan avéé' teleu' ta'un ngan memutui jah ta'un kepéh , ngan torok inah bé' éh omok maneu' éh .
66012015	La'ah berungan nah maneu' baa' musit jin ujun néh barei' baa' ja'au , ke' néh juk pepatong redo inah .
66012016	Bang tana' nolong redo inah , pu'un éh bila' ke' néh alaa' baa' éh musit jin ujun Berungan nah .
66012017	Berungan inah merek mu'un ngan redo inah pah avéé' iah ngayau kekat irah éh anak ayam redo inah . Inah éh kekat irah éh bé' putui pengelan bang éh ngelan tong Yésus , éh mihau kekat sohoo' Allah .
66013001	La'ah berungan nah nekedéng tong dirin baa' banget . La'ah ta'an ké' jah ka'an éh musit jin baa' banget ka'an inah pu'un jah poloo' uheng néh ngan tujuu' ulun néh , pu'un tapong tong siget uheng néh ngan tong siget ulun néh pu'un surat éh ngesa'at Allah .
66013002	Ka'an inah ta'an ké' barei' layan bilung , bang gem néh barei' gem buang , ngan ujun néh barei' ujun singa' . La'ah berungan nah mena' ngan ka'an inah pengegahang néh , ngan néh , ngan penyukat néh éh ja'au .
66013003	La'ah jah jin belah ulun ka'an inah , pu'un ila uban suhat éh ja'au mu'un , bang suhat néh inah lepah malit . Kekat kelunan pah tipo tana' béé kenin na'at éh , ngan irah kivu ka'an inah .
66013004	Kekat kelunan seva' berungan nah uban iah mena' penyukat néh ngan ka'an inah . Pu'un réh seva' ka'an inah kepéh , pu'un réh bara' , Bé' pu'un ka'an éh jah éh jian barei' ka'an iteu' . Bé' pu'un séé' péh omok ngelawan éh , ha' réh .
66013005	Tuhan kejeraa' ka'an inah ngesa'at Allah ngan kejeraa' éh pu'un penyukat avéé' pat poloo' duah laséh kelebéé' .
66013006	Ka'an inah ngesa'at Allah , ngaran Allah , retek okoo' Allah , ngan kekat éh pu'un tong seruga .
66013007	Pu'un Tuhan kejeraa' ka'an inah ngelawan irah éh anah Allah ngan nyopéé' réh . Ngan pu'un penyukat nena' ngan néh bau siget pohoo' , leboo' , arong ha' ngan bengesa' .
66013008	Kekat kelunan éh murip tong tana' seva' ka'an inah , bang irah éh ngaran réh senurat lem surat irah éh alaa' urip bé' seva' éh . Kekat ngaran inah pu'un senurat tenéh bé' jak tana' iteu' senuai , ngan surat inah pu'un ngan Anak Domba éh lepah penatai .
66013009	Hun keh pu'un kelingen omok menéng , jian keh menéng éh mu'un .
66013010	Séé'-séé' éh tekep narau réh , adang iah pu'un narau réh kenat . Séé'-séé' éh tekep penatai réh palaa' po'é adang néh penatai réh kenat . Uban néh kenat irah éh anah Allah tekep ngeretep , kebit kenin ngan tigéh tong Kristus .
66013011	La'o inah ta'an ké' jah ka'an éh jah kepéh éh musit jin lem tana' . Ka'an inah pu'un duah uheng barei' uheng anak domba , bang ha' néh barei' ha' berungan .
66013012	Ka'an iteu' alaa' penyukat ja'au ka'an éh bu'un nah tong ta'an néh . Kekat kelunan tong tana' nugun dokoo' seva' ka'an éh bu'un nah éh suhat néh ja'au nah lepah malit .
66013013	Ka'an éh keruwah iteu' maneu' kuraa'-kuraa' telana' éh tejeu' . Tong jumen kekat kelunan , luten petuhun néh jin langit tai tana' .
66013014	Allah kejeraa' , ka'an éh keruwah iteu' dokoo' maneu' kuraa'-kuraa' telana' tong jumen ka'an éh bu'un . Palaa' kekat telana' inah , ka'an éh keruwah iteu' ngelavo' kekat kelunan éh murip tong tana' ngan nyohoo' réh maneu' butun dokoo' seva' ka'an éh bu'un éh lepah suhat neu' po'é , bang to ke' murip .
66013015	Ka'an éh keruwah iteu' omok mena' laset ngan butun inah , pah avéé' butun inah omok pané ngan mematai kekat irah éh bé' keloo' seva' éh .
66013016	Ka'an éh keruwah iteu' mugun kekat kelunan : kelunan kemalai ngan kelunan ja'au , kelunan kaya' ngan kelunan kari , ripen ngan kelunan pelepu , dokoo' alaa' tada' tong ojoo' saa' na'au' ngan tong sela' réh .
66013017	Bé' pu'un séé'-séé' omok melih ngan pebelih , hun néh bé' pu'un tada' inah , inah éh ngaran ka'an inah ke' tengéé' hun néh bé' kenat lubun éh ngeliwah ngaran ka'an inah .
66013018	Tong iteu' tekep pakai pengejam . Séé'-séé' éh jam omok éh jam sin tong lubun ka'an inah , uban lubun inah ngeliwah ngaran kelunan . Lubun inah 666 .
66014001	La'ah pu'un ku' na'at kepéh ngan ta'an ké' Anak Domba nah nekedéng tong Tokong Sion , inah éh Yérusalem éh tong seruga . La'ah pu'un jah ato pat poloo' pat ibu kelunan , iteu' kelunan éh pu'un ngaran Anak Domba ngan ngaran Tamen Néh tong sela' réh éh pu'un pemung ngan Néh sinah .
66014002	La'ah nenéng ké' ha' jin seruga éh barei' ha' o'ong éh ja'au barei' ha' lengedo éh ja'au . Ha' éh nenéng ké' nah barei' ha' sapé' éh netit réh .
66014003	Tong saa' lemah nyun inah , pat penyuai éh murip inah , ngan irah pengeja'au inah , nekedéng 144,000 kelunan inah . Irah nyanyi jah nyanyi maréng éh bé' omok kelunan éh jah nyanyi éh . Irah inah awah éh lepah alaa' urip jin Allah .
66014004	Irah bé' pemung pegen ngan redo , ke' réh mihau usah réh ni'ai . Irah kivu Anak Domba semah awah éh tai . Jin belah kekat kelunan , irah inah éh lepah alaa' urip jin Allah . Irah anah Allah ngan Anak Domba inah . Uban irah néh éh barei' ajau éh bu'un-bu'un éh nena' ngan Allah .
66014005	Bé' irah pané kenyo , bé' pu'un ineu'-ineu' kesa'at réh .
66014006	La'ah akeu' na'at jah meliket kepéh marang bau tong sawang . Iah mihin Rengah Jian éh pelinguh ke' néh perengah éh ngan kelunan tong tana' ; inah ngan kekat bengesa' , pohoo' , arong ha' ngan leboo' .
66014007	Meliket inah pané ngan ja'au ha' Jian keh seva' Allah ngan ngajung Iah uban Néh Ja'au ! Hun iteu' avéé' jaka' Allah petuneng kelunan . Jian keh tukep seva' Iah éh suai langit , tana' , baa' banget , ngan kekat usit baa' !
66014008	Jin la'o meliket éh bu'un nah piso , avéé' meliket éh keruwah éh bara' Leboo' Babel lepah Sopéé' . Leboo' ja'au inah lepah sopéé' ! Penganeu' éh segit tong Leboo' Babel nah nasa' kekat bengesa' , barei baa' buaa' agun éh maneu' réh mavuk .
66014009	Jin la'o rawah meliket inah piso avéé' kepéh meliket éh ke teleu' éh bara' , séé'-séé' éh seva' ka'an inah ngan butun néh ngan éh alaa' tada' ka'an inah tong sela' ngan ojoo' réh ,
66014010	irah mesep baa' buaa' agun kemerek Allah , baa' buaa' agun éh mulun éh nujek lem sawan kemerek Néh ! Kekat irah inah juk teneng pengeketa dalem luten ngan éh letéé' éh pana mu'un tong jumen kekat meliket ni'ai ngan Anak Domba .
66014011	Sap luten éh peketa réh nebului ngelayau avéé' pelinguh-linguh . Irah éh seva' ka'an inah , ngan butun néh , kenat péh irah éh pu'un tada' ngaran ka'an inah adang réh keta mu'un-mu'un putung dau ngan putung merem .
66014012	Inah maneu' irah éh anah Allah éh tigéh kivu sohoo' Néh ngan tigéh tong Yésus tekep kebit kenin .
66014013	La'ah nenéng ké' jah ha' jin seruga éh bara' , Jian ke' nyurat ha' ké' iteu' , Jin la'o iteu' murung kenin kelunan éh matai lem réh maneu' kereja' Tuhan , ha' néh . Ka' ha' Sahéé' Ni'ai mipa éh , Mu'un , adang réh murung , uban réh ma'o jin kereja' réh bahat , kekat penganeu' réh pu'un oléé' ngan réh kepéh , ha' néh .
66014014	La'ah pu'un ku' na'at kepéh ngan ta'an ké' jah avun éh mebéng . Pu'un jah kelunan menyun tong avun inah , layan néh barei' kelunan mu'un , pu'un jah tapong mas tong ulun Néh , ngan po'é tebikong éh nyahit kenamit Néh .
66014015	La'ah pu'un jah meliket kepéh musit jin Umaa' Allah pané ngan ja'au ha' ngan Iah éh menyun tong avun nah , ka' ha' néh alaa' po'é Ko' ngan nebu'un kereja' majau , uban jaka' ajau lepah avéé' , ajau tong tana' lepah mesak ngan lepah avéé' jaka' néh dokoo' majau !
66014016	Boh Iah éh menyun bau avun nah niwet po'é Néh tong tana' ngan ajau tong tana' tenipun Néh .
66014017	La'o inah ta'an ké' jah meliket kepéh musit jin Umaa' Allah éh tong seruga , ngan iah péh pu'un po'é éh tebikong éh nyahit .
66014018	La'ah tuai jah meliket kepéh éh mihau luten tong jalan réh motong kemenyan ngan Tuhan . Pu'un éh pané ngan ja'au ha' ngan meliket éh pu'un po'é tebikong éh nyahit nah , ka' ha' néh , pakai po'é ke' alaa' buaa' agun jin pulah tong tana' uban néh lepah mesak tenéh , ha' néh .
66014019	Boh meliket nah niwet po'é néh tong tana' ngan alaa' buaa' agun jin inan néh ngan ngaléng éh tong jalan meték buaa' agun , inah éh kemerek Allah .
66014020	Kekat buaa' agun nah neték réh saa' usit leboo' inah ngan jin jalan meték agun inah nguhat dahaa' barei tovoo' baa' ja'au , kejuu' néh barei jin i'ot jah atong baa' ja'au pah avéé' long néh , kedilem néh ngioo'-ngioo' nem kaki .
66015001	La'ah ta'an ké' tong langit jah telana' éh tejeu' ngan éh ngebéé' kenin . Pu'un tujuu' , meliket éh kereja' pesavéé' tujuu' penusah éh pengega' bau tana' palaa' tujuu' penusah inah Allah ngega' ukum Néh .
66015002	Ta'an ké' barei' baa' banget éh mening ngan barei' pekulup ngan luten . La'ah ta'an ké' kepéh irah éh lepah menang bau ka'an éh musit jin baa' ngan butun éh pekua' layan ka'an inah , ngan bau iah éh bara' ngaran néh palaa' lubun nah . Pu'un réh nekedéng déhéé' baa' éh mening nah , ngan pu'un irah ngamit sapé' éh nena' Allah ngan réh .
66015003	Pu'un réh nyanyi ha' nyanyi Musa , kelunan éh sohoo' Allah , ngan ha' nyanyi Anak Domba , ka' ha' réh , O Tuhan , Tuhan Allah éh pelapah ja'au penyukat jin ineu'-ineu' péh , matek jian ngan matek ja'au kekat penganeu' Ko' . Ka'au' éh Raja' bau kekat arong kelunan , kekat jalan Ko' pu'un teneng ngan pu'un pejek .
66015004	O Tuhan , tekep kekat kelunan leko maneu' sa'at tong Ke' , jian réh peparen ngaran Ko' , uban Ka'au' awah éh pu'un ni'ai . Kekat kelunan pah tipo tana' juk tuai seva' Ke' , uban kekat penganeu' Ko' éh teneng kejam réh béé-béé , ha' réh .
66015005	La'o inah ta'an ké' umaa' Allah tong seruga pu'un pukap inah éh lamin jalan Allah mokoo' sahau rai .
66015006	La'ah tujuu' meliket éh ngamit tujuu' arong penusah nah musit jin umaa' Allah irah pakai livah kapan éh ni'ai ngan ngada . Tong kebah réh peseviget naneu' mas .
66015007	Jah usah jin pat penyuai éh murip inah mena' ngan tujuu' meliket inah , tujuu' pigan mas éh penoo' neu' kemerek Allah , inah éh Allah éh murip pelinguh-linguh .
66015008	Umaa' Allah inah penoo' neu' sap jin pengaren ngan penyukat Allah , ngan bé' pu'un séé'-séé' péh omok tai lem Umaa' Allah inah hun tujuu' penusah éh kamit tujuu' meliket nah bé' jak ma'o .
66016001	La'ah nenéng ké' jah ha' éh ja'au pané jin Umaa' Allah ngan tujuu' meliket nah , ka' ha' Néh , Tai keh mujek kemerek Allah jin pigan inah tong tana' , ha' néh .
66016002	Tai meliket éh bu'un nah mujek kemerek nah tong tana' jin pigan inah . Irah éh pu'un telana' ka'an ngan éh seva' butun éh pekua' layan ka'an inah , irah tioo buteu' éh sa'at mu'un ngan sakit mu'un réh .
66016003	Boh meliket éh keruwah nah mujek kemerek nah tong baa' banget jin pigan inah . Baa' inah paléu barei' dahaa' kelunan éh lepah matai , ngan kekat-kekat arong éh pu'un lem baa' banget nah matai béé .
66016004	Boh meliket éh keteleu' nah mujek kemerek nah tong kekat baa' ngan usit baa' jin pigan inah , ngan baa' inah paléu dahaa' .
66016005	La'ah nenéng ké' ha' meliket éh pu'un penyukat bau baa' bara' , O Iah éh Ni'ai , éh pu'un hun iteu' ngan éh lepah pu'un tenéh , teneng Ke' maneu' kekat ukum kenat ,
66016006	pu'un réh mematai kelunan éh anah Allah ngan irah nabi , ngan hun iteu' pu'un Ke' mena' dahaa' ngan réh kepéh ke' réh mesep éh . Pu'un réh alaa' éh tekep ngan réh , ha' néh ,
66016007	La'ah akeu' menéng ha' jin jalan réh motong kemenyan pané , Tuhan , Allah éh ja'au penyukat ! Ukum neu' Ko' inah teneng ngan pejek mu'un !
66016008	La'ah meliket éh kepat nah mujek kemerek nah tong maten dau jin pigan inah , ngan pu'un kelunan sakit ngan lasoo' neu' kepana néh .
66016009	Pu'un kelunan lasoo' neu' éh pana mu'un , ngan pu'un réh menoo' ngaran Allah éh pu'un penyukat maneu' kekat penusah inah . Bang bé' réh piso jin penyala' réh ngan ngerera' kenin réh ngan seva' Allah .
66016010	Boh meliket éh kelemah nah mujek kemerek nah tong nyun jalan ka'an inah mokoo' raja' . Tioo pu'un merem tong kekat tana' éh lem nihau ka'an inah , ngan pu'un réh menya' jela' réh uban pengeketa réh ,
66016011	pu'un réh menoo' Allah tong seruga uban kesakit ngan pengeketa réh . Bang bé' réh piso jin kesa'at réh .
66016012	Boh meliket éh kenem nah mujek kemerek nah tong baa' ja'au Eprat jin pigan inah . Tioo baa' inah mapeu' dokoo' maneu' jalan ngan irah raja' éh tuai jin tana' éh saa' usit maten dau .
66016013	Boh akeu' na'at teleu' sahéé' éh sa'at éh barei' layan sa'ai musit jin ujun berungan , jin ujun ka'an inah , ngan jin ujun nabi éh ngelavo' .
66016014	Sahéé' inah sahéé' éh sa'at éh maneu' kuraa'-kuraa' telana' éh ngebéé kenin kelunan . Teleu' sahéé inah tai tavin kekat raja' pah tipo tana' , ngan pepemung réh ke' réh pekayau tong dau Allah éh ja'au penyukat ngelohoo' ukum Néh .
66016015	Menéng keh ! Akeu' juk tuai barei' kelunan nekau ! Murung kenin kelunan éh mavaa' ngan mihau pakai néh , ke' néh bé' lakau ugai ngan menyaa' ta'an kelunan pinaa' !
66016016	La'ah sahéé' inah mihin kekat raja' inah pemung tong jah retek éh lem ha' Ibrani ngaran néh Harmegedon .
66016017	Boh meliket éh ketujuu' nah mujek kemerek nah tong sawang jin pigan inah . Tioo pu'un jah ha' éh ja'au jin nyun tong Umaa' Allah éh bara' , Iteu' néh pengebéé néh , ha' néh .
66016018	Tioo pu'un kela'ap ngan ha' ja'au ngan ha' lengedo ngan tegen tana' ja'au mu'un . Jin bu'un-bu'un kelunan pu'un tong tana' , bé' pu'un tegen tana' pekua' tegen tana' inah . Tegen tana' inah pelapah sa'at jin kekat tegen tana' éh jah .
66016019	Leboo' ja'au éh kenajung réh , pebila' teleu' , ngan kekat leboo' ja'au tong siget tana' pu'un tasa' mu'un . Allah nesen Babel éh ja'au ngan maneu' éh mesep baa' agun jin sawan Néh , inah éh mesep kemerek Néh .
66016020	Kekat tana' éh siik salai béé ngan kekat tokong bé' pu'un la'ah .
66016021	Pu'un taa' bateu' éh ja'au pelohoo' jin langit teneng tong kelunan . Kebahat jah tétéé' taa' inah avéé' jah pikun . Pu'un kelunan menoo' Allah uban taa' bateu' inah , uban néh sa'at mu'un .
66017001	Boh jah usah jin ketujuu' meliket éh pu'un tujuu' pigan nah , tuai tavin ku' ngan bara' ngan ké' ka' ha' néh , Tuai ke' , boh akeu' bara' tong ukum éh tong redo petuyang , inah éh leboo' ja'au éh pu'un déhéé' baa' pinaa' .
66017002	Irah raja' tong tana' petuyang ngan redo éh sa'at inah , ngan kelunan tong tana' barei' kelunan mavuk tovoo' redo éh petuyang inah maneu' penganeu' éh segit ngan réh .
66017003	La'ah Sahéé' Ni'ai pepenoo' kenin ké' ngan meliket inah mihin akeu' tai tana' linek . Sinah akeu' na'at jah redo menyun tong jah ka'an bala éh pu'un kuraa'-kuraa' surat éh ngesa'at ngaran Allah tong usah néh . Ka'an inah pu'un tujuu' ulun ngan jah poloo' uheng .
66017004	Redo inah pu'un pakai livah éh rep-rep ngan bala , ngan pinaa' arong mas ngan bateu' éh jian na'at , éh ma'an melih , ngan bateu' mutiara . Iah ngamit sawan mas éh penoo' neu' kuraa'-kuraa' arong éh sa'at ngan jelemih neu' barék néh éh sa'at .
66017005	Tong sela' néh pu'un ngaran , éh sin tong ngaran inah pelim , ka' éh , Babel ja'au éh tinen kekat kelunan éh petuyang ngan kekat irah éh maneu' ineu'-ineu' barék éh sa'at tong tana' iteu' kenat ngaran éh tong sela' néh .
66017006	La'ah ta'an ké' redo inah mavuk neu' dahaa' kelunan éh anah Allah , ngan dahaa' irah éh penatai réh uban réh tigéh kivu Yésus . Hun ké' na'at éh , béé kenin ké' .
66017007	Boh meliket nah neteng ku' , Uban ineu' ke' béé kenin , akeu' juk bara' sin tong redo inah ngan sin tong ka'an éh mihin éh lakau nah , ngan sin tong ka'an éh pu'un tujuu' ulun ngan jah poloo' uheng nah .
66017008	Ka'an éh ta'an ko' nah , inah pu'un éh murip sahau bang hun iteu' bé' éh murip la'ah , bang danii' jaka' néh juk musit jin luvang éh dilem , ke' Tuhan kebéé éh pelinguh . La'ah kekat kelunan tong tana' éh bé' pu'un ngaran senurat lem surat urip bé' jak tana' iteu' senuai , adang irah inah béé kenin na'at ka'an inah . Ka'an inah sahau pu'un éh murip , hun iteu' bé' éh murip la'ah , bang pu'un éh juk poléng kepéh .
66017009	Iteu' tekep seneruh palaa' pengejam éh dilem . Tujuu' ulun inah , inah éh tujuu' tokong éh jalan redo inah menyun , tujuu' ulun inah kepéh inah éh tujuu' raja .
66017010	Lemah usah raja jin belah irah inah lepah matai , pu'un jah éh raja keto , ngan jah kepéh to bé' jak tuai . Hun iah pu'un tuai metok awah éh maneu' kereja' néh raja .
66017011	La'ah ka'an éh murip sahau nah , bang éh bé' murip hun iteu' , inah éh kayah raja nah éh pu'un ngan irah tujuu' nah , ngan iah danii juk kenebéé' Tuhan . Ha néh .
66017012	Ha' meliket nah kepéh , la'ah jah poloo' uheng éh ta'an ko' nah , inah éh jah poloo' raja' éh to bé' jak maneu' kereja' néh raja , bang pu'un Tuhan kejeraa' réh pu'un penyukat ke' réh omok raja' pemung ngan ka'an inah kelebéé' jah jam .
66017013	Jah poloo' raja inah pu'un pekua' kenin , ngan pu'un réh mena' pengegahang réh ngan penyukat réh ngan ka'an inah .
66017014	Pu'un réh ngelawan Anak Domba nah , bang Anak Domba nah pemung ngan irah éh tenebai Néh ngan kevéléé' Néh , irah éh tigéh , pu'un réh nyopéé' réh teleu' raja inah , uban Anak Domba nah éh Pengeja'au bau kekat pengeja'au , ngan Raja bau kekat raja' péh , ha' néh .
66017015	La'ah ha' meliket nah ngan ké' kepéh , baa' éh ta'an ko' nah , éh jalan redo éh petuyang nah menyun , inah éh kuraa'-kuraa' leboo' , kelunan , bengesa' ngan arong ha' .
66017016	La'ah jah poloo' uheng éh ta'an ko' ngan ka'an éh ta'an ko' nah , adang réh juk leko mu'un tong redo éh petuyang nah , ngan alaa' kekat pakai néh ngan bet usah néh ugai awah , adang réh pu'un kuman sin néh ngan motong éh lem luten .
66017017	Éh ke' néh kenat uban Allah lepah ngusii' kenin réh dokoo' pesukup ineu' éh pengeloo' Néh . Pu'un Allah maneu' réh kua' kenin ke' réh mena' penyukat réh ngan ka'an inah , ke' néh omok raja pah avéé' ineu' éh lepah benara' Allah pu'un kenat mu'un .
66017018	Ka' ha' néh kepéh , La'ah redo éh ta'an ko' nah , inah éh leboo' ja'au éh kenajung réh éh pu'un penyukat bau kekat raja tong tana' , ha' néh .
66018001	La'o inah ta'an ké' jah meliket kepéh tuai jin seruga . Meliket inah pu'un ja'au penyukat , ngan pengaren néh nawa pah tipo tana' .
66018002	Iah pané ngan ja'au ha' Babel lepah Sopéé' ! Babel éh ja'au lepah sopéé' ! Hun iteu' kekat Sitan ngan balei' éh sa'at mokoo' tong Babel . Kuraa'-kuraa' arong juhit éh segit ngan éh keleko' kelunan mokoo' Sinah .
66018003	Kekat arong kelunan pu'un mesep baa' buaa' agun néh , inah éh penganeu' néh éh segit . Irah raja' tong tana' pu'un réh petuyang ngan néh , ngan kelunan éh pebelih tong tana' pu'un réh kaya' neu' barék néh éh sa'at inah .
66018004	La'ah nenéng ké' jah ha' kepéh jin seruga éh bara' , Musit keh , kekat kelunan éh anah Ké' . Musit keh jin Babel . Mai keh ngebakéh éh lem kekat penyala' néh , dai keh kenukum pemung ngan néh .
66018005	Uban penyala' néh petipun avéé' tai langit ngan Allah bé' ngelepan tong kesa'at néh .
66018006	Keh maneu' ngan Babel pekua' éh lepah neu' néh ngan keh keh poléé' ngan Babel duah koléé' kepéh kivu kekat penganeu' néh . Pepenoo' sawan néh kepéh palaa' baa' éh duah koléé' katah jin éh nena' néh ngan keh .
66018007	Petusah éh ngan ngebesau éh pekua' ke ja'au pengaren ngan pengejian néh lepah nah . Uban pu'un éh bara' ka' rai , Akeu' éh raja Kuin , bé' akeu' redo baleu' , bé' pu'un ineu'-ineu' omok ngebesau akeu' , ha' néh .
66018008	Uban néh kenat lem jah dau awah kekat penusah iteu' juk teneng tong néh . Penyakit , kebesau ngan kela'au . Babel adang juk potong neu' luten , uban Tuhan Allah éh petuneng éh nah pu'un penyukat .
66018009	Irah raja tong tana' éh petuyang ngan maneu' barék éh segit ngan néh , adang néh mangaa' ngan nirau leboo' inah . Hun mah réh na'at sap luten motong éh .
66018010	Irah nekedéng jin juu' , uban réh medai teneng neu' pengeketa inah . Ka ha réh , tusah mu'un-mu'un leboo' . Babel éh ja'au ngan éh kenajung réh inah . Lem jah jam awah Babel lepah kenukum !
66018011	La'ah irah kelunan pebelih tong tana' mangaa' ngan nirau tong néh , uban bé' pu'un séé'-séé' kelunan péh melih livah réh kepéh .
66018012	Bé' pu'un jah usah péh melih mas , pirek , bateu' éh ma'an éh jalan na'at ngan Mutiara réh . Bé' pu'un jah usah péh melih livah kapan , livah éh rep-rep , livah népé ngan livah bala rep-rep . Bé' jah usah péh melih kekat arong kayeu' éh ma'an pitah , kuraa'-kuraa' arong éh senuai réh jin jipen gajah , kayeu' éh ma'an , temagaa' , daven ngan bateu pesan .
66018013	Bé' pu'un jah usah péh melih Ipaa' kayeu' éh jian ba'oo' kekat éh ngejian ba'oo' ka'an , kemenyan éh jian ba'oo' , mur ngan kemenyan . Bé' pu'un jah usah péh melih baa' buaa' agun , nyak Saitun , apo ngan parai , sapé' ngan domba , kuda ngan kerita kuda , ripen ngan kelunan éh senopéé' lem pekayau péh .
66018014	Ka' ha' irah éh pebelih bara' ngan leboo' Babel , Kekat-kekat arong éh jian éh penitah ko' , béé éh hun iteu' , ngan kekat pengekaya' ko' ngan pengaren ko' lepah béé , adang ko' bé' omok alaa' éh kepéh , ha' réh .
66018015	La'ah irah pebelih éh pu'un alaa' pengekaya' réh jin leboo' inah , adang réh juk nekedéng na'at éh jin juu' , uban réh medai na'at kekat penusah néh nah . Irah mangaa' ngan nirau .
66018016	Ka' ha' réh tusah mu'un-mu'un leboo' éh ja'au inah ! Kemalai néh Babel pakai livah kapan , livah rep-rep ngan livah bala rep-rep ; kemalai néh Babel pakai mas , bateu' éh jian na'at éh ma'an ngan Mutiara !
66018017	Bang lem jah jam awah kekat pengekaya' Babel lepah béé . La'ah kekat pengeja'au éh ngamit kapen ngan irah éh jalan kapen , ngan irah éh kereja' tong kapen , ngan kekat kelunan éh jah éh pohoo' kereja' réh tong baa' banget pu'un réh nekedéng na'at éh jin juu' .
66018018	Irah ngeradau hun réh na'at sap luten éh motong leboo' inah . Irah bara' , Bé' pu'un leboo' éh barei' leboo' éh ja'au iteu' !
66018019	Irah mavat agaa' tana' tong ulun réh tada' réh tusah kenin , irah mangaa' ngan nirau ka' ha' réh , tusah mu'un-mu'un leboo' éh ja'au inah ! Uban Sinah kekat kelunan éh pu'un kapen tong banget nah omok kaya' uban pengekaya' leboo' inah ! Bang lem jah jam awah kekat ineu'-ineu' anah Babel nah pu'un béé !
66018020	O kekat kelunan tong seruga , jian keh murung kenin uban néh lepah béé . O kekat kelunan éh anah Allah , ngan kekat lawah Néh ngan kekat nabi , murung keh , uban pu'un Allah ngukum éh uban kekat penganeu' néh ngan keh lepah rai .
66018021	Boh jah meliket kepéh éh ja'au penyukat alaa' jah bateu' ke ja'au song ke' néh ngelohoo' éh lem baa' banget , ka' ha' néh , Barei' inah péh Babel éh leboo' ja'au éh kenajung réh pu'un pelohoo' , bé' pu'un séé' péh na'at éh kepéh .
66018022	Bé' pu'un kelunan ngeringot ngan metit sapé' kepéh , bé' pu'un ha' serupit , bé' pu'un ha' ineu'-ineu' éh omok mihin kelunan murung kenin tong leboo' inah kepéh . Bé' pu'un séé' péh maneu' kereja' tong leboo' inah kepéh . Bé' pu'un ha' réh muja' parai .
66018023	Bé' pu'un ada pelita' , bé' pu'un ha' kelunan kawin tong leboo' inah kepéh . Kelunan pebelih jin leboo' inah , pelapah jam réh pitah aken réh jin kelunan éh jah éh jin semah-semah péh , ngan neu' kuraa'-kuraa' penganeu' réh éh neu' réh neu' kerenget réh , éh ngebéé kenin kelunan , pu'un réh ngelavo' kekat kelunan tong tana' rai , ha' néh .
66018024	Pu'un Allah ngukum leboo' Babel uban dahaa' irah éh nabi Tuhan , ngan dahaa' kelunan éh jah éh anah Allah , pu'un éh pega' tong leboo' inah , inah éh dahaa' kekat kelunan éh penatai réh tong tana' .
66019001	La'o inah nenéng ké' ha' éh barei' ha' kelunan pinaa' tong seruga , ka' ha' réh , Mejing Allah . Iah pu'un penyukat purip kelunan , matek maren mu'un éh , ngan ja'au mu'un penyukat néh .
66019002	Teneng ngan pejek mu'un jalan Allah petuneng ! Iah lepah ngukum redo éh petuyang inah , éh petawang kelunan tong tana' palaa' penganeu' néh éh segit . Allah lepah ngukum éh uban néh mematai irah éh sohoo' Allah !
66019003	Jah koléé' kepéh irah pané ngan ja'au ha' Mejing Allah ! Sap leboo' ja'au éh potong nah nebului pelinguh-linguh .
66019004	Duah poloo' pat irah pengeja'au ngan pat penyuai éh murip inah ngejekuu' lep réh ngan seva' Allah éh menyun bau nyun inah . Ka' ha' réh Amin ! Mejing Allah !
66019005	Boh pu'un ha' jin nyun inah bara' , Mejing Allah , oo' kekat kelunan sohoo' Néh ngan kekat kelunan éh medai tong Iah jian péh pu'un pakat kenat péh kelunan éh kemalai awah !
66019006	La'ah nenéng ké' kepéh ha' éh barei' ha' kelunan pinaa' nah , ngan barei' ha' o'ong éh ja'au , ngan barei' ha' lengedo éh ja'au , ka' ha' réh , Mejing Allah , uban Tuhan inah éh Allah éh pelapah ja'au penyukat jin ineu'-ineu' péh , Iah éh Raja .
66019007	Jian lu' murung ngan bahuu' kenin , jian lu' ngeja'au ngan peparen Iah , uban hun iteu' lepah avéé' jaka' Anak Domba nah juk kawin , ngan redo Néh lepah petenup ke' néh omok tai pemung ngan Néh .
66019008	Redo éh juk kawin nah lepah nena' réh livah kapan éh Ni'ai ngan ngada ke' néh pakai éh . ( Livah kapan éh penakai néh inah , inah éh penganeu' éh jian éh lepah naneu' irah éh anah Allah . )
66019009	Boh meliket bara' ngan ké' , Jian ke' nyurat ha' ké' iteu' , Murung kenin kekat kelunan éh tenebai Tuhan tong kawin Anak Domba , ha' néh . La'ah ha' néh ngan ké' kepéh , Kekat ha' inah teneng éh , inah éh matek ha' Allah mu'un , ha' néh .
66019010	Akeu' ngejekuu' lep ké' déhéé' gem néh juk seva' éh , bang ha' néh ngan ké' , Mai ke' seva' akeu' , akeu' péh kelunan sohoo' barei' ka'au' ngan kekat irah padéé' ko' , inah éh irah éh bé' putui pengelan bang éh ngelan tong Yésus ngan mihau ha' tebaraa' éh teneng éh benara' Yésus . Jian ke' seva' Allah , ha' néh . Uban pengeteneng éh benara' Yésus pu'un éh ngusii' kenin kelunan éh bara' ha' Tuhan ngan kelunan .
66019011	La'ah akeu' na'at seruga pu'un pukap ngan akeu' na'at jah kuda mebéng . Iah éh menyun tong néh ngaran néh éh tigéh ngan éh teneng . Iah petuneng ngan teneng mu'un ngan nyakat tong pengeteneng .
66019012	Maten Néh barei' tekok luten ngan pinaa' tapong tong ulun Néh . Pu'un jah ngaran tong néh éh bé' kejam kelunan éh jah , Iah awah éh jam éh .
66019013	Livah pakai Néh ripoo' neu' dahaa' . Ngaran Néh Ateng ha' Allah .
66019014	Kekat seradu Néh tong seruga kivu éh jalan kuraa'-kuraa' kuda éh mebéng ngan pakai réh livah kapan éh mebéng ngan ni'ai .
66019015	Jin ujun Néh musit jah po'é éh nyahit , ngan palaa' po'é inah Iah juk nyopéé' kekat arong kelunan . Iah juk mihau réh palaa' sekot daven . Iah juk meték buaa' agun tong jalan réh meték éh . Inah éh kemerek ngan kepana kenin Allah éh ja'au penyukat .
66019016	Tong livah pakai Néh ngan tong pa'an Néh senurat ngaran iteu' , Raja' bau kekat raja ngan Tuhan bau kekat Tuhan .
66019017	La'ah ta'an ké' kepéh jah meliket nekedéng bau maten dau , pu'un éh bara' ngan ja'au ha' ngan kekat juhit éh marang tong sawang . tuai keh petipun tavin penguman ja'au éh lepah petenup Allah .
66019018	Tuai kuman sin raja , sin pengeja'au seradu ngan seradu , sin kuda ngan irah éh bau néh péh , sin kekat kelunan , irah éh ripen ngan irah éh pelepu péh , kelunan pengeja'au ngan kelunan kemalai awah !
66019019	La'ah ta'an ké' ka'an inah ngan kekat raja tong tana' ngan kekat seradu réh petipun ke' réh ngelawan Iah éh menyun bau kuda Mebéng nah ngan seradu Néh .
66019020	La'ah kamit réh ka'an inah pemung ngan iah éh ngelayoo' nabi , éh pu'un maneu' kuraa'-kuraa' arong éh tejeu' tong jumen néh lepah nah . Pu'un éh ngelavo' irah éh pu'un telana' ka'an inah , ngan irah éh seva' butun éh pekua' layan ka'an inah , neu' kuraa'-kuraa' penganeu' néh éh tejeu' ta'an réh . Ka'an nah ngan iah éh bara' iah tuai sohoo' Tuhan bang bé' éh sohoo' Néh , nebet réh ketem murip lem Bawang luten éh mahang pemung ngan éh letéé' éh pana' mu'un .
66019021	Kekat seradu ka'an inah matai neu' po'é éh musit jin ujun Iah éh menyun tong kuda nah , ngan kekat juhit kuman sin réh pah beso .
66020001	La'ah ta'an ké' kepéh jah meliket tuai jin seruga , éh ngamit kusi' luvang tana' éh dilem nah ngan jah latai éh ja'au .
66020002	Iah ngamit berungan inah , torok éh sahau inah éh Iblis iah ke' éh Sitan ngan ngejeret éh palaa' latai avéé' jah ibu taun kelebéé' .
66020003	Meliket nah bet éh lem luvang tana' éh dilem nah , ngan tutup éh ngan ngusii' éh ke' néh bé' omok ngelavo' kekat arong kelunan kepéh , avéé' jah ibu ta'un nah béé . La'o inah boh éh pelepu metok awah .
66020004	La'ah ta'an ké' kepéh kuraa'-kuraa' nyun raja ngan irah éh menyun tong néh . Irah inah pu'un penyukat omok petuneng kelunan . La'ah ta'an ké' kepéh sahéé' irah éh penatai réh uban réh bara' tong pengelan réh tong Yésus ngan nebaraa' tong ha' tebaraa' Allah . Bé' irah inah seva' ka'an ngan butun éh pekua' layan ka'an inah , ngan bé' réh pakai tada' ka'an inah tong sela' ngan tong ojoo' réh . Pu'un réh murip kepéh ngan pu'un réh pengeja'au pemung ngan Kristus avéé' jah ibu ta'un kelebéé' .
66020005	Murung kenin irah éh betéé' tong pengebetéé' éh bu'un , irah anah Allah . Pematai éh keruwah bé' pu'un penyukat bau réh . Irah omok imam Allah ngan imam Kristus . Irah omok pengeja'au pemung ngan Néh avéé' jah ibu taun kelebéé' .
66020006	Murung kenin , bahuu' mu'un irah éh betéé' tong pengebetéé' éh bu'un nah . Bé' patai éh keruwah koléé' pu'un penyukat bau réh , irah pu'un seva' Allah ngan Kristus , irah péh pengeja'au pemung ngan Néh avéé' jah ibu ta'un kelebéé' .
66020007	La'o jaka' jah ibu taun nah béé , Sitan nah pu'un kelepu jin jalan néh tenutup .
66020008	Ke' néh tai ngelavo' kuraa' arong kelunan pah tipo tana' , inah éh Gog ngan Magog . Tovoo' inah pu'un Sitan mihin réh pemung ke' réh pekayau , pinaa' mu'un réh pekua' kekat napun tong baa' banget .
66020009	Irah purat tong tana' ngan pu'un tutuh retek pengokoo' kelunan éh anah Allah , ngan tutuh Yérusalem leboo' ja'au éh kemurung Tuhan . Bang pu'un luten tuhun jin langit kebéé kekat réh béé .
66020010	Boh Sitan éh ngelavo' réh nebet Tuhan lem bawang luten ngan éh letéé' éh pana mu'un . Éh jalan ka'an inah ngan nabi éh ngelavo' nah nebet Tuhan sahau . Irah béé teneng keta putung dau ngan putung merem avéé' pelinguh-linguh .
66020011	La'ah akeu' na'at jah nyun ja'au éh mebéng ngan Iah éh menyun tong néh . Langit ngan tana' piso jin jumen Néh , avéé' néh bé' poléng la'ah .
66020012	La'ah ta'an ké' kekat kelunan éh lepah matai , irah éh ja'au ngan irah éh si'ik péh , kekat réh béé nekedéng saa' tenah nyun nah . La'ah pu'un réh mukap kekat surat , boh réh mukap jah surat kepéh , éh surat ngaran irah éh pu'un urip maréng . Kekat irah éh lepah matai petuneng néh kivu kekat penganeu' réh pekua' éh senurat lem kekat surat inah .
66020013	Boh baa' banget pepusit irah matai éh pu'un lem néh . Patai ngan jalan patai péh pepusit irah matai éh pu'un sinah . Kekat irah matai petuneng Néh kivu penganeu' réh .
66020014	Boh pematai ngan jalan patai nebet Néh lem bawang luten . Bawang luten nah inah éh patai éh keruwah koléé' .
66020015	Séé'-séé' éh bé' pu'un ngaran lem surat ngaran irah éh pu'un urip maréng pu'un Tuhan bet réh lem bawang luten nah .
66021001	La'ah ta'an ké' langit éh maréng ngan tana' éh maréng . Langit éh bu'un ngan tana' éh bu'un bé' pu'un La'ah , ngan baa' banget péh salai .
66021002	La'ah ta'an ké' leboo' ni'ai , inah éh Yérusalem éh maréng éh tuai jin seruga jin Allah . Pu'un éh lepah petenup tenéh barei' redo éh lepah petenup usah néh ke' néh tai temeu' ngan lakei' néh .
66021003	Akeu' menéng ha' éh ja'au pané jin nyun inah , Hun iteu' Allah mokoo' pemung ngan kelunan ! Iah pu'un murip pemung ngan réh ngan irah omok anah Nah . Allah tengéé' juk mokoo' pemung ngan réh ke' Néh omok Allah réh .
66021004	Iah juk mitit baa' maten réh . Pematai péh bé' pu'un la'ah , kenat péh kebesau , kangaa' ngan penyakit . Kekat éh jin sahau lepah salai béé .
66021005	La'ah Iah éh menyun tong nyun raja nah bara' , Hun iteu' Akeu' maneu' kekat-kekat néh maréng , ha' Néh . La'ah ka' ha' néh ngan ké' kepéh , Jian ke' nyurat ha' ké' iteu' , uban kekat ha' inah teneng éh ngan omok kelunan ngelan éh .
66021006	Ka' ha' Néh kepéh , hun iteu' kekat néh béé lepah ma'o ! Akeu' éh bu'un ngan ga' péh , Akeu' éh Tuhan jin bu'un avéé' pengega' . Kelunan éh mapeu' batok Akeu' juk mena' baa' nesep éh nena' ké' awah ngan réh jin usit baa' éh mena' urip .
66021007	Séé'-séé' éh nyopéé' kekat arong kesa'at iah omok alaa' iteu' jin Akeu' , Akeu' omok Allah néh ngan Iah omok Anak ké' .
66021008	Bang kekat kelunan éh medai , éh bé' ngelan , irah éh maneu' barék éh segit , irah éh mematai kelunan , irah éh petuyang , irah éh pakai limu' , irah éh seva' butun ngan kekat irah éh kenyo , adang nebet lem bawang luten ngan éh letéé' éh pana mu'un éh mahang ngelayau , inah éh pematai éh keruwah koléé' .
66021009	La'ah jah meliket jin irah éh tujuu' nah éh pu'un tujuu' pigan penoo' neu' tujuu' arong penusah rai , tuai éh tavin akeu' , ka' ha' néh ngan ké' , Tuai ke' , akeu' omok bara' redo Anak Domba ngan ko' , ha' néh .
66021010	Sahéé' Ni'ai pepenoo' kenin ké' ngan meliket nah mihin ku' tai bau jah berusu' éh bau mu'un . Boh éh pepoléng Yérusalem ngan ké' , leboo' ni'ai inah , éh tuai jin seruga jin Allah ,
66021011	ngan pu'un éh maren neu' pengaren Allah . Leboo' inah mening mu'un barei' bateu' éh jian éh ma'an belih , barei' bateu' jasper éh mening pesan barei' kristal .
66021012	Leboo' inah pu'un pagin bau éh ja'au ngan jah poloo' duah usit néh , ngan pu'un jah poloo' duah meliket mavaa' siget usit inah . Tong siget usit inah senurat ngaran jah poloo' duah betah Israel .
66021013	Tutuh leboo' inah pu'un teleu' usit ja'au . Teleu éh saa' usit maten dau , teleu' éh saa' na'au' usit maten dau , teleu éh saa' kabéng usit maten dau ngan teleu' éh saa' oléé' maten dau .
66021014	Pagin leboo' inah nejek réh bau jah poloo' duah kekat bateu' pengereken néh . Tong siget bateu' inah senurat ngaran jah poloo' duah irah lawah Anak Domba .
66021015	La'ah meliket éh pané ngan ké' pu'un utang mas palaa' néh nguwa' ke' néh nguwa' leboo' inah ngan siget usit néh ngan pagin néh .
66021016	Leboo' inah layan néh besagi' pat , kebit ngan ke ja'au néh kua' . Meliket inah nguwa' leboo' inah palaa' utang mas inah : kebit néh 2,400 kilo meter , ke ja'au ngan kebau néh pekua awah ngan kebit néh .
66021017	Meliket inah péh nguwa' pagin leboo' inah ; kebau néh 216 kaki : kivu kemalai kelunan nguwa' .
66021018	Pagin leboo' inah senuai jin bateu' jasper bang usah leboo' inah senuai jin mas éh mu'un , éh mening barei pengada .
66021019	Kekat bateu' pengereken pagin leboo' inah senuai jin kuraa'-kuraa' arong bateu' éh ma'an belih . Bateu' éh bu'un-bu'un inah éh bateu' jasper , éh keruwah bateu' , nilam , éh keteleu' bateu' akik , éh ke pat néh bateu' jam rud
66021020	éh kelemah bateu' oniks , éh ke nem bateu' Sardis , éh ketujuu' bateu' kuarja letéé' éh kayah néh bateu' beril , éh ke pien bateu' topas , éh ke poloo' néh bateu' kalsedoni , éh jah poloo' jah néh bateu' pirus ngan éh jah poloo' duah néh bateu' kesubung .
66021021	Jah poloo' duah kekat usit ja'au inah , jah poloo' duah mutiara tong néh . Jalan ja'au tong leboo' inah senuai jin mas éh mu'un éh mening barei' pengada .
66021022	La'ah bé' pu'un Umaa' Allah ta'an ké' tong leboo' inah , uban Allah éh pelapah ja'au penyukat jin ineu'-ineu' péh , ngan Anak Domba éh umaa' Allah .
66021023	La'ah bé' pu'un maten dau ngan laséh tong leboo' inah , uban pengaren Allah éh perema tong leboo' inah ngan Anak Domba éh pelita' néh .
66021024	Kekat arong kelunan omok lakau tong rema néh , ngan kekat raja tong tana' mihin pengekaya' tong leboo' inah .
66021025	Usit leboo' inah pu'un pukap putung dau , bé' éh tenutup réh uban bé' pu'un merem sinah .
66021026	Kekat pengaren ngan pengekaya' jin siget arong bengesa' juk nihin tai lem leboo' inah .
66021027	Bang kekat ineu'-ineu' éh segit bé' omok masek lem leboo' inah , kenat péh kelunan éh maneu' kuraa'-kuraa' penganeu' éh sa'at éh pekenyaa' ngan kelunan éh kenyo . Bang kelunan éh pu'un ngaran senurat lem surat urip , éh anah Anak Domba éh omok masek lem leboo' inah .
66022001	La'ah meliket nah nojoo' baa' ja'au éh baa' éh purip kelunan , mening mu'un éh . Baa' inah musit jin nyun éh jalan Allah , ngan Anak Domba nah mokoo' ke' roh Raja .
66022002	Baa' inah matong tai belu'an jalan ja'au tong leboo' inah . La'ah pipa dirin baa' inah , pu'un inan kayeu' buaa' éh purip kelunan , éh ngebuaa' jah poloo' duah koléé' lem jah taun , inah éh jah koléé' jah laséh . Ujung kayeu' inah jalan nawan kekat kelunan .
66022003	Bé' pu'un ineu'-ineu' éh kenukum Allah éh omok pu'un tong leboo' inah . Nyun éh jalan Allah menyun ke' néh Raja ngan Anak Domba pu'un lem leboo' inah , ngan irah éh sohoo' Néh omok réh seva' Éh .
66022004	Omok réh na'at da'in Néh , ngaran Néh pu'un tong sela' réh .
66022005	Bé' pu'un merem kepéh , bé' tiken pelita' ngan ada maten dau , uban Tuhan Allah tengéé' éh perema réh . Irah omok raja' pemung ngan Néh pelinguh-linguh .
66022006	Boh meliket inah bara' ka' ngan ké' , Kekat ha' inah teneng éh omok ke' ngelan éh . La'ah Tuhan Allah éh mena' Sahéé' Néh ngan irah nabi Néh , Iah nyohoo' meliket Néh tai bara' ngan irah éh sohoo' Néh ke' réh omok jam tong kekat éh danii' juk pu'un kepéh , ha' néh .
66022007	La'ah ka' ha' Yésus , Menéng ke' . Akeu' juk tuai laho . Murung kenin kekat irah éh kivu kekat ha' lem surat iteu' éh bara' tong kekat éh juk avéé' kepéh , ha' Néh .
66022008	Akeu' Yohanes lepah menéng ngan na'at kekat iteu' . La'o ké' menéng ngan na'at éh , akeu' ngejekuu' lem ké' tong jumen meliket éh bara' kekat iteu' ngan ké' . Ké' juk seva' éh .
66022009	Bang ka' ha' néh ngan ké' , Mai ke' maneu' kenat , akeu' péh kelunan éh sohoo' Tuhan barei' ka'au' , ngan barei' kekat padéé' ko' éh bara' ha' Tuhan ngan kelunan , ngan barei' kekat irah éh jah éh kivu kekat ha' lem surat iteu' . Jian ke' seva' Allah , ha' néh .
66022010	La'ah ka' ha' néh kepéh , Kekat ha' lem surat iteu' éh bara' tong kekat éh juk avéé' kepéh vam , mai ke' melim éh , uban danii' mu'un hun kekat éh benara' néh inah pu'un kenat mu'un .
66022011	Séé'-séé' éh maneu' barék sa'at , adang néh petem lem kesa'at néh inah , ngan séé'-séé' éh pu'un penyeruh éh segit , adang néh pu'un petem lem penyeruh néh éh segit kenat , séé'-séé' éh maneu' jian , tekep éh petem maneu' jian , ngan séé'-séé' éh pu'un ni'ai kenin , tekep éh petem ni'ai kenin , ha' néh .
66022012	La'ah ka' ha' Yésus , Menéng ke' . Akeu' juk tuai laho , ngan pu'un Akeu' mena' oléé' ngan siget-siget usah kivu kekat penganeu' néh .
66022013	Akeu' éh bu'un ngan éh pengega' , éh saa' tenah ngan éh Saa' murin ; Akeu' éh Tuhan jin bu'un avéé' pengega' .
66022014	La'ah murung kenin irah éh poo' pakai réh ngan maneu' éh ni'ai . Irah omok kuman buaa' kayeu' éh mena' urip ngan kelunan , ngan omok masek lem leboo' inah jin usit néh .
66022015	Bang kelunan éh maneu' barék éh segit , irah éh pakai limu' , irah éh petuyang , éh mematai kelunan , irah éh seva' butun ngan irah éh kenyo jian péh palaa' ha' kenat péh palaa' penganeu' néh , bé' réh omok masek lem leboo' inah .
66022016	Ka' ha' Néh kepéh , Akeu' Yésus nyohoo' meliket Ké' tai bara' kekat ha' iteu' ngan kekat sidang . Akeu' pu'un jin puku' Daud , Akeu' éh kenyuhai éh ngada teka rema , ha' Néh .
66022017	La'ah Sahéé' Ni'ai ngan redo éh juk kawin bara' , Tuai ke' , ha' néh . La'ah siget usah éh menéng éh jian éh bara' , Tuai ke' . Séé'-séé' éh mapeu' batok tuai ke' , alaa' baa' éh omok purip ke' , pu'un Tuhan mena' éh awah ngan séé'-séé' éh keloo' alaa' éh .
66022018	La'ah akeu' Yohanes akeu' bara' mu'un ngan siget-siget kelunan éh menéng kekat ha' lem surat iteu' éh bara' tong kekat éh juk avéé' kepéh vam , Mavaa' keh jian-jian , hun pu'un séé'-séé' pepit ha' éh jah ngan ha' iteu' , Allah pepit kekat penusah éh benara' néh lem surat iteu' ngan réh kepéh .
66022019	Ngan hun pu'un séé'-séé' bet jelua' ha' jin kekat ha' lem surat iteu' éh bara' tong kekat éh juk pu'un , Allah bet tulat néh jin inan kayeu' éh omok purip kelunan pelinguh , kenat péh pu'un éh bet tulat néh jin leboo' ni'ai éh benara' Néh lem surat iteu' nah .
66022020	La'ah Iah éh bara' tong kekat iteu' bara' mu'un , Akeu' juk tuai laho ha' Néh , Amin ! Tuai ke' , Tuhan Yésus .
66022021	Jian Tuhan Yésus mena' pengejian ngan siget usah éh anah Nah .

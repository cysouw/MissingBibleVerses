# language_name:        Quichua: Chimborazo
# closest ISO 639-3:    quc
# ISO_15924:            Latn
# year_short:           2010
# year_long:            
# vernacular_title:     Mushuj Testamento Diospaj Shimi
# english_title:        The New Testament in Quichua: Chimborazo
# URL:                  https://www.bible.com/de/bible/98/mat.1.mtds
# copyright_short:      © Biblica, Inc.® 2010
# copyright_long:      "Quichua-Chimborazo New Testament (Mushuj Testamento Diospaj Shimi)<br>Copyright © 2010 by Biblica, Inc.® Used by permission. All rights reserved worldwide.<br>The Quichua-Chimborazo New Testament (Mushuj Testamento Diospaj Shimi) is copyrighted and has been made available on the internet for your personal use only. Any other use including, but not limited to, copying or reposting on the internet is prohibited. These Scriptures may not be altered or modified in any form and must remain in their original context. These Scriptures may not be sold or otherwise offered for sale.These Scriptures are not shareware and may not be duplicated. These scriptures are not public domain.
# notes:                
40001001	Cai Libropica , Abrahammanta mirai Davidpaj huahua huahua Jesucristopaj ñaupa yayacunapaj shuticunami tiyacun .
40001002	Abrahampaj churica , Isaacmi carca . Isaacpaj churica , Jacobomi carca . Jacobopaj churicunaca , Judá huauquicunandijmi carca .
40001003	Judapaj churicunaca Farespish , Zarapishmi carca . Paicunapaj mamaca , Tamarmi carca . Farespaj churica , Jesrom , Jesrompaj churica , Arammi carca .
40001004	Arampaj churica , Aminadab , Aminadabpaj churica Naasón , Naasonpaj churica Salmón ,
40001005	Salmonpaj churica , Boozmi carca . Boozpaj mamaca , Rahabmi carca . Boozpaj churica Obedmi carca . Obedpaj mamaca , Rutmi carca . Obedpaj churica , Isaimi carca .
40001006	Jatun mandaj Davidca , Isaipaj churimi carca . Davidca , Uriaspaj huarmipimi Salomontaca charirca .
40001007	Salomonpaj churica Roboam , Roboampaj churica Abías , Abiaspaj churica Asa ,
40001008	Asapaj churica Josafat , Josafatpaj churica Joram , Jorampaj churica Uzías ,
40001009	Uziaspaj churica Jotam , Jotampaj churica Acaz , Acazpaj churica Ezequías ,
40001010	Ezequiaspaj churica Manasés , Manasespaj churica Amón , Amonpaj churica Josiasmi carca .
40001011	Josiaspaj churicunaca , Jeconías huauquicunandijmi carca . Paicuna causai punllacunami , israelcunataca Babiloniaman preźu aparcacuna .
40001012	Babiloniaman preźu apashca q'uipami Jeconiasca , Salatiel shuti churita charirca . Salatielpaj churica Zorobabel ,
40001013	Zorobabelpaj churica Abiud , Abiudpaj churica Eliaquim , Eliaquimpaj churica Azor ,
40001014	Azorpaj churica Sadoc , Sadocpaj churica Aquim , Aquimpaj churica Eliud ,
40001015	Eliudpaj churica Eleazar , Eleazarpaj churica Matán , Matanpaj churica Jacobo ,
40001016	Jacobopaj churica , Josemi carca . Chai Josemi , Mariapaj cusa tucurca . Mariami , Jesuspaj mama carca . Jesusmi , Quishpichij Cristo .
40001017	Chashnami ñaupa yaya Abrahammanta Davidcamaca , chunga chuscu yayacuna tiyarca . Shinallataj Davidmantapacha israelcunata Babiloniaman preźu apashca punllacamapish , chunga chuscu yayacunami tiyarca . Babiloniaman apashca punllamanta , Quishpichij Cristo huacharingacamapish chunga chuscu yayacunallatajmi tiyarca .
40001018	Jesucristoca , cashnami huacharirca : Paipaj mama Mariaca , Josehuanmi caźarangapaj ari ninacushpa puricurca . Shinapish paihuan manaraj caźarashpami , Mariaca Diospaj jucha illaj Espiritumanta huijsapi huahuan ricurirca .
40001019	Paipaj cusa tucugrij Joseca , alli shungu runami carca . Chashna cashpami , Mariata shujtajcunapaj ñaupajpi mana pingachisha nishpa , huashalla shitasha yuyacurca .
40001020	Chaimantami , Mandaj Dios cachashca shuj angelca , ñapish Joseman muscuipi ricurishpa cashna nirca : Davidpaj huahua José , Mariahuan caźaranataca ama manchaichu . Diospaj jucha illaj Espiritumantami paipica huahua tiyarishca .
40001021	Paica , c'ari huahuatami huachagrin , chai huahuataca , JESÚS shutita shutichingui . Paimi Paipaj israelcunataca , juchacunamanta quishpichinga nircami .
40001022	Tucui caicunaca , Mandaj Dios Pai ima nishcata huillajhuan cashna huillachishcami pajtarca :
40001023	C'arihuan manaraj chayarinacushca huarmi chichushpa , c'ari huahuata huachangami . Paipaj shutica , Emanuelmi canga nishcami carca . ( Cai shutica : Taita Dios ñucanchijhuanmi nisha ninmi ) .
40001024	José rijcharishpaca , Mandaj Dios cachashca ángel imalla nishcata caźushpami , Mariahuan caźararca .
40001025	Ña tandanacushpapish , María paipaj punta churita huachangacamaca mana chayarircachu . Ña huahua huacharijpica , JESÚS shutitami shutichirca .
40002001	Judea llajtapi caj Belén pueblopi Jesús huachari punllacunapica , jatun mandaj Herodesmi Judea llajtataca mandacurca . Chai punllacunami , inti llujshin ladomanta yachaj runacuna Jerusalenman shamurcacuna .
40002002	Paicunami cashna tapurca : - Judiocunata Jatun Mandaj cunanlla huacharishcatamari yachanchij . ¿ Chai huahuaca maipitaj ? Pai huacharishcata huillaj luźero Inti llujshin ladopi ricurijpimi , Paita adorangapaj shamuparcanchij - nircacunami .
40002003	Chaita uyashpaca , jatun mandaj Herodesca , achcatami mancharirca . Tucui Jerusalenpi causajcunapish mancharircami .
40002004	Chaimantami Herodesca , pushaj curacunatapish , Mandashcata yachachijcunatapish cayachishpa : - Cristoca , ¿ maipitaj huacharinga nin ? - nishpa tapurca .
40002005	Paicunaca cashnami nirca : - " Judea llajtapi caj Belenpimi huacharinga " ninmi . Dios ima nishcata huillajca , cashnami quillcashca :
40002006	" Judá llajtapi caj Belenlla , canpish Judapica mandajcunapuramari cangui , mana yallitaj uchilla canguichu . Canmantamari , shuj Mandajca llujshinga . Paimi , ñuca agllashca israelcunata Michij canga " ninmi - nircacunami .
40002007	Shina nijpica Herodesca , chai yachaj runacunata pacalla cayashpami , ima punllamanta chai luźero ricurishcata , alli alli tapurca .
40002008	Paicuna ña alli huillajpimi , chai yachaj runacunataca , cashna nishpa Belenman cacharca : - Chai huahuata alli mashcagrichij . Ñucapish paita adoranaman ringapaj , Huahuata ricushcahuan huillaj shamunguichij - nishpami cacharca .
40002009	Jatun mandaj Herodes chashna nijpica , yachaj runacunaca rircallami . Paicuna ñanta ricujpica , inti llujshin ladopi ricurishca luźerollatajmi cutin ricurishpa ñauparca . Chai luźeroca , huahua maipimi carca , chai jahuapimi shayarirca .
40002010	Chai luźero cutin ricurijpica , cushicushpami catircacuna .
40002011	Ña huasiman yaicushpaca , huahuata mama Mariandijtami ricurcacuna . Huahuataca pambacama cumurishpami adorarcacuna . Chai huashaca , paicuna apamushcacunata pascashpa , curita , inciensota , mirratami curcacuna .
40002012	Paicunaca , Herodespajman ama tigrachun nishpa Diosllataj muscuipi mandajpimi , paicunapaj llajtamanca shujtaj ñanta tigrarcacuna .
40002013	Chai yachaj runacuna ña rishca q'uipami , Mandaj Dios cachashca angelca ñapish Joseman muscuipi ricurirca . Paica : Jatari , huahuata mamandij pushashpa Egiptoman ri . Ñuca cutin canman huillangacama , chai llajtapi pushashpa causangui . Herodesca , huahuata huañuchingapaj mashcagrinmi nircami .
40002014	Chashna nijpimi Joseca , rijcharishpa jatarishcahuan , chai tutallataj huahuata mamandij Egiptoman pushashpa rirca .
40002015	Herodes huañungacamami , chai llajtapi causarca . Mandaj Diosllatajmi , Pai ima nishcata huillajhuanca : Egiptomantami Ñuca Churitaca cayarcani nishpa huillachishca carca . Chaimi chashnataj pajtarca .
40002016	Herodesca , chai yachaj runacuna paita umashcata yachashpaca , yallitajmi p'iñarirca . Chaimantami , yachaj runacuna parlashca punllamanta ishqui huatata pajtachigrij tucui c'ari huahuacunata Belenpipish , muyundij llajtacunapipish huañuchichirca .
40002017	Chashna rurajpimi , Dios ima nishcata huillaj Jeremías huillashca shinataj pajtarca . Paica :
40002018	Ramá pueblopica , mana jahuallatamari capariricun , “ ¡ Ai ! ” nishpamari yallitaj huacacun . Raquelmari , paipaj churicunamanta huacacun . Churicuna illajmari saquirin , imata nijpipish manataj upallanchu nishpami , huillashca carca .
40002019	Herodes ña huañushca q'uipami , Mandaj Dios cachashca angelca , Egiptopi Joseman muscuipi ricurishpaca :
40002020	Jatari , huahuata mamandij pushashpa Israel llajtaman tigrai . Huahuata huañuchisha nijcunaca , ñamari huañun nirca .
40002021	Shina nijpimi Joseca , jatarishpa , huahuata mamandij pushashpa , Israel llajtaman tigramurca .
40002022	Ña chayamushpaca , Herodespaj churi Arquelao , Judea llajtata mandacushcata uyashpami , Judeapi saquirinata mancharca . Ashtahuanpish muscuillapitaj huillashcamantami , Joseca Galileaman rirca .
40002023	Chai llajtaman chayashpaca , Nazaret pueblopimi causagrirca . Dios ima nishcata huillajcuna : Paica , nazareno runami canga nishpa huillashcami chashnataj pajtarca .
40003001	Chai punllacunami Bautiźaj Juanca , Judea llajtapi tiyaj shitashca pambapi huillashpa ricurirca .
40003002	Paica : Diospajman cutirichij . Jahua pacha Dios cancunata mandanaca , ñamari chayamushca nishpami huillaj carca .
40003003	Dios ima nishcata huillaj Isaiasca , Juanmantami cashna nishca : Shitashca pambapica , shuj runamari caparicun : " Mandaj Diospaj ñanta allichichij . Pai purichun , ama quingushpalla chaqui ñancunatapish ruraichij " nicunmari nishcami .
40003004	Juanca camello millma churanata churashca , cara chumbihuan chumbillishcami purij carca . Paica langosta c'urucunata , abeja mishquitami micuj carca .
40003005	Juanpajmanca , Jerusalenmanta , Judea llajtamanta , Jordán shuti jatun yacu c'uchulla llajtamantapish achcacunami pai huillashcata uyangapaj shamujcuna carca .
40003006	Paicuna juchacunata huillajpimi , Juanca Jordán yacupi bautiźaj carca .
40003007	Tauca fariseocunapish , saduceocunapish bautiźachun nishpa paipajman shamujpimi , Juanca cashna nirca : ¡ Culebra shina millai runacuna ! Ñallamari Diosca p'iñarishpa jatunta llaquichigrin . ¿ Pitaj cancunataca , “ Quishpiringuichijmi ” nircari ?
40003008	Cancuna Diospajman cutirishcataj ricurichunca , allita ruraichij .
40003009	" Ñucanchijca , yaya Abrahampaj huahuacunamari canchij " niringuichijmi . Chashna yuyacujpipish , cancunataca cashnami nini : Taita Dios munashpaca , cai rumicunatapish Abrahampaj huahua huahuacunata ruranmanllami .
40003010	Yurata sapimanta urmachingapaj ñami hachataca yura sapipi churashpa charicun . Mana p'ucuj yuracunataca , tucui urmachishpa , ninapi shitashpa rupachingami .
40003011	Diospajman cutirijpimi , cancunataca yacupi bautiźani . Ashtahuanpish ñucapaj q'uipa Shamujca , Diospaj jucha illaj Espirituhuan , ninahuanmi cancunataca bautiźanga . Ñucapaj q'uipa shamujca , ñucata yalli imatapish rurai tucujmi . Chashna cajpi ñucaca , paipaj pargateta apaipajllapish mana canichu .
40003012	Paica , cai pachapi causajcunataca , ñallami huairachishpa , trigomanta ujshata anchuchij shina ch'icanyachinga . Allicunataca trigota huasipi huaquichij shinami quishpichinga . Millaicunataca , ujshata shinami mana huañuj ninapi rupachinga nircami .
40003013	Chai punllacunami , Juan bautiźachun nishpa Jesusca , Galileamanta Jordán yacuman shamurca .
40003014	Juanca , paita mana bautiźasha nishpami : - ¿ Imapajtaj Quiquinca ñucapajman shamungui ? Ashtahuanpish Quiquinmari ñucata bautiźana cangui - nishpa , mitsarirca .
40003015	Shina nijpi Jesusca : - Cunanca bautiźaillari . Ñucanchijca tucuitami Dios munashcata rurana canchij - nijpimi , Juanca ari nishpa , Jesusta bautiźarca .
40003016	Juan bautiźajpi yacumanta llujshicushpami Jesusca , ñapish jahua pacha pascarijta ricurca . Pai ricucujllapitajmi , Diospaj Espirituca , paloma shina uriyamushpa , Paipaj jahuapi tiyarirca .
40003017	Jahua pachamantaca : Caimi ñuca c'uyashca Churi , Paimi ñucataca cushichin nishpa rimashcapishmi uyarirca .
40004001	Ña bautiźashca q'uipami , diablo pandachisha nishpa caita chaita nichun , Diospaj Espirituca shitashca pambaman Jesusta pusharca .
40004002	Chaipica Jesusca , chuscu chunga punlla , chuscu chunga tutata ayunashpami , yaricaihuan carca .
40004003	Pandachij diabloca , Jesús yaricaihuan cajpi shamushpaca : - Can Diospaj Churitaj cashpaca , cai rumicunata tanda tucuchun niari - nirca .
40004004	Shina nijpimi Jesusca , cashna nirca : - Dios Quillcachishcapica : " Runacunaca mana tandallahuanchu causan . Ashtahuanpish Taita Dios rimashca tucui shimicunahuanpishmi causan " ninmi - nircami .
40004005	Chai huashaca diabloca , Diospajlla puebloman pushashpami , Jesustaca Diospaj huasi jahua puntapi churarca .
40004006	Chaipi churashpaca : - Can , Diospaj Churitaj cashpaca , caimanta ucuman huashicui . Illu Dios Quillcachishcapica : " Diosca , canta japichun Paipaj angelcunata cachangami . Cambaj chaquicuna rumipi ama chugririchun , paicunapaj maquihuan charirangallami " ninmi - nircami .
40004007	Shina nijpimi Jesusca , cashna nirca : - Dios Quillcachishcapica cashnapishmi nicun : " Canta Mandaj Diostaca ama yangamanta “ Caita chaita rurai ” nichu " ninmi - nircami .
40004008	Chai huashaca diabloca , shuj jatun urcu jahuamanmi Jesusta pusharca . Chai jahuamantami cai pachapi tiyaj tucui llajtacunata , chaicunapi imalla tiyaj munanacunatapish Jesusman ricuchirca .
40004009	Chaicunata ricuchishpaca : - Pambaman cumurishpa ñucata adorajpica , tucui caicunatami canman cusha - nircami .
40004010	Shina nijpimi , Jesusca cashna nirca : - Satanás , caimanta anchui , Dios Quillcachishcapica : " Canta Mandaj Diosllata cungurishpa adorangui , Pai munashcallata rurangui " ninmi - nircami .
40004011	Jesús chashna nijpica , diabloca rircallami . Chaipica ñapish angelcuna shamushpami , Jesusta servircacuna .
40004012	“ Bautiźaj Juan preźu tiyacun ” nijta Jesús uyashpaca , Galileamanmi tigrarca .
40004013	Nazaretmanta llujshishpa , Galilea cucha c'uchupi caj Capernaumpimi causagrirca . Chaica Zabulonpaj , Neftalipaj llajtapimi .
40004014	Jesusca , Dios ima nishcata huillaj Isaías huillashca pajtachunmi , chaipi causagrirca . Isaiasca , cashnami nishca :
40004015	Cucha uri ñanpi caj Zabulón , Neftalí llajtacunalla , Jordán yacu ch'imbanijpi , mana israelcuna causacun Galilea llajtalla ,
40004016	Amsapi shina canpi causajcunami , achij luzta ricurcacuna . Huañuna manchaihuan amsapi causacuj llajtapimi , achijyachij luz achijyachirca nishcami .
40004017	Capernaumpi causagrishca punllamantami Jesusca , cashna nishpa huillai callarirca : Diospajman cutirichij . Jahua pacha Dios cancunata mandanaca , ñami chayamushca nircami .
40004018	Jesusca , Galilea cucha patata puricushpaca , huauquindijcunatami ricurca . Shujca , Pedro shutipi rijsishca Simón , caishujca , Andrés shutimi carca . Paicunaca , chalhuajcuna cashpami , linchihuan cuchapi chalhuata japicurcacuna .
40004019	Paicunatami Jesusca : Jacuchij , ñucata catichij . Cancunataca , chalhuata japij shinallataj gentecunata pushamujcuna cachun yachachishami nircami .
40004020	Jesús chashna nijpica , linchicunata chaipi saquishcahuan paihuan rircallacunami .
40004021	Jesusca , chaimanta ashata rishpaca , cutin shujtaj huauquindijcunatami ricurca . Paicunaca , Zebedeopaj churicunami carca , shujca Jacobo , shujca Juan . Paicunapaj yayahuanmi , barcopi linchicuna lliquirishcata llachapacurcacuna . Jesusca paicunatapishmi cayarca .
40004022	Paicunapish yayata barcondij saquishcahuan , Jesushuan rircallacunami .
40004023	Jesusca , Galilea llajtapica tucui pueblocunapimi , israelcuna tandanacuna huasicunapi yachachishpa purirca . Dios mandana alli huillaita huillashpandij , shinallataj ima ungüihuan , ima nanaihuan cajcunatapish tucuicunata alliyachishpami purirca .
40004024	Jesús chashna allita rurashpa puricujtaca , Siria llajtapipishmi yachaj chayarcacuna . Chaimantami paicunapish , tucui laya ungüihuan cajcunata , ima nanaihuan huañucujcunatapish tucuicunata pushamurcacuna . Shinallataj supai japishcacunatapish , uraticucunatapish , mana cuyurijta ruraj ungüihuan cajcunatapish Jesuspajman pushamujpi , paica tucuicunatami alliyachirca .
40004025	Chaimantami Galileamanta , Decapolismanta , Jerusalenmanta , Judeamanta , Jordán yacu ch'imbanij llajtamantapish , yallitaj gentecuna Jesusta caticurcacuna .
40005001	Jesusca , chai tucui gentecunata ricushpaca , urcu quinrimanmi huichiyarca . Chaipi tiyarijpimi , Paipaj yachacujcunaca Paipajman tandanacumurca .
40005002	Chaipimi Jesusca , cashna nishpa yachachi callarirca :
40005003	Cushicuichij , huajcha shunguhuan Diosta mashcajcuna , jahua pacha Dios mandanaca cancunapajmi .
40005004	Cushicuichij , cunan huacacujcuna , cancunataca Diosmi cushichinga .
40005005	Cushicuichij , mana jatun tucushcacuna , cancunamanmi Diosca cai pachata cunga .
40005006	Cushicuichij , yaricaihuan , yacunaihuan caj shina allita rurana yuyailla cajcuna , cancuna yuyacushcataca , Diosca pajtachingatajmi .
40005007	Cushicuichij , shujtajcunata llaquijcuna , cancunatapish Diosca llaquingami .
40005008	Cushicuichij , chuya shunguyujcuna . Cancunami Taita Diosta ricunguichij .
40005009	Cushicuichij , p'iñanacushcata allichijcuna , cancunatami Taita Diosca : “ Ñuca huahuacuna ” ninga .
40005010	Cushicuichij , cashcata ruraj cashcamanta , llaquichishca causacujcuna . Jahua pacha Dios mandanaca cancunapajmi .
40005011	Ñucata catishcamanta cancunata p'iñashpa , c'amishpa , imatapish llullashpa llaquichijpipish , cushicuichij .
40005012	Mai jatunta cushicuichij , Diosmi cancunamanca , jahua pachapi jatun allicunata cunga . Cancunapaj ñaupapish , Dios ima nishcata huillajcunataca chashnallatajmi llaquichircacuna .
40005013	Cancunaca cai pachapica , cachi shinami canguichij . Cachi jamllayajpica , ña imahuan mana cachi canaman tigrachipajchu . Imapaj mana valinchu , purijcuna saruchun , ñanpi shitanallami .
40005014	Cancunaca cai pachapica , luz shinami canguichij . Urcu jahuapi tiyaj huasicunaca , mana pacallachu .
40005015	Pipish lamparataca , cajonta urisingashpa , chai ucupi churangapajca , mana japichinchu . Ashtahuanpish huasi ucupi tucui tiyajcunata achijyachichun , jahuamanmi tiyachin .
40005016	Cancunapish , chai shina tucuicunapaj ñaupajpi , luz achijyachij shina alli causaichij . Cancuna chashna allita rurashpa causajta ricushpamari , jahua pachapi caj cancunapaj Yayataca , pipish , “ Allimari cangui ” ningacuna .
40005017	Ñucataca Mandashcatapish , Dios ima nishcata huillajcuna huillashcatapish anchuchij shamushcataca , ama yuyaichijchu . Anchuchinapaj randica , pajtachingapajmari shamurcani .
40005018	Cai pachapish , jahua pachapish tucuringacamaca , tucui Mandashcacuna pajtacungallami . Shuj puntollapish , shuj shimillapish mana chingaringachu , chashnatajmi canga .
40005019	Chaimanta maijanpish cai mandashcacunapi nishcata ashallatapish anchuchishpa , shujtajcunatapish chashna rurachun yachachijpica , jahua pacha Dios mandacunpica , uchilla nishcami canga . Ashtahuanpish cai mandashcacunapi nishcata rurashpa , shujtajcunapish chaita rurachun yachachijca , jahua pacha Dios mandacunpica , jatun nishcami canga .
40005020	Cancunaman caita huillanimi : Mandashcata yachachijcunatapish , fariseocunatapish yallimi , Dios munashca shinataj , allita rurashpa causana canguichij . Chashna causashpallami , jahua pacha Dios mandacunmanca yaicunguichij .
40005021	Cancunapaj ñaupa yayacunataca : " Ama huañuchingui . Maijanpish huañuchijtaca , juezpajman apashpa jatunta llaquichishca cangami " nircami . Chaitaca uyashcanguichijmi .
40005022	Cunan ñucaca , cancunataca cashnami nini : Pipish maijanta p'iñajtaca , juezpajman pushashpa jatunta llaquichishca cangami . Pipish maijanta " Upa , muspa " nishpa rimajtaca , tandanacushca mandajcunami juchachishpa , jatunta llaquichinga . Pipish maijanta p'iñarishpa millai shimicunahuan c'amijtaca , ucu pacha ninaman cachashca cangami .
40005023	Chaimanta canca , Diosman imata cungapaj altarman apamushpaca , cambaj huauquihuan llaquirinacushcata chaipi yuyaringuichari .
40005024	Chaita yuyarishpaca , Diosman cungapaj apashcata altar ñaupajpi saquishpa , cambaj huauquihuanraj alli tucugringui . Chai huashaca , apashcataca Diosman cunguilla .
40005025	Maijan canta demandashpa juezpajman apajpica , ñanta ricushparaj paihuan alli tucungui . Can mana chashna rurajpica , juezpajman canta chayachijpi , juezca soldadotami canta carcelpi churachun cachanga .
40005026	Canca tucui dibita cutichingacama chaimantaca manataj llujshinguichu , chashnatajmi canga .
40005027	Cancunaca : " Ama huainayangui " nishcata uyashcanguichijmi .
40005028	Cunan ñucacarin , cancunataca cashnami nini : Maijanpish shujtaj huarmita ricushpa munajca , paipaj shungupi paihuan ñami huainayan .
40005029	Chashna cashcamanta cambaj alli lado ñahui canta juchapi urmachisha nijpica , surcushpa shitai . Canllataj ucu pachapi shitashca canapaj randica , cambaj aichamanta shujllata surcushpa shitanami alli .
40005030	Shinallataj cambaj alli lado maqui millaita rurachisha nijpica , p'itishpa shitai . Canllataj ucu pachapi shitashca canapaj randica , aichamanta shujllata surcushpa shitanami alli .
40005031	Ñaupaca cancunaca : " Maijanpish huarmita shitashpaca , firmata cuchunlla " nishcatami uyashcanguichij .
40005032	Ashtahuanpish cunan ñucaca cashnami nini : Maijan cusapish huarmita manapish huainayajpi , yanga juchachishpa shitajpi , shujtaj cusata japijpica , paimi huarmitaca huainayachin . Shinallataj maijan c'aripish , chai cusa shitashca huarmihuan caźarajca , huainayanmi .
40005033	Shinallataj ñaupa yayacunataca : " Mandaj Diosmanca , manapish pajtachingapajca ama , “ Caita chaita rurashatajmi ” ningui . Paipaj imata rurana tucushpaca , pajtachinatajmi cangui " nishcatami uyashcanguichij .
40005034	Cunan ñucaca , cancunataca cashnami nini : Imamantapish “ Jahua pachita ” nishpa , ama rimaichijchu . Jahua pachaca , Taita Diospaj jatun tiyanami .
40005035	Imamantapish “ Cai pacha ” nishpapish , ama yanga rimaichijchu . Cai pachaca , Diospaj chaqui sarunami . “ Jerusalén ” nishpapish , ama yanga rimaichijchu . Jerusalenca , Jatun Mandajpaj pueblomari .
40005036	“ Ñucatajchari imapish tucusha ” nishpapish , ama yanga rimaichijchu . Cancunaca , uma ajchata shujllatapish yurajta yanata mana rurai tucunguichijchu .
40005037	Imatapish " ari " nina cajpica , " ari " ninguichij . " Mana " nina cajpica , " mana " ninguichij . Diablomi imatapish yallihuan mirachishpa rimana yuyaita cun .
40005038	Ñaupaca : " Maijan p'iñarishpa ñahuita surcujpica , paitapish ñahuita surcunami . Quiruta surcujpica , paitapish quiruta surcunami " nishcatami uyashcanguichij .
40005039	Ashtahuanpish cunan ñucaca , cashnami nini : Maijan canta ima mana allita rurajpipish , mana c'ariyanachu cangui . Maijan canta alli lado quijadospi huajtajpica , caishuj ladopipish huajtachilla .
40005040	Maijan cambaj ponchota quichusha nishpa demandajpica , camiźatapish cushpa cachailla .
40005041	Maijan , “ Caita shuj kilometrocama apai ” nijpica , ishqui kilometrocamapish apanguilla .
40005042	Pi imata mañajpica , cunguilla . Pi “ Imata mañachi ” nijpica mañachinguilla , ama mitsanguichu .
40005043	Ñaupaca : " Cambaj alli rijsishcacunallata c'uyangui , canta p'iñajcunataca p'iñangui " nishcata mi uyashcanguichij .
40005044	Ashtahuanpish cunan ñucaca , cashna mi nini : Cancunata p'iñajcunatapish c'uyanguichij . Cancunata llaqui tucushca cachun nijcunatapish bendicianguichij . Cancunata c'amijcunamantapish , llaquichijcunamantapish Diosta mañanguichij .
40005045	Cancuna chashna allita rurashpa mi , jahua pachapi caj cancunapaj Yayapaj huahuacunataj canguichij . Paica allicunamanpish , mana allicunamanpish intita cunlla mi , shinallataj cashcata rurajcunamanpish mana cashcata rurajcunamanpish tamyata cachanlla mi .
40005046	Cancunata c'uyajcunallata c'uyashpaca , ima allita mana japinguichij chu . Impuestota japijcunapish , c'uyajcunataca c'uyanllataj mi .
40005047	Cancunaca , huauquicunallata “ Sumaj causaita charipai ” nishpaca , ima allita mana ruranguichij chu . Chashna ruranataca , Diosta mana caźujcunapish ruranllataj mi .
40005048	Jahua pachapi caj cancunapaj Yaya ima shina mi alli , shinalla taj cancunapish alli caichij .
40006001	Runacuna ricuchun nishpalla , ama ima allita ruraj tucunguichijchu . Paicuna ricuchun nishpalla rurajpica , jahua pachapi caj cancunapaj Yayaca cancunaman ima allita mana cungachu .
40006002	Chaimanta canca , huajchacunaman imata cushpaca , ama tucuicunaman parlarishpa puringui . Mishqui shimi , jayaj shungucunallami tandanacuna huasicunapi , ñancunapi chaita parlarishpa purincuna . Paicunaca , shujtajcuna alli nichunllami chashna ruran . Paicuna chashna rurashpaca , ña caillapitajmi paicuna japisha nishcata japin , chaica chashnatajmi .
40006003	Huajchacunaman can alli maquihuan cushcataca , “ Lluqui maquipish ama yachashca canman ” yuyashpa cungui .
40006004	Can chashna pacalla cushcamantaca , pacallatapish ricuj cambaj Yayami tucuicunapaj ñaupajpi allita cunga .
40006005	Canca , Diosta mañacushpaca , ama chai mishqui shimi , jayaj shungucuna shina mañangui . Paicunaca , shujtajcuna ricuchun nishpallami , tandanacuna huasicunapi , ñan muyurincunapi shayarishpa Diosta mañancuna . Chashna rurashpaca , caillapitajmi japisha nishcata japincuna . Chashnatajmi tucun .
40006006	Ashtahuanpish can mañashpaca , cambaj huasiman yaicui , punguta huichcari . Chaipi cambaj Yayataca , pacallapi mañai . Can chashna pacallapi mañashcamantaca , pacallatapish ricuj cambaj Yayami , tucuicunapaj ñaupajpi can mañashcataca cunga .
40006007	Cancuna mañacushpaca , ama chaillatataj cutin cutin rimarishpa mañaichijchu . Diosta mana caźujcunallami , “ Chashna mañajpica Diosca uyangami ” yuyashpa , cutin cutin chaillatataj rimarishpa mañancuna .
40006008	Ama paicuna shina mañaichijchu . Cancunapaj Yayaca , cancunapaj imalla illashcataca , cancuna manaraj mañajllapitaj ña yachanmi .
40006009	Chaimanta , cashna mañaichij : " Jahua pachapi caj ñucanchij Yaya , cantaca jucha illaj cashcamanta tucuicuna alli nichun .
40006010	Can mandana punlla shamuchun . Jahua pachapi shinallataj , cai pachapipish Can munashca rurarichun .
40006011	Punllanta caraj shinallataj , cunapish micunata carahuai .
40006012	Ñucanchijta llaquichijcunata ñucanchij perdonashca shinallataj , ñucanchij juchacunatapish perdonapai .
40006013	Imapi mana alli munaicuna shamujpipish , ama urmachun saquihuanguichu . Millaipaj maquimanta huaquichihuangui . Canca , huiñaita Jatun Mandaj , tucuita rurai tucuj , alli , sumajmi cangui . Chashna cachun " nishpa mañanguichij .
40006014	Cancunata llaquichijcunata perdonajpica , jahua pacha cancunapaj Yayapish cancunapaj juchacunataca perdonangami .
40006015	Cancunata pi llaquichijpi mana perdonajpica , cancunapaj Yayapish cancunapaj juchacunataca mana perdonangachu .
40006016	Cancuna ayunashpaca , ama chai mishqui shimi , jayaj shungucuna shina llaquilla ñahui tucunguichijchu . Shujtajcuna ricuchunllami chashna llaquilla ñahui tucushpa ayunancuna . Chaicunaca caillapitajmi paicuna japisha nicushcataca japin , chashnatajmi tucun .
40006017	Ashtahuanpish can ayunashpaca , ñahuita maillari , umatapish sumajta aceitehuan ñajchari .
40006018	Can ayunacushcataca , pipish ama yachachun , pacallapi caj cambaj Yayalla yachachun . Can chashna ayunashcamantaca , pacallatapish ricuj cambaj Yayami , tucuicunapaj ñaupajpi allita cunga .
40006019	Cai pachallapi charijyanata ama mashcaichijchu . Chai charishcacunataca , polilla c'urucuna micunllami , ismushpa tucurinllami . Shuhuacunapish huasita jutcushpa shuhuanllami .
40006020	Chaipaj randica , jahua pachapi charijyangapaj rurana cashcata ruraichij . Chaipica , polilla c'urucunapish mana micunchu , mana ismunchu , huasita jutcushpa pi shujpish mana tiyanchu .
40006021	Maipimi imatapish huaquichishcata charinguichij , chaillapimi cancunapaj shunguca yuyacunga .
40006022	Cambaj ñahuicunaca , cuerpopaj luzmi . Cambaj ñahuicuna alli cajpica , tucui cambaj cuerpopish achijllapimi canga .
40006023	Imapish allillapi cambaj ñahuita churashpaca , tucui canmi achijpi causangui . Cambaj luzllataj amsayashca cajpica , amsatajcarin mancharinamari canga .
40006024	Pipish ishqui amotaca , mana servi tucunchu . Shujta p'iñanman , caishujtaca c'uyanmanmi . Shuj amo mandashcataca allimi ruranman , caishujtaca mana ricunachinmanchu . Shinallataj cancunapish charijyangapaj imata ruracushpaca , mana Taita Diostapish servi tucunguichijchu .
40006025	Chaimanta ñucaca , cashnami nini : " ¿ Imatataj micushun , imatataj ubyashun ? " nishpa , cancunapaj causaimanta ama chai yuyailla caichijchu . Cancunapaj cuerpopipish : " ¿ Imatataj churashun ? " nishpa , ama chai yuyailla caichijchu . Causaimari micunamantapish , churanamantapish ashtahuan alli . Cuerpomari churanatapish yalli alli .
40006026	Pajarocunata ricushpa yuyarichij : Chaicunaca mana tarpunchu , mana tandanchu , mana huaquichinchu . Shina cajpipish jahua pacha cancunapaj Yayaca paicunaman caranllami . ¡ Cancunacarin chaicunatapish yallimari valinguichij !
40006027	Maijan cancuna chuscu chunga pichca centimetrohuan jatunta huiñasha nishpa , chai yuyailla cashpapish , mana huiñai tucunguichijchu .
40006028	¿ Ima nishpataj “ Imatataj churashun ” nishpa chai yuyailla puringuichij ? Chagrapi huiñacuj lirio sisacunata ricushpa yuyarichij : Paicunaca imata mana ruranchu , mana puchcanchu .
40006029	Ashtahuanpish cancunamanca cashnami nini : Salomonca , yallitaj charij cashpapish , chai sisacuna shinatajca mana churarircachu .
40006030	Taita Diosca , chagramanta aisashpa , cayandijca hornopi rupachinalla q'uihuatapish sumajtami sisachin . Cancunamancarin maihuan yallita churachina cashcataca , ¿ manachu tucui shunguhuan cringuichij ?
40006031	Chashna cashcamantaca : “ ¿ Imatataj micushun , imatataj ubyashun , imatataj churashun ? ” nishpa , ama chai yuyailla causaichijchu .
40006032	Diosta mana caźujcunami chai yuyailla causancuna . Ashtahuanpish cancunapaj jahua pacha Yayaca , cancunapaj ima illashcataca ñami yachan .
40006033	Chaimanta cancunaca , yallica Taita Dios mandashca shina , cashcata rurashpa causanata mashcaichij . Chashna rurajpica , Diosca cancuna ima charinatapish cungallami .
40006034	Chashna cajpica , “ ¿ Cayaca imataj tucushun ? ” nishpa , ama chai yuyailla causaichijchu . Punllantami ima llaqui cashpapish tiyan . Chaimanta caya punllapajca , cayallatajmi yuyari tucunguichij .
40007001	Cancunata ama juchachichunca , cancunapish ama pita juchachijchu .
40007002	Shujtajcunata juchachijpica , Diospish cancunataca juchachingami . Shujtajcunata cancuna imatami ruranguichij , cancunatapish shinallatajmi ruranga .
40007003	Cambaj huauquipaj ñahuipi uchilla ujsha tiyacujtaca , ¿ ima shinataj ricungui ? Cambaj ñahuipicarin , jatun caspimari tiyacun . ¿ Chaitaca mana ricunguica ?
40007004	Cambaj ñahuipi jatun caspi tiyacujta manaraj anchuchishpaca , ¿ ima shinataj cambaj huauquipaj ñahuipi tiyacuj , uchilla ujshataca anchuchisha ninguiari ?
40007005	¡ Mishqui shimi , jayaj shungu ! Cambaj ñahuipi tiyacuj jatun caspitaraj anchuchiari . Chaipitajcarinpish cambaj huauquipaj ñahuipi tiyacuj uchilla ujshataca alli ricushpa anchuchi tucunguimi .
40007006	Diospaj cashcataca ama allcucunamanca shitaichijchu , ñataj p'iñarishpa cancunata llaquichinman . Shinallataj cancunapaj sumaj perlastapish , cuchicunamanca ama shitaichijchu , chaitaca sarushpa tucuchingallami .
40007007	Diosta mañaichij , Paica cungami . Mashcaichij , japinguichijmi . “ Huasiyuj ” nichij , Paica punguta pascangami .
40007008	Pipish mañajca chasquingami , mashcajpish japingami , “ Huasiyuj ” nijtapish yaicuchingami .
40007009	¿ Maijan cancunataj tandata cambaj huahua mañajpica , rumita cushcanguichij ?
40007010	¿ Chalhuata mañajpica , culebrata cunguichij ?
40007011	Cancuna mana alli cashpapish , cancunapaj huahuacunamanca , imatapish allicunatami cunguichij . Jahua pachapi caj cancunapaj Yayacarin Paita mañajcunamanca , ashtahuan yalli allicunatamari cunga .
40007012	Shina cajpica , ima shinami shujtajcuna cancunapaj allita rurachun munanguichij , cancunapish paicunapajca chashnallataj allita ruraichij . Mandashcapish , Dios ima nishcata huillajcuna huillashcapish chaitami yachachin .
40007013	Quichqui punguta yaicuichij . Chingarinaman yaicuna punguca jatunmi , ñanpish purinalla jatunmi . Achcacunami chaita yaicuncuna .
40007014	Ashtahuanpish huiñai causaiman yaicuna punguca quichquimi , ñanpish quichquimi . Huaquincunallami chai ñanpi yaicuncuna .
40007015	Llulla huillajcunataca pajta uyanguichijman . Paicunaca , oveja shina alli ricurishpami , cancunapajman shamunga . Ashtahuanpish shunguca millai atuj millpunachicuj shinami .
40007016	Paicuna imalla rurashcata ricushpami yachanguichij . Uvasca , casha yurapi mana p'ucunchu , higopish chinipi mana p'ucunchu .
40007017	Chashnatajmari , alli yurapimi alli grano p'ucun , mana alli yurapica ima alli mana p'ucunchu .
40007018	Alli yurapica , mana alli granoca mana p'ucui tucunchu , mana alli yurapipish ima alli grano mana p'ucui tucunchu .
40007019	Tucui yuracuna ima allita mana p'ucujpica , urmachishpa ninapi rupachinllami .
40007020	Yura imata p'ucuj cashcata ricuj shinallataj , paicuna imalla rurashcata ricushpami yachanguichij .
40007021	Ñucataca : " Apunchij Jesús , Apunchij Jesús " nishpami purincuna . Chaicunaca mana tucuicuna jahua pacha Dios mandacunmanca yaicungachu . Ashtahuanpish jahua pachapi caj ñuca Yaya munashcata rurajcunallami chaimanca yaicunga .
40007022	Q'uipa punllaca , achcacunami ñucataca : " Apunchij Jesús , Apunchij Jesús , Cambaj shutipimi Dios ima nishcata huillarcanchij , Cambaj shutipimi supaicunata llujshichircanchij . Shinallataj Cambaj shutipimi achca milagrocunata rurarcanchij " ningacunami .
40007023	Ashtahuanpish ñucaca : " Cancunaca mana ñucapajchu canguichij . Caimanta anchuichij millaita rurajcuna " nishami .
40007024	Pipish cai ñuca yachachishcata uyashpa chaitataj rurajca , alli yuyaiyujmi . Paica , yacu rumicuna jahuapi huasichij runa shinami .
40007025	Chashna huasichishca q'uipa achcata tamyajpica , yacucuna jatarishpa , achca huaira shamushpa chai huasita urmachisha nircami . Chashna cajpipish , yacu rumicuna jahuapi shayachishca cashcamanta , chai huasica mana urmarcachu .
40007026	Maijanpish ñuca yachachishca cai shimicunata uyashpapish manataj rurajca , t'iyu allpa jahuapi huasichij yuyai illaj runa shinami .
40007027	Chashna huasichishca q'uipa achcata tamyajpi , yacucuna jatarishpa achca huaira shamushpa chai huasita urmachijpica , jatun mancharina llaquimi tucurca nircami .
40007028	Jesús chashna yachachijpica , Paita tucui uyajcunami Pai ima shina yachachishcamanta mancharinacurca .
40007029	Jesusca Mandashcata yachachijcuna shinallaca mana yachachircachu . Ashtahuanpish Pai quiquintaj mandashpami yachachirca .
40008001	Yachachishca q'uipa urcumanta Jesús uriyamucujpica , achcacunami Paita catimurca .
40008002	Chashna shamucujpica , leprahuan ungushca runami Jesuspajman shamushpa , Paipaj ñaupajpi pambacama cumurishpa : - Apu , ñucata alliyachisha ninguipishchari , alliyachihuai - nirca .
40008003	Shina nijpi Jesusca : - Ari , lepra canmanta anchuchun ninimi - nishpa paita japirinca , lepraca chingarircallami .
40008004	Chashna alliyajpimi , Jesusca cashna nirca : - Riqui , pi canta alliyachishcata pajta piman huillanguiman . Curamantajcarinpish ricuchigri . Paicuna can alliyashcata ricuchunca , Diosman imata cuchun nishpa Moisés mandashcapi nishca shinata cugri - nircami .
40008005	Jesús Capernaumman chayamucujpica , patsaj soldadocunata mandaj shamushpami cashna nirca :
40008006	- Amito , ñucata servij huambrami mana cuyurijta ruraj ungüi japijpi , llaquinayajta huasipi siricun - nirca .
40008007	Chashna nijpi Jesusca : - Shinashpaca alliyachigrisha - nircami .
40008008	Shina nijpimi , patsaj soldadocunata mandajca , cashna nirca : - ¿ Amito , ñucaca imallapish cajpichu , canca ñuca huasiman yaicunguiari ? Can " Alliyai " nijpica , ñuca servijca alliyangallamari .
40008009	Ñucaca , mandajcuna mandashcallami cani . Ñucapish ñuca mandana soldadocunata charinimi . Maijan soldadota ñuca " Ri " nijpica rinllami , " Shamui " nijpipish , shamunllami . Shinallataj ñuca servijtapish " Caita rurai " nijpica , ruranllami - nircami .
40008010	Chashna nijta Jesús uyashpaca , achcata cushicushpami , Paita catijcunata cashna nirca : - Israelcunapurapica , cai runa shina ñucata alli crijtaca manataj ricushcanichu , chaica chashnatajmi .
40008011	Cancunaman huillanimi : Inti llujshin , inti yaicun ladomanta achcacuna shamushpami , jahua pacha Dios mandacunpica yaicungacuna . Paicunami Abrahamhuan , Isaachuan , Jacobohuan tiyarishpa micungacuna .
40008012	Ashtahuanpish , “ Dios mandacunpimi causacun ” nishcacunarajmi , canllaman shitashca cangacuna . Paicunaca , ucu pacha amsapi shitajpimi , huacangacuna , quirupish caniringacuna - nircami .
40008013	Shina nishpa Jesusca , patsaj soldadocunata mandajtaca : - Cambaj huasiman rilla , cambaj huambraca can crishca shinallataj alliyangallami - nircami . Jesús chashna nijpica , chai huambraca ña alliyashcallami carca .
40008014	Chai q'uipami , Pedropaj huasiman Jesús chayashpaca , Pedropaj suegra fiebrehuan anchayashpa , camapi siricujta ricurca .
40008015	Ungushcapaj maquita Jesús japijpica , alliyarcallami . Alliyashcahuanmi , jatarishpa paicunaman cararca .
40008016	Ña tutayamucujpica , supai japishca achcacunatami Jesuspajman pushamurcacuna . Jesusca , shuj shimita rimashpallami , supaicunataca llujshichirca . Shinallataj ungushcacunatapish tucuicunatami alliyachirca .
40008017	Dios ima nishcata huillaj Isaiasmi : " Paica , ñucanchij ungüicunatapish , ñucanchij nanaicunatapish aparcami " nishca carca . Jesusca chashnatajmi pajtachirca .
40008018	Jesusca , Paipaj muyundijpi achcacuna cajta ricushpami , Paipaj yachacujcunataca : - Cuchata ch'imbashunchij - nirca .
40008019	Jesús chashna nicujpica , Mandashcata yachachijca Paipajman chayamushpami : - Yachachij , can maiman rijpipish canhuanmi risha - nirca .
40008020	Chashna nijpimi , Jesusca cashna nirca : - Atujcunapish causana jutcuta charinmi , pajarocunapish t'aźinta charinmi . Ashtahuanpish Runa Aichayuj ñucaca , maipi samarinallatapish mana charinichu - nircami .
40008021	Shujtaj yachacuj c'uchuyashpaca : - Amito , shuyapai ñuca yayataraj pambamugrisha - nirca .
40008022	Chashna nijpimi , Jesusca cashna nirca : - Canca ñucahuan jaculla . Huañushcaman rijchashpa causacujcuna , paicunapaj huañushcacunata pambachun saquilla - nircami .
40008023	Chashna nishca q'uipa , barcoman Jesús huichiyajpica , Paipaj yachacujcunapish catishpa rircallacunami .
40008024	Ñapish achca huaira jatarishpami , yacuta caiman chaiman cuyuchirca . Yacu jatarishpa barcopi jundai callarijpipish , Jesusca dormicurcallami .
40008025	Pai manataj rijcharijpimi , yachacujcunaca : - ¡ Apunchij Jesús , ña huañugrinchijca , quishpichihuaiari ! - nishpa rijchachircacuna .
40008026	Jesús rijcharishpaca : - ¿ Ima nishpataj manchaihuan huañucunguichij ? Ñucataca , manamari tucui shunguhuan cringuichijchu - nishpami jatarirca . Jatarishcahuanmi , huairatapish , yacutapish sinchita rimashpa jarcarca . Pai jarcajpica huairapish , yacupish casijlla tucurcallami .
40008027	Chaita ricushpaca , tucui chaipi cajcunami achcata mancharinacushpa : - Cai Runaca , ¿ imatajchu , imamí ? Pai rimashcataca huairapish , yacupish uyanllamari - ninacurca .
40008028	Cuchata ch'imbashpa Gadara llajtaman Jesús chayajpica , ishqui runacunami panteonmanta llujshishpa , Paihuan tupanaman shamurca . Chai runacunaca supaihuan cashcamanta , yallitaj millai runacunami carca . Chaimantami chai ñantaca , pipish mana puri tucurca .
40008029	Ñapish chai runacunaca : - Diospaj Churi Jesús , canca , ¿ imatataj ñucanchijtaca nij shamunguiari ? ¿ Llaquichina punlla manaraj chayamujpichu , llaquichij shamungui ? - nishpami caparircacuna .
40008030	Chai chaininijllapica , achca cuchicunami micushpa puricurca .
40008031	Chaimantami supaicunaca , Jesustaca : - Cai runacunamanta ñucanchijta llujshichishpaca , chai cuchicunapi yaicuchun saquihuai - nircacuna .
40008032	Shina nijpi Jesús : - Richijlla - nijpica , chai ishqui runacunamanta llujshij supaicunaca , cuchicunapimi yaicurcacuna . Chaimantami chai tucui cuchicunaca , jahua quinrimanta singushpa , cuchaman huashicushpa huañurca .
40008033	Chashna tucujpica cuchicunata michijcunaca , mancharishpa puebloman callpashpami , tucui imalla tucushcata parlarcacuna . Shinallataj chai ishqui runamanta Jesús supaicunata llujshichishcatapishmi parlarcacuna .
40008034	Chaita uyashcahuanmi , chai pueblomanta tucuicuna Jesuspajman chayamushpaca : " Ñucanchij llajtamantaca ripailla " nircacuna .
40009001	Chai q'uipami Jesusca , barcopi yaicushpa cuchata cutin ch'imbashpaca , Pai causashca pueblollamantaj chayarca .
40009002	Chaiman chayajpica , mana cuyurijta ruraj ungüi japishca runatami huandunapi apamurcacuna . " Alliyachingami " nishpa , tucui shunguhuan paicuna crishcata ricushpami Jesusca , chai ungushca runataca : - Huahua , ama manchaichu . Cambaj juchacunataca , ñami anchuchini - nirca .
40009003	Mandashcata yachachijcunapuramanta maijancuna chaita uyashpaca : " Cai runaca , Dios tucushpamari chashna nicun " ninacurcacunami .
40009004	Paicuna chashna yuyacujta yachashpami , Jesusca cashna nirca : - ¿ Ima nishpataj chashna millaita yuyacunguichij ?
40009005	¿ “ Cambaj juchacunata anchuchinimi ” ninachu , mana cashpaca : “ Jatari , puri ” ninachu ? ¿ Ima ninataj ashtahuan jahualla ?
40009006	Runa Aichayuj ñucataca , juchacunata anchuchij cachun cai pachaman Dios cachashca cashcata cunanmi ricuchisha - nishpami , mana cuyurijta ruraj ungüihuan caj runataca cashna nirca : - ¡ Jatari , canta huandumushcata apashpa huasiman rilla ! - nirca .
40009007	Jesús chashna nijpica chai runaca , jatarishpa huasiman rircallami .
40009008	Chashna alliyachijta tucui ricujcunaca achcata mancharishpami , chai rurai tucunata runacunaman cushcamanta , Diostaca alli nircacuna .
40009009	Jesusca chaimanta rishpaca , Mateo shuti runatami , impuestota japinapi tiyacujta ricurca . Paita ricushpaca : - Ñucata cati - nijpica , Mateoca jatarishcahuan Jesusta catishpa rircallami .
40009010	Mateopaj huasiman rishpami , Jesusca , Paipaj yachacujcunandij chaipi micucurca . Impuestota japij achca runacunapish , juchayujcunapish chaiman chayashpami , paicunahuan micucurcacuna .
40009011	Chaita fariseocuna ricushpami , Jesuspaj yachacujcunataca : - ¿ Ima nishpataj cancunapaj Yachachijca , impuestota japijcunahuan , juchayujcunahuanpish micucun ? - nishpa tapurcacuna .
40009012	Shina nicujta Jesús uyashpaca , cashnami nirca : - Mana ungushca cajcunaca , mana pi jambijta mashcanchu , ungushcacunallami mashcancuna .
40009013	Dios Quillcachishcapica : " Animalcunata huañuchishpa ñucaman cushpa rupachinapaj randica , shujtajcunata llaquij caichigari . Ñucaca chashna cachunmi munani " ninmi . Richij , chashna nishcataraj yachamugrichij . Ñucaca , cashcata rurajcunataca mana cayaj shamurcanichu , ashtahuanpish juchayujcunatamari , llaquirishpa Diospajman cutirichun cayaj shamurcani - nircami .
40009014	Chai q'uipami , Bautiźaj Juanpaj yachacujcuna Jesuspajman shamushpaca : - Fariseocunapish , ñucanchijpish tauca cutinmari ayunanchij . Cambaj yachacujcunaca , ¿ ima nishpataj mana ayunancuna ? - nishpa tapurcacuna .
40009015	Chashna tapujpi , Jesusca cashnami nirca : - Bodapi cajcunaca , novio paicunallahuantaj cajpica , ¿ maitataj llaquilla cangari ? Cusa illajlla saquirina punllacuna chayamungami . Chaipimi ayunangacuna .
40009016	Pipish mauca churanataca , mana mushuj linsohuan llachapashpa siranchu . Chashna rurajpica , mushuj linsoca mauca churanataca ashtahuanmi lliquinman .
40009017	Shinallataj cunanlla rurashca vinotapish , mauca capachocunapica pi mana churanchu . Mushuj vinota mauca capachopi churajpica , capachopish lliquirin , vinopish tallirinllami . Chaimantami llullu vinotaca , capachocunapish vinopish ama ima tucuchun , mushuj capachocunapi churancuna - nircami .
40009018	Jesús chashna yachachicujpirajmi , mandaj runaca paipajman shamurca . Chai runaca , Paipaj ñaupajpi pambacama cumurishpami cashna nirca : - Ñuca ushushica cunanllamari huañun . Jacupaiari , paipaj jahuapi Cambaj maquita churajpica , causaringallami - nircami .
40009019	Shina nijpica jatarishcahuanmi Jesusca , Paipaj yachacujcunandij chai runahuan rirca .
40009020	Ñanta ricujpimi , Jesuspaj churana chupapica , huashamanta maquihuan shuj huarmi tuparirca . Chai huarmica , chunga ishqui huatatami yahuar cacharirishpa ungushca carca .
40009021	Paica : " Jesuspaj churanapi tuparishpalla alliyashallami " yuyashpami tuparirca .
40009022	Jesusca tigrarishpa chai huarmita ricushpaca , cashnami nirca : - Huahua , ama manchaichu . Ñuca alliyachinata crishcamantami alliyashcangui - nircami . Shina nijpica chai huarmica , ña alliyarcallami .
40009023	Chai mandajpaj huasiman Jesús chayashpaca , huacacujcunatapish , flautapi tocajcunatapishmi ricurca .
40009024	Paicunataca : - Caimanta llujshipaichij . Huambraca mana huañushcachu , dormicunllamari - nircami . Chashna nijta uyashpami , Paitaca chanzata rurarcacuna .
40009025	Ña tucuicuna llujshijpi huasiman yaicushpa , huambrapaj maquita Jesús japijpica , huambraca jatarircallami .
40009026	Jesús chashna rurashcataca , tucui chai llajtapimi huashan parlanacurcacuna .
40009027	Chai huasimanta Jesús llujshishpa ricujpimi , ñahui mana ricuj ishqui runacunaca : - ¡ Davidpaj Churi , ñucanchijta llaquihuai ! - nishpa caparishpa catircacuna .
40009028	Ña huasipi cajpimi , chai ishqui mana ricuj runacunaca Jesuspajman chayamurca . Chaipimi Paica : - ¿ Ñuca cancunata alliyachi tucunata cringuichijchu ? - nishpa tapujpi , paicunaca : - Ari Apu , crinchijmi - nircacuna .
40009029	Shina nijpi Jesusca , paicunapaj ñahuicunapi maquihuan japishpami : - Cancuna crishca shinallataj alliyaichij - nirca .
40009030	Chashna nijpica , paicunapaj ñahuicunaca alliyarcallami . Ña alliyajpi Jesusca cutin cutinmi : - Caitaca pajta piman parlanguichijman - nirca .
40009031	Chashna nijpipish paicunaca chaimanta rishcahuanmi , Jesús alliyachishcataca tucui chai llajtapi parlarcacuna .
40009032	Chai alliyaj runacuna llujshishpa ricujpimi , supai japishcamanta mana rimai tucuj runata Jesuspajman pushamurcacuna .
40009033	Supaita Jesús llujshichijpica , mana rimaj runaca ña rimarcallami . Chaita ricushpaca , chai tucui gentecuna mancharinacushpami : - Cashna rurajtaca , Israel llajtapica manaraj ricushcanchijchu - ninacurca .
40009034	Ashtahuanpish fariseocunaca : - Supaicunata mandajhuan cashpamari , cai runaca supaicunata llujshichin - nircacunami .
40009035	Jesusca tucui pueblocunata , tucui llajtacunata purishpami , Taita Dios mandacun alli huillaita israelcuna tandanacuna huasicunapi yachachicurca . Shinallataj ima ungüihuan , ima nanaihuan cajcunatapish alliyachircami .
40009036	Michij illajlla , caita chaita puricuj , shitashca ovejacuna shina cajta ricushpami Jesusca , tucui chaipi cajcunataca achcata llaquirca .
40009037	Chaimantami , Paipaj yachacujcunataca , cashna nirca : - Granota tandanaca achcami , tandajcunaca ashallami .
40009038	Ashtahuan tandajcunata cachachun , Chagrayujta mañaichij - nircami .
40010001	Chai q'uipami Jesusca , Paipaj chunga ishqui yachacujcunata cayarca . Paicunamanca millai espiritucunata llujshichi tucunatapish , ima ungüihuan , ima nanaihuan cajcunata alliyachi tucunatapishmi curca .
40010002	Huillagrichun mingashca chunga ishquicunapaj shuticunaca , caicunami : Simonmi punta . Paitami Pedrota shutichirca . Paipaj huauqui Andrespish , Zebedeopaj churi huauquindijcunapishmi . Chaicunaca , shujca Jacobo , caishujca Juanmi .
40010003	Shinallataj Felipe , Bartolomé , Tomaspish , impuestota japij Mateopishmi . Alfeopaj churi Jacobopish , Tadeo nishca Lebeopishmi .
40010004	Cananistacunapuramanta Simonpish , Judas Iscariotepishmi . Paimi Jesustaca , huañuchijcunapaj maquipi churarca .
40010005	Jesusca , Paipaj chunga ishqui yachacujcunataca , cashna yachachishpami cacharca : - Mana israelcuna causan llajtacunamanca , ama ringuichijchu . Samaria llajta pueblocunamanpish ama yaicunguichijchu .
40010006	Israelcunapajllaman richij . Paicunaca , ovejacuna chingarishca shinami puricun .
40010007	Paicunapaj llajtacunapica : " Jahua pacha Diosca ñallami mandagrin " nishpa huillagrichij .
40010008	Ungushcacunatapish , leprahuan ungushcacunatapish alliyachichij , huañushcacunatapish causachichij . Supaihuan cajcunamantapish , supaicunata llujshichichij . Chai rurai tucunataca , cancunamanca mana cullqui jahua curcanichu . Cancunapish chaicunata rurashpaca , ama cullquiraicu ruranguichijchu .
40010009	Huillanaman rishpaca curitapish , cullquitapish , cobretapish ama chumbipi apashca ringuichijchu .
40010010	Shinallataj ñanpi micunapaj cucayu mochilatapish ama apanguichij . Churanatapish , pargatetapish churashcalla ringuichij , ama ishquita apashpa ringuichijchu . Taunallatapish ama aisashpa ringuichij . Cancunaca servinamanmi ricunguichij , servishcamantaca chasquinguichijmi .
40010011	Mai puebloman , mai llajtaman chayashpapish , maijan alli shungu runata mashcashcanguichij . Chaimanta ringacama , paipaj huasipi saquiringuichij .
40010012	Chai huasimanca : " Sumaj causaita charipaichij " nishpa yaicunguichij .
40010013	Cancunata alli chasquijpica , cancuna nishca shinallataj , huasiyujca sumaj causaita charichun . Ashtahuanpish mana chasquijpica , sumaj causaita charichun nishcaca cancunapajmanllataj tigrachun .
40010014	Mai huasipi cashpa , pueblopi cashpapish , cancunata mana chasquisha , mana uyasha nijpica chaimanta llujshishpa ringuichijlla . Chaquipi japirishca ñutu allpatapish chaillapitaj chaspinguichij .
40010015	Cancunata mana chasquijcunataca , imalla rurashcata Dios ricuchi punllapica Sodoma shuti , Gomorra shuti pueblocunata yallimi llaquichinga , chashnatajmi canga .
40010016	Riquichij , cancunataca ovejacunata atujcunapaj chaupipi cacharij shinami , millai runacunapajman cachani . Chaimanta , culebra shina yuyaisapa caichij , paloma shina alli caichij .
40010017	Alli yuyaihuan puringuichij . Cancunataca japishpa , mandajcunapajman pushangacunami . Paicuna tandanacuna huasicunapipish macangacunami .
40010018	Ñucamantami juchachishpa , llajtata mandajcunapajmanpish , jatun mandajcunapajmanpish apangacuna . Chaipimari mandajcunamanpish , mana israelcunamanpish ñucamanta huillai tucunguichij .
40010019	Paicunapaj ñaupajpica : " ¿ Imatataj nisha , ima shinataj rimasha ? " nishpa , ama manchanguichijchu . Imata rimana yuyaitaca Diosllataj cungallami .
40010020	Mana quiquin yuyaillamantachu rimanguichij , ashtahuanpish cancunapaj Yayapaj Espiritumari rimana yuyaita cunga .
40010021	Quiquin huauquillatajmi huañuchichun japichingacuna . Yayacunapish quiquin huahuacunatami japichinga . Huahuacunapish , yaya mamata p'iñashpami huañuchichinga .
40010022	Ñucata crishcamantaca , tucuicunami cancunataca p'iñanga . P'iñacujpipish , tucuringacama catijtami Diosca quishpichinga .
40010023	Mai pueblopi huañuchishun nishpa catijpica , shujtaj puebloman miticushpa ringuichij . Runa Aichayuj ñuca tigramungacamapish , Israel llajtapica , manaraj tucui pueblocunapi huillanguichijchu .
40010024	Yachacujca , mana paita yachachijta yallichu . Amota servijpish , mana paipaj amota yallichu .
40010025	Yachacujca paita yachachij shina canaman chayashpaca allimi . Shinallataj amopaj runapish , paipaj amo shina canaman chayashpaca allimi . Cancunapaj huasiyuj yaya cajpipish , ñucataca supaicunata mandaj Beelzebú nincunami , cancunatacarin ima shinapishchari c'amingacuna .
40010026	Chashna llaquichinata yachashpapish , runacunataca ama manchaichijchu . Pi mana yachashca , pacalla saquirinaca mana canchu , caica tucuicunaman yachaj chayachingapajmi .
40010027	Ñuca cancunaman tuta yachachishcataca , punlla huillanguichij . Cancunaman rinrinllapi ñuca huillashcataca , huasi jahuamanta caparishpa huillanguichij .
40010028	Ama manchaichijchu , cuerpota huañuchishpapish almataca mana huañuchi tucungacunachu . Ashtahuanpish Taita Diosllata manchaichij . Almatapish , cuerpotapish Paimi ucu pachapi chingachi tucun .
40010029	Illu pajaritocunataca , ishquitami ashtahuan uchilla shuj cullquillapi c'atuncuna . Chashna cashpapish , cancunapaj Yaya mana huañuchun munajpica , shujllapish mana huañunchu .
40010030	Cancunatacarin , uma ajchacamamari yupashcata charin .
40010031	Chaita yachashca jahuaca , ama manchaichijchu . Cancunacarin , achca pajarocunatapish yalli valijmari canguichij .
40010032	Maijanpish shujtajcunaman ñucamanta huillajpica , ñucapish jahua pachapi caj ñuca Yayaman paimanta huillashami .
40010033	Pimanpish ñucata " Mana rijsinichu " nijtaca , ñucapish jahua pachapi caj ñuca Yayapaj ñaupajpica , paitaca " Mana rijsinichu " nishami .
40010034	Ñucataca , cai pachapi alli sumaj causaipi churangapaj shamushcataca ama yuyaichijchu . Sumaj causaipi churangapajca mana shamurcanichu , ashtahuanpish macanacui tiyachunmi shamurcani .
40010035	Churitaca yayapi , ushushitapish mamapi , nueratapish suegrapi p'iñaipi churangapajmi shamurcani .
40010036	Chashnami quiquin huasi ucupurallataj p'iñangacuna .
40010037	Pipish yayata , mamata ñucata yalli c'uyajca , mana ñucapaj cai tucunchu . Shinallataj pipish churita , ushushita ñucata yalli c'uyajca , mana ñucapaj cai tucunchu .
40010038	Chacatashpa huañuchinamanta mana ñucata catijca , mana ñucapaj cai tucunchu .
40010039	Chaimanta maijanpish quiquin causaita llaquijca chingaringami . Maijanpish ñucata caticushpa , quiquin causaita mana llaquijca , quishpiringami .
40010040	Maijanpish cancunata chasquijca , ñucatami chasquin . Shinallataj ñucata chasquijca , ñucata cachaj Diostami chasquin .
40010041	Shuj huillajta , Dios ima nishcata huillaj cashcamanta chasquijmanca , chai huillajman allita cuj shinallatajmi Diosca cunga . Cashcata ruraj runata , cashcata ruraj cashcamanta chasquijmanca , Diosca cashcata rurajman allita cuj shinallatajmi cunga .
40010042	Maijanpish cai uchillacunaman , ñuca yachacuj cashcallamanta shuj vaso chiri yacullatapish cujca , Diospaj maquimanta allita chasquingami . Chaica chashnatajmi canga - nircami .
40011001	Jesusca , Paipaj chunga ishqui yachacujcunaman cai tucuita yachachishca q'uipa chaimanta rishpaca , caishuj pueblocunapimi huillashpa purirca .
40011002	Bautiźaj Juanca preźu tiyacushpami , Quishpichij Cristo imallata ruracujta uyarca . Chaimantami paipaj yachacujcunamanta ishquitaca , cashna tapuchun Paipajman cacharca :
40011003	- " ¿ Quiquinca chai shamuna cashcallatajchu cangui , mana cashpaca shujtajta shuyashunrajchu ? " - nishpami tapurcacuna .
40011004	Chashna tapujpi , Jesusca cashnami nirca : - Cancuna caipi imalla ricushcata , uyashcata Juanman huillagrichij .
40011005	Ñahui mana ricujcunapish ricucushcata , suchucuna puricushcata , leprahuan ungushcacunapish alliyashcata , rinrin mana uyajcunapish uyacushcata , huañushcacunatapish causachishcata , huajchacunaman alli huillaita huillashcata parlagrichij .
40011006	Ñucamanta mana ñitcarishpa pandarishpaca , cushicungami - nircami .
40011007	Paicuna rishca q'uipami , Jesusca tucui chaipi cajcunaman Juanmanta parlashpa cashna yuyachirca : Cancunaca shitashca pambapica , ¿ imatataj ricugrircanguichij ? ¿ Huairahuan caiman chaiman quihuiricuj carrizotachu ricugrircanguichij ?
40011008	Shinashpaca , ¿ imatataj ricugrircanguichij ? ¿ Sumajta churarishca runatachu ricugrircanguichij ? Sumajta churarishcacunaca , jatun mandajcunapaj huasicunallapimi causancuna .
40011009	Shinashpaca , ¿ imatataj ricugrircanguichij ? ¿ Dios ima nishcata huillajtachu ricugrircanguichij ? Ari , chaitatajmari ricugrircanguichij . Paica , Dios ima nishcata huillajtapish yallimari .
40011010	Dios Quillcachishcapica , paimantami cashna nicun : " Ñuca ima nishcata huillajtami , Cambaj ñaupa cachani . Paimi Can purina ñantaca , ñaupashpa allichinga " ninmi .
40011011	Cai pachapica , Bautiźaj Juanta yallica pi mana tiyanchu . Shina cajpipish jahua pacha Dios mandacunpica , ashtahuan uchilla nishcami Juantapish yalli canga , chaica chashnatajmi .
40011012	Bautiźaj Juan huillai callarishca punllamanta cunancamami , jahua pacha Dios mandacunman yaicusha nijcunataca llaquichincuna . Chaimanca sinchicunallami yaicuncuna .
40011013	Dios ima nishcata huillajcunapish , Mandashcapish tucuillatajmi , Juan huillangacamaca chaillamantataj huillacurca .
40011014	Ñuca nishcata crisha nishpaca crichij . Juanca chai shamuna cashca huillaj Eliasmari .
40011015	Uyanapaj rinrinta charijca , paita uyaichigari .
40011016	Cai runacunataca , ¿ imahuantaj ch'imbapurashari ? Caicunaca , plaza pambapi huambracunapura pugllaj tiyarishpa :
40011017	" Flautapi tocajpipish mana tushunguichijca . Huañushcamanta yupashpa , yupashpa huacajpipish mana huacanguichijca " nicuj shinamari .
40011018	Chashna cashpami , Bautiźaj Juantaca mana micuj , mana ubyajta ricushpaca , " Supai japishcamari " nincuna .
40011019	Runa Aichayuj ñuca shamushpaca , micunimi , vinotapish ubyanimi . Chaimantami ñucataca : " Riquichij , cai Runaca achcata micujmi , vinota ubyajmi . Apanacunatapish impuestota japijcunahuan , juchayujcunahuanmari apanacun " nincuna . Paicuna chashna nicujpipish , Diospaj huahuacunallami , Pai tucuita yachaj cashpa , cai allita rurashcataca chasquincuna nircami .
40011020	Jesusca Pai huillashpa purishca pueblocunapica , achca milagrocunatami rurarca . Chaicunata ricushpapish chaicunapi causajcunaca mana Diosman cutirircacunachu . Chaimantami Jesusca , paicunataca cashna nishpa rimarca :
40011021	¡ Ai , Corazín pueblopi causajcunalla , imachari tucunguichij ! ¡ Ai , Betsaida pueblopi causajcunalla , imachari tucunguichij ! Cancunapajpi rurashca cai milagrocunata shina Tiropi , Sidonpi rurashca cajpica , paicunaca sarunmantajmi llaquirishpa Diosman cutirinman carca . Jatunta llaquirishpamari cañamaźuta churarishpa , ushpahuan armarinman carca .
40011022	Caitatajca yuyaipi canguichij : Dios llaquichi punllapica cancunatami Tiropi , Sidonpi causajcunata yalli llaquichinga .
40011023	Capernaumpi causajcuna , cancunaca , ¿ “ Jahua pachaman huichiyashunmi ” yuyanguichijchari ? Mana , ashtahuanpish Hadesmanmari shitashca cagringuichij . Milagrocunata cancunapaj rurashca shina Sodoma pueblopi rurashca cajpica , cunan punllacamami chai puebloca tiyacunmanraj carca .
40011024	Chaimantami cancunaman huillani : Dios llaquichi punllapica , cancunatami Sodomapi causajcunata yalli llaquichinga nircami .
40011025	Chai q'uipami , Jesusca cashna nirca : Jahua pachata Mandaj ñuca Yaya . Canca cai yachanacunataca alli yachajcunaman , alli yuyaiyujcunamanca mana ricuchircanguichu . Uchilla huahua shina mana yachajcunamanmi ricuchishcangui . Chaimanta , cantaca pagui ninimi .
40011026	Ñuca Yayalla , canmari chashna tucuchun munashcangui .
40011027	Ñuca Yayami , tucuita ñucaman curca . Ñuca pipaj Churi cashcataca , pi mana yachanchu , Yayallami yachan . Ñuca Yaya pi cashcatapish pi mana yachanchu , ñuca Paipaj Churi cashcamanta , ñucallami yachani . Ñuca rijsichisha nishcacunapishmi , ñuca Yaya pi cashcataca yachan .
40011028	Riquichij , cai causaipi shaicushcacuna , llashajta aparishcacuna , tucuicuna shamuichij , ñuca samachisha .
40011029	Yugota apaichij , ñuca yachachishcata catichij . Ñucaca mana p'iñarij , alli shungumi cani . Ñucami cancunapaj almata samachisha .
40011030	Ñuca yugota aparinaca , mana llashajchu nircami .
40012001	Chai q'uipami Jesusca , Paipaj yachacujcunandij sabadopi chagra chaupi ñanta ricurca . Yachacujcunaca yaricachishpami , trigo umata p'itishpa , c'acushpa micurcacuna .
40012002	Chashna ruracujta fariseocuna ricushpami , Jesustaca cashna nircacuna : - Riquiari , Cambaj yachacujcunaca sabadopi ama rurachun nishcatamari ruracuncuna - nircacuna .
40012003	Shina nijpipish Jesusca , cashnami nirca : - David paipaj runacunandij yaricaihuan cashpa imata rurashcataca , ¿ manachu yachanguichij ?
40012004	Illu , paica , Diospaj huasiman yaicushpaca , Diosman cushca tandacunatami paipaj runacunandij micurca . Chai tandacunataca , mandashcapi nishca shinaca , pi shujtaj mana micunallachu carca , curacunallami micuna carca .
40012005	Mandashcallapitajmi , curacuna Diospaj huasipi sábado punllata mana huaquichishcatapish parlan . Shina cajpipish paicunataca , mana juchachishcachu . Chaitaca , ¿ manachu ricushcanguichij ?
40012006	Caita uyaichij : Ñucacarin Diospaj huasitapish yallimari cani .
40012007	Dios Quillcachishcapica : " Animalcunata ñucaman cushpa huañuchinapaj randica , shujtajcunata llaquij cachunmari munani " nishcata yachashpaca allichari canguichijman . Chaita yachashpaca , manapish ima millaita rurajcunataca , mana yanga juchachinguichijmanchu .
40012008	Runa Aichayuj ñucaca , sábado punllapipish ima allita rurachunca , mandai tucunimari - nircami .
40012009	Chaimanta rishpaca Jesusca , tandanacuna huasimanmi yaicurca .
40012010	Chai ucupica , chaquishca maquiyuj runami tiyacurca . Chaipi caj fariseocunaca , juchachingapajmi Jesustaca : - ¿ Mandashcapica , sabadopipish ungushcacunata alliyachinalla ninchu ? - nishpa tapurcacuna .
40012011	Chaita tapujpimi , Jesusca cashna nirca : - Maijan cancuna charicushca shujlla oveja , sábado punllapitaj jutcuman huashicujpica , ¿ manachu llujshichinguichijman ?
40012012	Runacarin ovejatapish yallimari . Chashna cashcamantaca sábado punllapipish , allita ruranataca mandashcapica mana jarcanchu - nircami .
40012013	Shina nishpa Jesusca , chai ungushca runataca : - Maquita chutai - nijpi chutajpica , alliyashpa , caishuj maqui shinallataj allimi saquirirca .
40012014	Jesús chashna rurajpimi , fariseocunaca chai huasi ucumanta llujshishpaca , Jesusta ima shina huañuchinata yuyarinacurca .
40012015	Jesusca , Paita huañuchisha nicujta yachashpaca , chaimanta llujshishpa rircallami . Achcacuna Paita catishpa rijpi , Jesusca tucui ungushcacunatami alliyachirca .
40012016	Chai alliyachishcacunataca cutin cutinmi : - Ñuca pi cashcata , pajta piman huillanguichijman - nirca .
40012017	Dios ima nishcata huillaj Isaías , ñaupaman Jesusmanta huillashcami pajtarca . Paimi cashna nishca :
40012018	" Paica ñucata Servijmi , ñucami Paitaca agllarcani . Paica ñuca c'uyashcami , Paillami ñuca shunguta cushichin . Ñuca Espirituta Paipi churashami . Paica ñuca mandanatami , mana israelcunamanpish huillanga .
40012019	Paica mana quichunacungachu , mana caparingachu . Mai ñancunapi mana sinchita rimangachu .
40012020	Paica ñalla urmacuj huishtu carrizotapish mana p'aquingachu . Ña huañunallata cushnicuj ninatapish , Pai tucuita mishashpa mandana punllacama mana huañuchingachu .
40012021	Paipaj shutipimi mana israelcunapish , shunguta churashpa shuyangacuna " nishcami .
40012022	Chai q'uipami , Jesuspajmanca shuj runata pushamurcacuna . Chai runaca , supai japishca cashcamanta mana ricuj , mana rimajmi carca . Jesús alliyachijpica chai runaca rimarcallami , ricurcallami .
40012023	Tucui chaita ricujcunaca , achcata mancharishpami : - ¿ Cai Runaca Davidpaj Churichu imashi ? - ninacurcacuna .
40012024	Chashna ninacujta fariseocuna uyashpaca , cashnami nircacuna : - Cai Runaca , supaicunata mandaj Beelzebuhuan cashpamari , supaicunataca llujshichin - nircacunami .
40012025	Paicuna chashna yuyacujta yachashpami , Jesusca cashna nirca : Maijan llajtata mandajcunapura p'iñanacushpa chaupirishpa , caishuj chaishuj macanacujpica , paicuna mandacushcaca chingarinmanllami . Shinallataj maijan pueblopi causajcuna cashpa , huasi ucupuracuna cashpapish p'iñanacushpaca , ch'icanyarinmanllami .
40012026	Shinallataj Satanaspish , pai mandacushca supaicunallatataj llujshichishpa cachacushpaca , paicunapura p'iñanacushca cashpallamari chashna ruranman . Shina ruracushpaca , paica ña mana mandashpa cati tucunmanchu .
40012027	Caita yuyarichigari . Ñucataca : " Beelzebuhuan cashpamari , supaicunata llujshichin " nicunguichijmi . Cutin cancunapaj yachacujcunaca , ¿ pihuan cashpataj supaicunataca llujshichin ? Riquichij , paicunallatajmari , cancuna ñucata panda juchachicushcataca ricuchin .
40012028	Ashtahuanpish ñucaca , Diospaj Espirituhuan cashpamari supaicunata llujshichini . Chashna rurashcamari , Taita Dios ña cancunata mandai callarishcata ricuchin .
40012029	Pipish , maijan c'ari c'ari runapaj huasimanta imata shuhuasha nishpaca , paitarajmi huatan . Mana paitaraj huatashpaca , mana yaicui tucunchu . Paita huatashpallami , huasiman yaicushpa , imatapish shuhuai tucun .
40012030	Pipish ñucata mana c'uyajca , ñucata p'iñajmi . Maijanpish mana ñucahuan tucushpa tandachijca , ñuca tandachishcatapish caita chaita shitanllami .
40012031	Chaimantami cancunaman huillani : Diosca , pi ima millaita rurajpipish , Paita c'amijpipish , chai juchataca anchuchingami . Ashtahuanpish Diospaj Espirituta p'iñashpa c'amishca juchataca , manataj anchuchingachu .
40012032	Runa Aichayuj ñucata p'iñashpa c'amishcataca , Diosca perdonangami . Ashtahuanpish Diospaj jucha illaj Espirituta c'amishcataca , cai causaipipish , shamuj punllacunapipish manataj perdonangachu .
40012033	Cashna yuyarishun : Alli yurata charijpica , chai yurapica alli granomi p'ucun . Mana alli yurata charijpipish , chai yurapica ima alli granoca mana p'ucunchu . Ima yura cashcataca , granushcapi ricunallami .
40012034	¡ Culebra shina millai runacuna ! Chashnataj millaicuna cashcamantaca , ¿ ima shinataj allitaca rimai tucunguichigri ? Shungupi junda tiyacushcatami , shimihuanca rimanguichij .
40012035	Alli runaca , quiquin shungupi alli yuyaicunata charishcamantami , imatapish allicunataca riman . Millai runapish , paipaj shungupi millai yuyaicunata charishcamantami , imatapish millai shimicunallata riman .
40012036	Cancunaman huillanimi : Cancuna imalla rurashcata Dios ricuchi punllapimi , imatapish mana yuyarishpa rimarishcacunataca ricuchinguichij .
40012037	Chaipica , allita rimashca cajpica , Diosca , “ Allimi cangui ” ningami . Mana allita rimashca cajpica , cantaca jatun llaquiman cachangami nircami .
40012038	Chai q'uipami , Mandashcata yachachijcunapish , fariseocunapish taucacuna Jesustaca : - Yachachij , ñucanchijman ima señalta ricuchiari - nircacuna .
40012039	Shina nijpi Jesusca , cashnami nirca : - Cai millai , huainayaj runacunaca , ima señalta ricuchichunmari mañancuna . Manataj ima shujtaj señalta ricungacunachu . Dios ima nishcata huillaj Jonás shina tucushcallatami ricungacuna .
40012040	Jonasca quimsa punlla , quimsa tutatami shuj jatun chalhuapaj huijsa ucupi carca . Runa Aichayuj ñucapish quimsa punlla , quimsa tutatami allpa ucupi casha .
40012041	Dios llaquichi punllapica , Ninivepi causajcunami cancunataca , " Mana allitamari rurashcanguichij " ningapaj shamungacuna . Ninivepi causajcunaca Jonás huillajpica , Diosman cutirircacunami . Ñucacarin Jonastapish yallimari cani .
40012042	Dios llaquichi punllapica , ura llajtata jatun mandaj huarmipishmi cancunataca , " Mana allitamari rurashcanguichij " ningapaj shamunga . Chai huarmica , yachaisapa Salomón yachachishcata uyangaraicullami , caru llajtamanta shamurca . Ñucacarin Salomontapish yallimari cani .
40012043	Mapayachij supai shuj runamanta llujshishpaca , shitashca pambacunata purishpa , maipi causanata mashcashpapish , mana japinchu .
40012044	Manataj japishpaca : " Ñuca ñaupa causacushcallamantaj tigrashalla " nirishpami tigran . Ña tigrashpaca , chai runataca p'ichashpa allichishca , chushajlla huasi ucuta shinami ricun .
40012045	Chaita ricushcahuan , chai supaica paita yalli millai canchis supaicunata pushamushpami , chaicunandij chai runaman yaicushpa , paipi causancuna . Chaicunahuanca , chai runaca ñaupa ima shina cashcatapish yalli millaimi tucun . Cai millai runacunapish chashnallatajmi tucunga - nircami .
40012046	Chai tucui gentecunaman Jesús huillacujpirajmi , paipaj mamapish , huauquicunapish chayamushpaca , paihuan parlanacungapaj canllapi shuyarcacuna .
40012047	Chaipi cajcunamanta shujmi , Jesusmanca : - Riqui , Quiquinpaj mama , huauquicunamari Quiquinhuan parlashun nishpa , canllapi shuyacuncuna - nishpa huillarca .
40012048	Shina huillajpimi , Jesusca : - ¿ Pitaj ñuca mama , pitaj ñuca huauquicuna ? - nirca .
40012049	Shina nishpa paipaj yachacujcunata maquihuan ricuchishpami , cashna nirca : - Caicunamari ñuca mama , ñuca huauquicuna .
40012050	Pipish Jahua pachapi caj ñuca Yaya munashcata rurajcunami ñuca huauqui , ñuca pani , ñuca mama - nircami .
40013001	Jesusca chai punllallatajmi , huasimanta rishpaca , cucha uripi tiyarirca .
40013002	Chaipi tiyacujpimi , Pai yachachishcata uyashun nishpa achcacuna shamurca . Yallitaj achcacuna tandacujpimi , Jesusca shuj barcoman yaicushpa tiyarirca . Gentecunaca , tucuicunami cucha patapi carca .
40013003	Chaipimi Jesusca , yuyachij achca parlocunahuan cashna yachachirca : Shuj runami tarpunaman llujshirca .
40013004	Muyuta pai shitacujpica , asha muyuca ñanpimi urmarca . Ñanpi urmashca muyutaca , pajarocuna shamushpami pallarca .
40013005	Shinallataj , asha muyuca rumilla allpapimi urmarca . Chai muyuca , ashalla allpa cajpimi utca huiñarca .
40013006	Chashna huiñashpapish inti llujshishpa rupachijpica , jahualla sapi cashcamanta , anguyashpa chaquirircallami .
40013007	Cutin asha muyuca , casha chaupipimi urmarca . Chaica , huiñashpapish , casha huiñashpa llapijpi mana p'ucurcachu .
40013008	Ashtahuanpish alli allpapi tarpushca muyuca , huiñashpa alli p'ucushpaca , maijanca shuj muyumanta patsajta , maijanca sujta chungata , maijanca quimsa chunga granotami p'ucurca .
40013009	Uyangapaj rinrinta charijca , uyaichigari nircami .
40013010	Chashna parlashca q'uipami , Jesuspaj yachacujcuna Paipajman shamushpaca : - ¿ Ima nishpataj canta uyajcunamanca , yuyachij parlocunallahuan yachachingui ? - nishpa tapurcacuna .
40013011	Chashna tapujpica , Jesusca cashnami nirca : - Cancunamanca , jahua pacha Diosmi , pai mandacun ima shina cashcata ricuchishca . Ashtahuanpish paicunamanca , mana ricuchishcachu .
40013012	Chai yachaita chasquijmanca , ashtahuan cungami . Chaimanta , ashtahuan yachangami . Ashtahuanpish chai yachaita mana chasquisha nijtaca , ashalla yachashcatapish quichungami .
40013013	Chaimantami paicunamanca , yuyachij parlocunallahuan yachachini . " Paicunaca ricushpapish mana ricunchu , uyashpapish mana uyashca shinallatajmi . Mana yuyaita japincunachu . "
40013014	Dios ima nishcata huillaj Isaías cashna huillashcamari , paicunapi pajtashca : " Mashnata uyashpapish , manataj yuyaita japincunachu . Ricushpapish , ima cashcataca , manataj ricungacunachu .
40013015	Cai runacunaca , ch'ahuan shungumari tucushca , ña mana uyancunachu . Rinrin huichcarishca shina , ñahui mana ricuj shinami . Mana chashna cashpaca , ricushpapish ima cashcata yachanmanmi , uyashpapish yuyaita japinmanmi , shungupi yuyaita japishpa ñucapajman cutirinmanmi " nishcami pajtashca .
40013016	Ashtahuanpish cancunaca , quiquin ñahuihuan ricushcamanta , quiquin rinrinhuan uyashcamanta cushicuichij .
40013017	Cunan cancuna ricushcataca Dios ima nishcata huillajcunapish , cashcata ruraj shujtaj runacunapish ricushun yuyashpapish mana ricurcacunachu . Cunan cancuna uyacushcatapish , uyashun yuyashpapish mana uyarcacunachu , chaica chashnatajmi .
40013018	Cunanca uyahuaichij . Tarpuj runamanta ñuca parlashcaca , caitami nisha nin :
40013019	Maijancunaca , Dios mandacunta huillajpi uyashpapish , mana yuyaita japincunachu . Alli huillaita uyashpa , shungupi tarpushcata shina charicujtaca , diablo cungachinllami . Paicunaca , ñanpi urmashca muyu shinami .
40013020	Alli huillaita uyashcahuan cushilla chasquijcunaca , rumilla allpapi urmaj muyu shinami .
40013021	Paicunaca , alli huillaita chaquishpapish , mana tucui shunguhuan crinchu . Chaimantami llaquicuna japijpi , mana cashpaca alli huillaita chasquishcamanta pi llaquichijpica , uchilla sapiyuj yura chaquirij shina , ña mana catishun nishpa saquirinllacuna .
40013022	Cai causaillapi imatapish charinata yuyajcunaca , casha chaupipi urmaj muyu shinami . Paicunaca cai causaipajlla tucuita yuyarishpa , charishcacunallapi yuyaita churashpami , alli huillaita uyashcataca cungarinllacuna . Chaimantami , grano illaj p'ichu yuracuna shina chushaj saquirincuna .
40013023	Ashtahuanpish Diospaj Shimita uyashpa , shungupi huaquichijcunaca alli allpapi tarpushca muyu shinami . Maijancunaca , shuj muyumanta patsaj granota , maijancunaca sujta chungata , maijancunaca quimsa chunga granota p'ucuj shinami causancuna - nircami .
40013024	Yuyachij cai parlotapishmi Jesusca , cashna parlarca : Jahua pacha Dios mandacunca , shuj amo paipaj allpapi alli muyuta tarpuj shinami .
40013025	Ña tarpushpa , tucuicuna dormicujpimi , chagrayujta p'iñaj runaca tuta shamurca . Paimi trigo tarpushcapi cizaña muyuta shitashpa rirca .
40013026	Trigo ña tujtumujpimi , chai cizañapish chagru ricurirca .
40013027	Amopaj runacunaca , chashna huiñashcata ricushpaca : " Amo , canca alli muyutamari tarpuchircangui . Ima nishpatajshi cizañamari huiñashca " nishpami huillarcacuna .
40013028	Chashna huillajpi amoca : " Ñucata p'iñajmari chashna rurashca canga " nijpi , paipaj runacunaca : " ¿ Chai cizañacunataca anchuchigrishunchu ? " nircacuna .
40013029	Shina nijpimi amoca cashna nirca : " Saquichijlla , ama anchuchigrichijchu . Cizañacunata anchuchicushpaca , ñataj trigotapish aisashpa shitanguichijman .
40013030	Tandana punllacama ishquindijtaj huiñachun saquichijlla . Chai punllapimari tandajcunataca : Cizañacunataraj rupachingapaj tandachishpa huataichij . Trigotaca , ñuca huasipi huaquichichij nisha " nircami nishpami parlarca .
40013031	Yuyachij cai parlotapishmi , Jesusca cashna parlarca : Jahua pacha Dios mandacunca , shuj runa paipaj allpapi mostaza muyuta tarpushca shinami .
40013032	Chai muyuca , tucuita yalli uchilla cashpapish , huiñashpaca micuna tucui yuyucunata yalli jatun yurami tucun . Chashna jatun yura cajpimi , pajarocunaca chai yurapica , t'aźinta rurashpa causan nircami .
40013033	Yuyachij cai parlotapishmi , Jesusca cashna parlarca : Jahua pacha Dios mandacunca , levadurata shuj huarmi quimsa taza cutapi chapujpi , chai levaduraca tucui chaputa p'unguillichij shinami nircami .
40013034	Jesusca , Paita uyajcunataca , cai tucui yachanacunatami yuyachij parlocunallahuan yachachirca . Imata yachachishpapish , yuyachij parlocunahuantajmi yachachirca .
40013035	Dios ima nishcata huillajmi cashna nishca : " Yuyachij parlollahuanmi , paicunamanca yachachisha . Dios cai pachata rurashca punllamantapacha , pi mana yachashcacunatami huillasha " nishcami . Chaimi pajtashca .
40013036	Jesusca chashna yachachishca q'uipami , tucui chaipi cajcunata “ Cayacama ” nishpa , huasiman rirca . Chaipimi Jesuspaj yachacujcunaca : - Chagrapi cizaña huiñashcata can parlashca imata nisha nishcata alli yachachihuaiari - nircacuna .
40013037	Shina nijpi Jesusca , cashnami nirca : - Alli muyuta tarpujca , Runa Aichayuj ñucami cani .
40013038	Tarpuna allpa shinaca , cai pachapi causajcunami . Alli muyu shinaca , Dios mandacun huahuacunami . Cizaña shinaca , diablopaj huahuacunami .
40013039	Chagrayujta p'iñashpa cizañata tarpujca , diablollatajmi . Chagra tandanaca , cai pacha tucuri punllami , tandajcunaca angelcunami .
40013040	Ima shinami cizañata anchuchishpa , ninapi shitashpa rupachin , cai pacha tucuri punllapipish chashnallatajmi canga .
40013041	Runa Aichayuj ñucami , ñuca mandacunpi cajcunata pandachijcunatapish , millaita rurajcunatapish tandachichun , ñuca angelcunata cachasha .
40013042	Paicunata tandachishpaca , rupacuj horno ninapimi shitangacuna . Chaipimi huacangacuna , quirupish caniringacuna .
40013043	Ashtahuanpish cashcata rurajcunaca , paicunapaj Yaya mandacunpica inti shinami achij nicunga . Rinrinta charijca , caita uyaraichij .
40013044	Jahua pacha Dios mandacunca , allpapi pambashca pacalla tiyacuj achca cullqui shinapishmi . Chai pacashca cullquita shuj runa ricushpaca , chaillapitajmi alli pacashpa saquin . Chai q'uipaca achcata cushicushpami , paipaj tucui charishcacunata c'atushpa chai allpata randin .
40013045	Jahua pacha Dios mandacunca , sumaj perlasta mashcashpa randishpa purij runa shinapishmi .
40013046	Randingapaj mashcacushpaca tucuita yalli sumaj perlata ricushpami , paipaj tucui charishcacunata c'atushpa , chai perlataca randirca .
40013047	Jahua pacha Dios mandacunca , linchita jatun cuchapi shitashpa , tucui laya chalhuacunata japicuj shinapishmi .
40013048	Chalhuata japijcunaca linchipi jundajpica , cucha pataman aisamunmi . Chaipi tiyarishpaca chalhuacunata agllashpa , allicunataca canastapi huaquichinmi , mana allicunataca shitanmi .
40013049	Chashnallatajmi cai pacha tucuri punllapipish canga . Chai punllami angelcuna shamushpaca , millaita rurajcunataca allicunamanta agllangacuna .
40013050	Chashna agllashpaca , millaicunataca rupacuj hornopimi shitangacuna . Chaipimi huacangacuna , quirupish caniringacuna - nircami .
40013051	Chai q'uipaca , Jesusca Paipaj yachacujcunataca cashnami nirca : - Ñuca imalla yachachishcataca , ¿ allichu yachacunguichij ? - nirca . Shina nijpimi paicunaca : - Ari , Apunchij Jesús - nircacuna .
40013052	Shina nijpimi Jesusca : - Jahua pacha Dios mandacunta yachashpa , Mandashcata yachachijca shuj huasiyuj yaya paipaj charishcacunamanta mushujta , maucata llujshichij shinami - nircami .
40013053	Yuyachij cai parlocunata parlashpaca , Jesusca chaimanta rircallami .
40013054	Ña Paipaj quiquin llajtaman chayashpaca , tandanacuna huasipimi yachachirca . Pai huillashcata uyajcunaca tucuicuna mancharishpami , cashna ninacurca : - ¿ Maipishi cai runaca , cai tucuitaca yachamun ? Ima shina cashpaca , cai tucui milagrocunatapishmari ruran .
40013055	Paica carpinteropaj churillamari . Paipaj mamapish Mariami . Paipaj huauquicunapish Jacobo , José , Simón , Judasmi .
40013056	Paipaj tucui panicunapish caillapitajmi causancuna . ¿ Maipishi Paica cai tucuitaca yachamurca ? - ninacurcami .
40013057	Chashna nishpami Jesustaca , mana ricunachircacuna . Chaimantami Jesusca cashna nirca : - Dios ima nishcata huillajtaca , maipipish alli chasquishpa uyanllacunami . Ashtahuanpish quiquin llajtapimi , quiquin familiamanta callarishpa mana uyashun nincuna - nircami .
40013058	Jesusca , Paita mana crijpimi , Paipaj llajtapica mana achca milagrocunata rurarca .
40014001	Chai punllacunami , Galilea llajtata mandaj Herodesca , Jesús imallata rurashcata uyarca .
40014002	Chaimantami Herodesca , paipaj servijcunataca cashna nirca : - Chai runaca , Bautiźaj Juanmari canga . Paimari huañushcacunapaj chaupimanta causarimushpa , milagrocunata ruracunga - nircami .
40014003	Juantaca , Herodías huarmi nishcata uyashpami , Herodesca cadenahuan huatashpa carcelpi churachishca carca . Chai Herodiasca , Herodespaj huauqui Felipepaj huarmimi carca .
40014004	Juanca , Herodesta : - Chai huarmihuan pushanacushpa causanaca , mandashcapi ricujpica mana allichu - nishcamantami , carcelpi carca .
40014005	Herodesca Juantaca huañuchisha yuyarcami . Shina cashpapish , tucuicunami Juantaca , “ Dios ima nishcata huillajmi ” nijcuna carca . Chaimanta paicunata manchashpa mana huañuchirca .
40014006	Herodesca , pai huacharishca punlla pajtajpimi fiestata ruracurca . Chaipi cajcunapaj ñaupajpimi , Herodiaspaj ushushica bailarca . Pai bailacujtaca , Herodesca achcatami ricunachirca .
40014007	Chaimantami Herodesca , chai solterataca : - Canmanca imata mañajpipish cushallami , mana llullanichu , cushatajmi - nirca .
40014008	Shina nijpi chai solteraca , mama yachachishcamantami Herodestaca : - Bautiźaj Juanpaj umata platopi cuhuai - nirca .
40014009	Jatun mandaj Herodes chaita uyashpaca , anchatami llaquirirca . Llaquiricushpapish , chaipi cajcunapaj ñaupajpi : " Mana llullanichu , imata mañajpipish cushatajmi " nishcamantami , pai nishcata ama p'aquingapaj , chaita cuchun mandarca .
40014010	Chaimantami Juanpaj umataca , carcelpi p'itimuchun cacharca .
40014011	Juanpaj umata p'itishpa platopi apamushpaca , chai solteramanmi curca . Chaitaca , paipaj mamamanmi curca .
40014012	Chashna huañuchijpimi Juanpaj yachacujcuna shamushpaca , paipaj cuerpota apashpa pambagrircacuna . Chaimantaca , imalla tucushcatami Jesusman huillagrircacuna .
40014013	Juanta huañuchishcata yachashpami Jesusca , pi mana causan shitashcaman Pailla shuj barcopi rirca . Chaita yachashpaca gentecunaca , cutintajmi achcacuna pueblocunamanta llujshishpa , chaquillahuan Jesuspajman rircacuna .
40014014	Jesusca barcomanta llujshicushpa , chai tucui gentecunata ricushpa llaquishpami , mashnalla ungushcacunataca alliyachirca .
40014015	Ña tutayamugrijpimi , Jesuspaj yachacujcuna shamushpaca : - Cai shitashcapi canchijca , ñamari tutayamunpish , tucuicuna micunata randigrichun pueblocunaman cachaiari - nircacuna .
40014016	Shina nijpi Jesusca : - ¿ Imapajtaj ringari ? Cancunallataj caraichijlla - nircami .
40014017	Shina nijpimi yachacujcunaca : - Cai pichca tanda , ishqui chalhuallatamari charinchij - nircacuna .
40014018	Chashna nijpi Jesusca : - Shinashpaca chaita apamuichij - nirca .
40014019	Gentecunataca tucuicunatami , q'uihua pambapi tiyarichun mandarca . Chai q'uipaca chai pichca tandata , ishqui chalhuata japishpami , jahua pachata huichilla ricushpa , Diosta pagui nirca . Chai huashaca chai tandata chaupishpa chaupishpami , yachacujcunaman curca . Paicunami tucui chaipi cajcunaman cararcacuna .
40014020	Chai tucui gentecunami mana nijta micurcacuna . Puchushcataca , chunga ishqui canasta jundatami yachacujcunaca tandarca .
40014021	Micujcunaca c'aricunallami pichca huaranga carca . Huarmicunata , huambracunataca mana yuparcacunachu .
40014022	Chaicunaman carashca q'uipami Jesusca , paipaj yachacujcunataca “ Barcopi cucha ch'imbanijman ñaupacuichij ” nishpa cacharca . Jesusca , chai tucui gentecunata “ Cayacamachij ” ningapajmi saquirirca .
40014023	Paicunata “ Cayacama ” nishpa urcuman huichiyashpaca , tutacamami pailla chaipi Diosta mañarca .
40014024	Yachacujcunaca , ñami chaupi cuchata barcopi ricurca . Ñaupajmanta achca huaira shamushpami , yacuta caiman chaiman cuyuchijpi , yacuca barcopi huajtaricurca .
40014025	Ñapish pacarimuitaca , Jesusca yacu jahuata purishpami , paicunapajman c'uchuyarca .
40014026	Yacu jahuata shamucujta ricushpaca , yachacujcunaca achcata chujchushpa mancharishpami : - ¡ Ayamari shamucun ! - nishpa caparircacuna .
40014027	Paicuna chashna caparicujpimi , Jesusca : - Upalla caichij , ñucamari cani . ¡ Ama mancharichijchu ! - nirca .
40014028	Chashna nijpi Pedroca : - Apunchij Jesús canllataj cashpaca , yacu jahuata cambajman shamuchun ñucata cayai - nircami .
40014029	Shina nijpi Jesusca : - Shamui - nijpi Pedroca , barcomanta llujshishpa , yacu jahuata Jesuspajman puri callarirca .
40014030	Shina cashpapish achca huaira shamujpimi , Pedroca mancharca . Chaimantaca , yacupi huashicui callarishpami : - ¡ Apunchij Jesús , quishpichihuaiari ! - nishpa caparirca .
40014031	Shina caparijpi Jesusca , Pedrota utca maquimanta japishpami : - ¿ Ima nishpataj manchangui ? ¡ Ñucata tucui shunguhuan cringuimanca ! - nirca .
40014032	Paicuna ña barcoman yaicujpica , huairaca casijlla tucurcallami .
40014033	Chaimantami barcopi cajcunaca , Jesuspajman c'uchuyashpa : - Canca , Diospaj Churitajmari cashcangui - nishpa adorarcacuna .
40014034	Ña cuchata ch'imbashpaca , Genesaret llajtamanmi chayarcacuna .
40014035	Chaipi causajcuna Jesusta rijsishpaca , tucui chai muyundij llajtapimi huashan huashan huillanacurcacuna . Chaimantami , tucui ungushcacunata Jesuspajman apamurcacuna .
40014036	Tucui ungushcacunami Jesustaca : " Cambaj churana filollapipish tuparipachun saquihuai " nircacuna . Pipish Jesuspaj churanata tuparijca , alliyarcallami .
40015001	Chai q'uipami , Jerusalenmanta shamushca fariseocunapish , Mandashcata yachachijcunapish huaquincuna Jesusta cashna tapurcacuna :
40015002	- ¿ Ima nishpataj Cambaj yachacujcunaca mana maquitaraj maillashpa micuncuna ? Chashna rurashpaca , ñaupa yayacuna yachachishcatamari p'aquincuna - nircacunami .
40015003	Shina nijpica , Jesusca paicunatapish cashnami tapurca : - ¿ Ima nishpataj cancunapish ñaupa yayacuna yachachishcallata catishpa , Taita Dios mandashcataca mana caźunguichij ?
40015004	Taita Diosca : " Cambaj yaya mamata c'uyangui . Yaya mamata p'iñashpa millaita rimajtaca , mana llaquishpami huañuchina " nishcami .
40015005	Chashna nicujpipish , cancunaca cashnami yachachicunguichij : " Yaya cashpa , mama cashpa imata mañajpica , canta ayudanapaj charicushcataca , ñamari Taita Diosman cuna tucurcani . Canmanca , ña imata mana cui tucunichu " nichijlla .
40015006	Chashna nishpaca " Yaya mamamanca imata mana cushpa saquirinallami " ninguichijmi . Chashna nishpami yayacuna yachachishcallata catishpa , Taita Dios mandashcataca saquinguichij .
40015007	¡ Mishqui shimi , jayaj shungu runacuna ! Dios ima nishcata huillaj Isaiasca , allimari cancunataca cashna nishca :
40015008	" Cai runacunaca , shimillahuanmi ñucataca adoraj tucuncuna . Ashtahuanpish shungupica , shujtajtami yuyacun .
40015009	Yangallami ñucata yuyarij tucuncuna . Yachachishpapish runacuna yachachishcallatami ñucamanta yachachij shina yachachincuna " nishcami - nircami .
40015010	Chashna nishpa Jesusca , chai tucui gentecunata cayashpa cashnami nirca : - Alli uyashpa yuyaita japichij .
40015011	Imapish shimita yaicujca , pita mana juchayujta ruranchu . Ashtahuanpish shimimanta llujshij mana alli shimicunami mapayachin - nircami .
40015012	Chashna nishca q'uipa yachacujcuna paipajman c'uchuyashpaca : - Can rimashcata uyashpa fariseocuna p'iñarijtaca , ¿ ricurcanguichu ? - nishpa tapurcacuna .
40015013	Shina nijpimi , Jesusca cashna nirca : - Jahua pacha ñuca Yaya mana tarpushca yurataca , ima yura cajpipish sapimanta llujshichishca cangami .
40015014	Chai runacunataca saquichijlla . Paicunaca , ñahui mana ricujcunallataj , shujtaj mana ricujcunata pushajcunami . Ñahui mana ricuj runa , caishuj mana ricujta pushacushpaca , ishquindijtajmi jutcupi urmanga - nircami .
40015015	Shina nijpi Pedroca : - ¿ Imata yuyachisha nishpataj chashna ch'imbapurangui ? Yachachihuaiari - nirca .
40015016	Chashna nijpi , Jesusca cashnami nirca : - ¿ Cancunapish manarajchu caitaca yuyaita japinguichij ?
40015017	Illu tucui imapish shimita yaicushpa huijsaman rijca , mapa tucushpa llujshinllami .
40015018	Ashtahuanpish ima rimashcapish shimiman llujshijca , shungumantami shamun . Chai mana alli shimicunami mapayachin .
40015019	Huañuchina , huainayana , pushanacushpalla causana , shuhuana , llullana , c'amina , cai tucui millai yuyaicunaca shungumantami llujshin .
40015020	Tucui cai yuyaicunami , pitapish juchayujta ruran . Maquita mana maillashpa micujllapica , mana mapayachinchu - nircami .
40015021	Jesús chai llajtamanta llujshishpaca , Tiro shuti Sidón shuti llajtacunamanmi rirca .
40015022	Chaiman chayajpica , Canaán llajtamanta shuj huarmimi , callpashpa tupanaman llujshishpa , cashna nirca : - Davidpaj Churi , Apu , ñucata llaquihuaiari . Ñuca ushushitami , supai japishpa achcata llaquichicun - nishpa caparirca .
40015023	Chashna caparijpipish , Jesusca imata mana nircachu . Chaimantami , Paipaj yachacujcuna c'uchuyashpaca , cashna nircacuna : - Riqui , chai huarmica ñucanchijtamari caparishpa catimucun . Imallatapish nishpa cachapaiari - nircacuna .
40015024	Shina nijpimi Jesusca : - Chingarishca ovejacuna shina causacuj Israelcunapajllamanmi , Diosca cachahuarca - nircami .
40015025	Chashna nicujpipish chai huarmica , Jesuspaj ñaupajman c'uchuyashpa , pambacama cumurishpami : - Apu , ñucata ayudahuaiari - nirca .
40015026	Shina nijpi , Jesusca : - Huahuacunapaj micunata quichushpa , allquitucunaman shitanaca mana allichu - nircami .
40015027	Ashtahuanpish chai huarmica : - Ari , Apu , amocuna micucushpa , meźamanta urmachishcataca allquitucunatajmari micun - nircami .
40015028	Shina nijpimi , Jesusca cashna nirca : - Huarmi , canca shunguhuantajmi crishcangui . Can munashcaca pajtachuntaj - nircami . Jesús chashna nijpica , chai huarmipaj ushushica ñapish alliyashcallami carca .
40015029	Jesús chaimanta llujshishpaca , Galilea cucha patamanmi rirca . Chaimantaca shuj urcuman huichiyashpami , chaipi tiyarirca .
40015030	Jesús chaipi tiyacujpica , achcacuna shamushpami suchucunatapish , ñahui mana ricujcunatapish , mana rimajcunatapish , chulla chaquiyujlla , chulla maquiyujllacunatapish , shujtaj ima ungüihuan cajcunatapish achcacunata apamushpa , Paipaj ñaupajpi churarcacuna . Jesusca , chai tucui ungushcacunatami alliyachirca .
40015031	Chashna , mana rimajcunapish rimajpi , chulla chaquiyujlla , chulla maquiyujllacunapish alliyajpi , suchucunapish purijpi , ñahui mana ricujcunapish ricujpica , tucui gentecuna achcata cushicushpami , israelcunapaj Diosta sumajyachircacuna .
40015032	Jesusca , paipaj yachacujcunata cayashpaca , cashnami nirca : - Cai tucui gentecunaca ñamari quimsa punllata ñucahuan caipi tiyancuna . Ima micunatapish mana charincunachu , llaquinayanmari . Chashna mana micushcata huasiman cachajpica , yaricaihuan ñahui amsayashpa ñanpi urmangallatajmari - nircami .
40015033	Jesús chashna nijpimi , yachacujcunaca cashna nircacuna : - Pi mana causan , cai shitashca pambapica , ¿ maipitaj cai tucuicunapaj micunata japishunri ? - nircacunami .
40015034	Shina nijpi , Jesusca : - ¿ Mashna tandacunatataj charinguichij ? - nircami . Shina nijpimi , yachacujcunaca : - Canchis tandata , asha chalhuitacunallatami charinchij - nircacunami .
40015035	Chashna nijpica , Jesusca tucuicunatami pambapi tiyachirca .
40015036	Chai huashaca chai canchis tandatapish , chalhuacunatapish japishpami , Diosta mañashpa pagui nirca . Chai q'uipami chaupishpa chaupishpa , paipaj yachacujcunaman curca . Paicunami , chai tucui gentecunaman cararcacuna .
40015037	Tucuicunami mana nijta micurcacuna . Puchushcataca , yachacujcunaca canchis canasta jundatami tandarcacuna .
40015038	Chai micujcunaca huarmicunata , huambracunata mana yupashcami , c'aricunalla chuscu huaranga carca .
40015039	Carashca q'uipami , Jesusca tucui chaipi cajcunataca “ Cayacamachij ” nishpa cacharca . Chai q'uipaca barcopi yaicushpa , Magdala shuti llajtamanmi rirca .
40016001	Fariseocunapish , saduceocunapish Jesús ima mana allita nijpica , juchachishun nishpami shamurcacuna . Chaimantami Jahua pachamanta shamushcata ricungapaj , ima señalta ricuchichun mañarcacuna .
40016002	Chaita mañajpica , Jesusca cashnami nirca : Cancunaca chishiman puca p'uyu tiyajpica : " Cayaca alli punllami canga " ninguichijmi .
40016003	Cutin tutamantaman yana p'uyu tiyajpica : " Cunan punllaca tamyangami " ninguichijmi . ¡ Mishqui shimi , jayaj shungu runacuna ! Cancunaca jahuapi p'uyuta ricushpa , ima shina punlla cana cashcataca yachanguichijmi . Ashtahuanpish cunan ima señalcunata ricushpapish , ima punllacunapi cashcataca mana yachanguichijchu .
40016004	Cai millai , huainayaj runacunamari shuj señalta ricuchichun mañancuna . Paicuna ricushun nishcataca , manataj ricungacunachu . Dios ima nishcata huillaj Jonás shina tucushcallatami ricungacuna nircami . Shina nishpaca , Jesusca paicunamanta ch'icanyashpa rircallami .
40016005	Jesuspaj yachacujcunaca , tandata apamunatami cungashpa cuchata ch'imbashca carca .
40016006	Chai punllatajmi Jesusca , Paipaj yachacujcunataca : - Uyaichij , fariseocunapaj , saduceocunapaj levadurataca , pajta chasquinguichijman - nirca .
40016007	Jesús chashna nijpimi , yachacujcunaca : - Tandata mana apamujpimari , chashna nij yuyachin - ninacurca .
40016008	Chashna ninacucujta yachashpami , Jesusca cashna nirca : - ¿ “ Tandata mana apamushcanchijca ” nicunguichijraj shiná ? Manarajmari ñucataca tucui shunguhuan cringuichijchu .
40016009	¿ Manarajchu yuyaita japinguichij imatagari ? Pichca tandata , pichca huaranga runacunaman ñuca carashcataca , ¿ manachu yuyaringuichij ? Puchushcata mashna canasta jundata tandashcallatapish yuyarichigari .
40016010	Shinallataj chuscu huaranga runacunaman canchis tandata ñuca carashcata yuyarichigari . ¿ Chaipipish mashna canasta junda puchushcatapish yuyarichigari ?
40016011	¿ Ima nishpataj chaitaca mana entendinguichij ? Tandata mana apamushcamantaca mana chashna nircanichu . Fariseocunapaj , saduceocunapaj levadurata ama japinguichij nicunimari - nircami .
40016012	Jesús chashna nijpimi , yachacujcunaca yuyaita japircacuna . Jesusca , tandata rurana levaduramantaca mana rimashcachu carca . Ashtahuanpish fariseocuna saduceocuna yachachishcata ama catichunmi nicushca carca .
40016013	Filipopaj nishca Cesarea pueblo c'uchu llajtacunaman ñanta ricushpami , Jesusca paipaj yachacujcunataca : - Runa Aichayuj ñucamanta gentecuna parlanacushpaca , ¿ pi cashcatataj nincuna ? - nishpa tapurca .
40016014	Yachacujcunaca , cashnami nircacuna : - Shujcunaca , “ Bautiźaj Juanmi ” nincunami . Shujtajcunaca , “ Dios ima nishcata huillaj Eliasmi ” nincunami . Cutin maijancunaca , “ Dios ima nishcata huillaj Jeremiasmi , mana cashpaca Dios ima nishcata maijan huillajmi canga ” nincunami - nircacunami .
40016015	Chashna nijpi Jesusca : - Cutin cancunaca ñucataca , ¿ pi cashcatataj yuyanguichigari ? - nirca .
40016016	Chashna nijpi Simón Pedroca : - Quiquinca causaj Diospaj Churi , Quishpichij Cristomari cangui - nircami .
40016017	Shina nijpimi , Jesusca cashna nirca : - Jonaspaj churi Simón , canca cushicunami cangui . Canca , mana pi runa yuyachijpi , chashna nishcanguichu . Ashtahuanpish jahua pachapi caj ñuca Yayami chai yuyaitaca cushca .
40016018	Ñucapish cantaca , Pedro ninimi . Cai rumipimi ñucata crij tandanacushcacunataca , huasichij shina mirachisha . Paicunataca , Hadespaj pungucunapish mana millpui tucungachu .
40016019	Canmanca , jahua pacha Dios mandacunman gentecunata yaicuchina llavetami cuni . Can cai pachapi imata huatajpica , jahua pachapipish huatashcami canga . Cai pachapi imatapish can cacharijpica , jahua pachapipish cacharishcami canga - nircami .
40016020	Shina nishca q'uipami Jesusca , Paipaj yachacujcunataca : - Ñucataca , Quishpichij Cristo Jesús cashcata , pajta piman huillanguichijman - nirca .
40016021	Chashna nishca pachamantami Jesusca , Paipaj yachacujcunaman cashna nishpa huillai callarirca : - Ñucaca , Jerusalenmanca rinamari cani . Chaipimi ñucataca , cunaj yuyajcunapish , curacunata mandajcunapish , Mandashcata yachachijcunapish jatunta llaquichishpa huañuchingacuna . Huañuchijpipish , quimsa punllapica causarishami - nircami .
40016022	Jesús chashna nijpimi , Pedroca Paillata ch'icanchishpa : - Apunchij Jesús , chaitatajca Dios ama munachun . ¿ Ima nishpataj chashna tucunataca ninguiari ? - nishpa jarcarca .
40016023	Chashna nijpica Jesusca , tigrarishcahuanmi Pedrotaca cashna nirca : - ¡ Anchui caimanta , Satanás ! Ñucataca pandachisha nicunguimari . Taita Dios imata rurasha nishcataca mana yachanguichu . Runacuna yuyashcallatami yuyacungui - nircami .
40016024	Chai q'uipaca Jesusca , Paipaj yachacujcunataca , cashnami nirca : - Maijanpish ñucata catisha nishpaca , chacatashca huañunata yachashpapish , ama quiquinta llaquichijchu . Cruzta japishpa ñucata catichijlla .
40016025	Yuyarichij , maijanpish quiquin causaita llaquijca chingaringami . Maijanpish ñucata catingaraicu , quiquin causaita mana llaquijca , quishpiringami .
40016026	Maijanpish cai pachapi tucui imalla tiyajcunata charij tucushpapish , quiquin almata chingachishpaca , ¿ ima allitaj cangari ? Chingachishca huashaca , quiquin almata quishpichingapaj , imata mana cui tucungachu .
40016027	Runa Aichayuj ñucaca , ñuca angelcunahuan , ñuca Yayapaj sumaj cashcahuan shamushpaca , tucuicunamanmi , quiquin imata rurashca shina cusha .
40016028	Maijan caipi cajcunaca , Runa Aichayuj ñuca mandangapaj shamungacama manaraj huañungacunachu . Paicunami quiquin ñahuihuan ricungacuna , chashnatajmi canga - nircami .
40017001	Chashna nishcamanta sujta punlla q'uipami Jesusca Pedrota , Jacobota , Jacobopaj huauqui Juantapish , paicunallata shuj jatun urcuman pusharca .
40017002	Jesusca chai urcupimi , paicunapaj ñaupajpi shujtajyarishpa ricurirca . Paipaj ñahuica inti shina lamyacujmi tucurca . Pai churarishcapish luz shina yurajllami ricurirca .
40017003	Chaita ricucujpica ñapish Moisespish , Eliaspish Jesushuan parlanacucuj ricurircallami .
40017004	Chaita ricushpami Pedroca , Jesustaca : - Apunchij Jesús , caipi saquirinaca allimari canga . Can “ Rurai ” nijpica , cambaj shuj , Moisespaj shuj , Eliaspaj shuj , quimsa chugllacunata caipi rurashun - nircami .
40017005	Pedro chashna nicujpirajmi , paicunapaj jahuataca shuj achij nicuj p'uyu shamurca . Chai p'uyumantaca : " Paica , ñuca c'uyashca Churimi . Paillami ñucataca cushichin . Pai yachachishcata uyaichij " nishpa rimashcami uyarirca .
40017006	Yachacujcuna chaita uyashpaca , achcata mancharishpami , cungurishpa , pambaman tupajta cumurircacuna .
40017007	Chashna siricujpi Jesusca , paicunapajman shamushpa maquihuan tuparishpaca : - Jatarichij , ama mancharichijchu - nircami .
40017008	Chashna nijpi yachacujcuna huichilla ricushpaca , Jesusllatami chaipi ricurcacuna , caishujcunaca mana ricurircachu .
40017009	Chai urcumanta tigramushpami , Jesusca Paihuan rij yachacujcunataca : - Runa Aichayuj ñucaca , huañushcacunapaj chaupimanta causarishami . Chaicamaca , cancuna cunan ricushcataca , pajta piman huillanguichijman - nircami .
40017010	Shina nijpi Jesuspaj yachacujcunaca : - Mandashcata yachachijcunaca , ¿ ima nishpataj “ Eliasrajmi shamunga ” nincunari ? - nishpami tapurcacuna .
40017011	Chashna tapujpimi Jesusca , cashna nirca : - Ari , Eliasrajmi shamunga . Pai shamushpaca , tucuitami allichinga .
40017012	Shina cajpipish , cancunamanca huillanimi . Eliasca ñamari shamurca . Paitaca mana chasquircacunachu , ashtahuanpish paicunapaj shungu munashca shinami llaquichircacuna . Chashnallatajmi Runa Aichayuj ñucatapish llaquichingacuna - nircami .
40017013	Jesús chashna nijpimi yachacujcunaca , Bautiźaj Juanmanta chashna nicushcata yuyarcacuna .
40017014	Jesusca tandanacushca gentecunapajmanca , Paipaj yachacujcunandijmi chayamurca . Pai chayamujpimi ñapish shuj runaca c'uchuyamushpa , Paipaj ñaupajpi cungurishpa , cashna nirca :
40017015	- Apu , ñuca churita llaquipaiari . Uraticu tucushpamari , yallitaj llaquita apan . Tauca cutinmari ninapi yaicurin , yacupipish huashicun .
40017016	Cambaj yachacujcunamanca , ñamari ñuca huahuataca ricuchircani . Paicunaca , manamari alliyachi tucurcacunachu - nircami .
40017017	Shina nijpimi Jesusca cashna nirca : - ¡ Mana crij , millai runacuna ! ¿ Maicamataj cancunahuan puricuchunlla ninguichij ? ¿ Maicamataj chashnalla catishpa , ñucata llaquichigringuichij ? Chai huambrata caiman pushamuichij - nircami .
40017018	Huambrata pushamujpi , supaita Jesús sinchita rimajpica , huambramanta llujshircallami . Chai ña llujshijpica , huambraca alliyarcallami .
40017019	Chaita ricushpami yachacujcunaca Jesusllata : - ¿ Ima nishpataj ñucanchijca chai supaitaca mana llujshichi tucurcanchij ? - nishpa tapurcacuna .
40017020	Chashna tapujpi Jesusca , cashnami nirca : - Ñucata mana tucui shunguhuan crishcamantami , mana llujshichi tucurcanguichij . Cancunapaj shungupi ñucata crinaca uchilla mostaza muyu shinallapish tiyajpica , allimari canman . Shina cajpica , cai urcupish cancuna : " Caimanta anchushpa chaiman ri " nijpica , rinmanllami . Ima ruranatapish mana atichinguichijmanchu . Chaica chashnatajmi .
40017021	Cai shina supaicunataca , ayunashpa Diosta mañashpallami llujshichina - nircami .
40017022	Jesusca paipaj yachacujcunandij , Galilea llajtapi puricushpami , cashna nirca : - Runa Aichayuj ñucataca japishpa , runacunaman cungacunami .
40017023	Huañuchingacunami . Huañuchijpipish quimsa punllapica causarishallami - nircami . Chashna nijta uyashpami , yachacujcunaca achcata llaquirircacuna .
40017024	Capernaumman Paipaj yachacujcunandij Jesús chayajpica , Diospaj huasipaj impuestota japijcuna Pedropajman shamushpami : - Cancunapaj yachachijca , ¿ ishqui dracma cullquita cunataca yachanchu ? - nishpa tapurcacuna .
40017025	Chashna tapujpi Pedroca : - Ari , cunatajmari - nishpami , Jesús tiyacun huasiman yaicurca . Pedro yaicucujpica , Jesusrajmi cashna nirca : - Simón , canca , ¿ imatataj yuyangui ? Cai pachapi jatun mandajcunaca , ¿ quiquin llajtapi causajcunatachu , mana cashpaca shujtaj llajtamanta shamushcacunatachu impuestotaca mañan ? - nircami .
40017026	Shina nijpi Pedroca : - Shujtaj llajtamanta shamushcacunatamari , impuestotaca mañan - nircami . Chashna nijpimi Jesusca , cashna nirca : - Shinashpaca , quiquin llajtapuracunaca impuestota mana cunachu .
40017027	Shina cajpipish chai impuestota japijcuna ama p'iñarichunca , cucha yacuman rishpa , chalhua japina ipita yacupi shitangui . Punta japishca chalhuapaj shimipimi , shuj estatero cullquita japingui . Chai cullquitaca , impuestota japijcunamanca ñucamantapish , canmantapish cugringuilla - nircami .
40018001	Pedrohuan Jesús parlanacucujpirajmi , caishuj yachacujcuna Paipajman shamushpa , cashna nircacuna : - Jahua pacha Dios mandacunpica , ¿ ñucanchijca maijantaj ashtahuan alli nishca canchij ? - nircacuna .
40018002	Chashna tapujpi Jesusca , shuj huambrata cayashpa , paicunapaj chaupipi shayachishpami , cashna nirca :
40018003	- Cancuna Diospajman cutirishpamari , huahuacuna shina tucuna canguichij . Mana chashna tucushpaca , jahua pacha Dios mandacunmanca mana yaicui tucunguichijchu , chashnami canga .
40018004	Maijanpish cai huahua shina tucujmi , jahua pacha Dios mandacunpica , ashtahuan jatun nishca canga .
40018005	Maijanpish ñuca shutipi cai huahua shina huahuata chasquijca , ñucatami chasquin .
40018006	Ñucata crij , cai uchilla shinacunata juchapi urmachijtaca , cutana jatun rumita cungapi huatashpa , jatun cucha chaupipi shitanami alli canman .
40018007	Cai pachapica , imapish ñitcachij millaicunaca , achcami tiyan . Chaica tiyanallatajmi . Chashna tiyajpipish , ñucata caticujpi ñitcachijcunaca , ¡ ai , imachari tucunga !
40018008	Chaimanta cambaj maqui , cambaj chaqui canta ima mana allita rurachisha nijpica , p'itishpa canmanta anchuchishpa shitai . Ucu pacha mana huañuj ninapi ishqui maquindij , ishqui chaquindij shitashca canapaj randica , chulla maquillahuan , chulla chaquillahuanpish jahua pachapi causanaman rinami alli .
40018009	Shinallataj cambaj ñahui ima mana allita rurachisha nijpica , surcushpa shitangui . Ucu pacha ninapi ishqui ñahuindijta shitashca canapaj randica , chulla ñahuillahuanpish jahua pachapi causanaman rinami alli .
40018010	Cai uchilla shinacunataca , pajta pitapish p'iñashpa , mana ricushun ninguichijman . Cancunaman huillanimi : Caicunapaj angelcunaca , jahua pachapi caj ñuca Yayataca huiñaitami ñahui ñahui ricucun .
40018011	Runa Aichayuj ñucaca , chingarishcacunata quishpichingapajmi shamurcani .
40018012	¿ Imatataj yuyanguichij ? Maijan runa patsaj ovejata charijca , shuj chingarijpica , ¿ imatashi ruranman ? Paica iscun chunga iscun ovejata saquishpami , chai chingarishcata urcupi mashcanaman rinman .
40018013	Chai chingarishca ovejata japishpaca , caishuj iscun chunga iscun mana chingarishca ovejacunamantapish yallimari cushicunman .
40018014	Shinallataj jahua pachapi caj cancunapaj Yayapish , “ Cai uchillacunamantaca shujllapish ama chingarishca canman ” yuyanmi .
40018015	Maijan huauqui canta ima shinapish llaquichijpica , mana allita rurashcataca , paillahuan rimanacushpa yuyachingui . Can rimashcata pai uyajpica , canmi Diospajman tigrachingui .
40018016	Canllahuan mana rimasha nijpica , shujta cashpa , ishquita cashpa pushashpa , cutin paipajman ringui . Paicunapaj ñaupajpi , paihuan imalla rimana cashcata rimangui .
40018017	Can pushashcacuna rimashcatapish mana uyasha nijpica , crijcuna tandanacushcapi , pai ima rurashcataca huillangui . Chai tandanacushca crijcuna rimashcatapish mana uyasha nijpica , paitaca Diosta mana caźuj , millaillataj cashcata yuyaichij .
40018018	Maijanta cai pachapi cancuna mana alli nijpica , jahua pachapipish mana alli nishcami canga . Shinallataj maijanta cai pachapi cancuna alli nijpica , jahua pachapipish alli nishcami canga , chashnatajmi canga .
40018019	Caitapish huillanimi : Diosta mañangapajca , cai pachapi cancunapuramanta ishquillapish shujlla yuyai tucuichij . Chashna mañajpica , jahua pachapi caj ñuca Yayaca , cancuna mañashcata cungami .
40018020	Ishquillapish , quimsallapish ñuca shutipi tandanacujpica , ñucaca paicunahuanmi cani - nircami .
40018021	Chashna nijpimi , Pedroca cashna nirca : - Apunchij Jesús , shuj huauqui ñucata ima mana allita rurajpica , ¿ mashna cutitaj perdonana cani , canchis cuticamachu perdonasha ? - nircami .
40018022	Chashna nijpi Jesusca , cashnami nirca : - Mana canchis cutillachu perdonai nini , ashtahuanpish , canchis chunga cutin canchiscamami perdonacunguilla nini .
40018023	Jahua pacha Dios mandacunca , cai shinami : Shuj llajtata mandajca , paipaj runacunata cayashpami : Pai mingashca cullquita mashnata mirachishcata tapurca .
40018024	Cullquicunata tapungapajca chunga huaranga talento cullquita tigrachina caj runatarajmi pushamurcacuna .
40018025	Chai runa mana tigrachi tucujpimi , chai mandajca cashna nirca : " Pai mana tigrachi tucushca cullquita japingapaj cai runataca huarmindij , huahuacunandij , ima charishcacunandij c'atugrichij " nircami .
40018026	Chashna nijpica chai runaca , mandajpaj ñaupajpi , pambacama cumurishpami : " Amito , shuyapailla , amataj p'iñaripaichu . Cambaj tucui cullquita tigrachipashallami " nirca .
40018027	Chashna nijpi mandajca , chai runata llaquishpami : " Ama tigrachinguichu , saquinguilla " nishpa cacharca .
40018028	Paita chashna cacharijpipish , paiman patsaj denariota manaraj tigrachij runahuanmi tuparca . Chai runataca : " Ñuca cullquita tigrachiari " nishpami , cungapi japishpa llapirca .
40018029	Chashna rurajpica caishuj dibij runaca pambacama cumurishpami : " Shuyapailla , ama p'iñaripaichu . Cambaj tucui cullquita tigrachipashallami " nirca .
40018030	Chashna nijpipish mana saquisha nishpa chai runataca , tucui cullquita tigrachingacamami carcelpi churachirca .
40018031	Chashna rurajta chai mandajta servij shujtaj runacuna ricushpaca , achcata llaquirishpami , chai runata ima shinalla llaquichishcata amoman huillagrircacuna .
40018032	Chaita huillajpica mandajca , paiman dibij runata cayachishpami , cashna nirca : " ¡ Millai runa ! Can “ Shuyapai ” nijpica , ñucaca “ Saquilla , ama tigrachinguichu ” nircanimari .
40018033	Ñuca canta llaquishca shinallatajmi , canman asha cullquita mana tigrachij runatapish llaquina carcangui " nircami .
40018034	Mandajca achcata p'iñarishpa chashna nishpami , chai runataca paipaj cullquita tucui tigrachingacama macachun , macaj runacunaman curca .
40018035	Cancunapaj huauquicunata cancuna mana tucui shunguhuan perdonajpica , jahua pacha ñuca Yayapish chai mandaj shinallatajmi cancunatapish ruranga - nircami .
40019001	Chashna yachachishca q'uipami Jesusca , Galileamantaca Jordán yacu ch'imbanij Judeapi caj llajtacunaman rirca .
40019002	Pai chaiman chayajpi achcacuna catijpimi , Jesusca ungushcacunata alliyachirca .
40019003	Huaquin Fariseocuna Jesuspajman shamushpaca , juchachingaraicumi : - Mandashcapica , shuj huarmi imapi mana alli cajpica , paipaj cusaca , ¿ shitachunlla ninchu ? - nishpa tapurcacuna .
40019004	Jesusca , cashnami cutichirca : - Diosca , callaripi tucuita rurashpaca , " C'arita huarmitami rurarca " nishcataca , ¿ manachu Dios Quillcachishcapica ricushcanguichij ?
40019005	Diosca caitapishmi nirca : " Chaimantami c'arica yaya mamamanta ch'icanyashpa , paipaj huarmihuan tandanacushpa causanga . Caźarashpaca c'aripish , huarmipish shuj aichallami tucun " nircami .
40019006	Chashnaca cusandij huarmindijca shujllami , mana ishquichu . Taita Dios chashna tandachishcataca , runaca ama ch'icanyachichun nishcami - nircami .
40019007	Chashna nijpimi fariseocunaca , cashna nircacuna : - Shinashpaca , ¿ ima nishpataj Moisesca maijanpish huarmita shitasha nishpaca , firmata cuchun nircari ? - nishpami tapurcacuna .
40019008	Paicuna chashna nijpimi , Jesusca cashna nirca : - Cancunallataj rumi shungu cashcamantami Moisesca , huarmita shitangapajca , firmata cuchunlla nirca . Callaripica , mana chashnachu carca .
40019009	Shina cajpipish ñucaca cashnami nini : Maijanpish paipaj huarmi , manapish huainayajpi shitashpa shujtajhuan caźarajca , huainayanmi . Shinallataj cusa shitashca huarmihuan maijan caźarajpish , huainayanmi - nircami .
40019010	Jesús chashna nijpimi , Paipaj yachacujcunaca : - Caźarashcacuna mana shitanacunalla cajpica , mana caźarashpa causanami ashtahuan alli canman - nircacuna .
40019011	Chashna nijpi Jesusca , cashnami nirca : - Caitaca , mana tucuicuna chasquipajchu . Ashtahuanpish chashna canata Dios piman cushca cajpica , chaicunallami chasqui tucun .
40019012	Maijan c'aricunaca , huacharipachamantami capashca shina huacharin . Maijancunaca capashca cashcamantami , mana caźarai tucun . Cutin maijancunaca , jahua pacha Dios mandashcata rurasha nishpami , mana caźarancuna . Chashna cai tucunata chasqui tucuipaj cajcunaca chasquichijlla - nircami .
40019013	Chai q'uipami , huahuacunapaj jahuapi maquita churashpa Diosta mañachun , maijan huahuacunataca Jesuspajman pushamurcacuna . Chai pushamujcunataca , yachacujcunami sinchita rimashpa jarcarcacuna .
40019014	Chaita ricushpami , Jesusca cashna nirca : - Huahuacuna ñucapajman shamuchun saquichij , ama jarcaichijchu . Jahua pacha Dios mandacunca , chashnacunapajmi - nircami .
40019015	Jesusca , huahuacunapaj jahuapi maquita churashca q'uipaca , chaimanta rircallami .
40019016	Ñapish shuj moso Jesuspajman shamushpaca : - Alli Yachachij , ¿ huiñai causaita charingapajca , imalla allitataj rurana cani ? - nishpa tapurca .
40019017	Shina tapujpimi , Jesusca cashna nirca : - ¿ Ima nishpataj ñucataca alli ningui ? Shujllami allica tiyan , Paica Taita Diosmi . Can huiñai causaita charisha nishpaca , Dios mandashcacunata rurangui - nircami .
40019018	Chashna nijpi chai mosoca : - Shinashpaca , ¿ maijan mandashcacunatataj rurana cani ? - nijpimi , Jesusca cashna nirca : - Ama huañuchingui , ama huainayangui , ama shuhuangui , ama pita llullashpa juchachingui .
40019019	Cambaj yaya mamata c'uyangui . Shujtajcunatapish can quiquinta c'uyarij shinallataj c'uyangui - nircami .
40019020	Chashna nijpi chai mosoca , cashnami nirca : - Cai can nishcacunataca , huambramantapachamari tucuita rurashcani . ¿ Ima shujtajtachu ashtahuan ruranaraj cani ? - nircami .
40019021	Shina nijpimi , Jesusca cashna nirca : - Shinashpaca , tucuita pajtachishataj nishpaca , tucui can charishcacunata c'atushpa , huajchacunaman cugri . Chashna rurashpaca jahua pachapica , achcatami charingui . Chai q'uipaca , ñucata catilla - nircami .
40019022	Shina nijpica chai mosoca , pai charishcacuna achca cashcamantaca , anchata nanarishpa , llaquilla rircallami .
40019023	Chai moso chashna rijpica Jesusca , Paipaj yachacujcunataca cashnami nirca : - Jahua pacha Dios mandacunmanca , achcata charijcunaca mana jahualla yaicungachu , chaica chashnatajmi .
40019024	Caitapish huillanimi : Achcata charijcuna Dios mandacunman yaicunaca , shuj camellota auja rinrinpi pasachisha nicushcatapish yalli sinchimari - nircami .
40019025	Chashna nijpi Jesuspaj yachacujcunaca , achcata mancharishpami : - Shinashpaca , ¿ pitaj quishpiri tucungari ? - ninacurca .
40019026	Chashna ninacucujpi Jesusca , paicunapaj ñahuita ricurashpami : - Runacunaca , pipish quiquinllatajca mana quishpiri tucunchu . Ashtahuanpish Taita Diosca , tucuitamari rurai tucun - nirca .
40019027	Chashna nijpi Pedroca , cashnami nirca : - Riqui , ñucanchijca canta catingaraicumari tucuita saquishcanchij . Chaimantaca , ¿ imatataj charishun ? - nircami .
40019028	Shina nijpi Jesusca , cashnami nirca : - Dios tucuita mushujyachi punllami , Runa Aichayuj ñucaca achij nicuj sumaj tiyarinapi tiyarisha . Chai punllami ñucata catij cancunaca , chunga ishqui tiyarinapi tiyarishpa , chunga ishqui aillu israelcunata mandanguichij , chashnatajmi canga .
40019029	Maijanpish ñucata catingaraicu paipaj huasita , huauquicunata , panicunata yaya mamata , huarmita , huahuacunata , allpacunata saquishpaca , patsaj cutihuan yallitami japinga , huiñai causaitapish chasquingami .
40019030	Shina cajpipish achcacunami puntapi cajcunaca huashayangacuna , ashtahuanpish q'uipalla cajcunami , puntapi cangacuna .
40020001	Jahua pacha Dios mandacunca , uvas chagrayuj runa shinami . Chai runaca , paipaj chagrapi uvasta pallachunmi , pallajcunata tutamanta utca mashcanaman llujshirca .
40020002	Risha nijcunamanca , chai punlla pallashcamantaca shuj denario cullquillatami cuna tucurca . Chashna ari ninacushpami , paipaj chagrapi uvasta pallanaman cacharca .
40020003	Chagrayujca , ña punllata plazaman rishpaca , imata rurana illajpi , yanga tiyacujcunatami ricurca .
40020004	Paicunataca : " Cancunapish ñuca chagrapi uvasta pallagrichij . Pallashcamantaca mashnata cuna cashcallatataj cushallami " nijpica , pallanaman rircallacunami .
40020005	Chagrayujca cutin chaupi punllata , chaupi punlla catitapish pallajcunata mashcanaman rircarajmi .
40020006	Ña pichca horas tucugrij chishita cutin rishpapish , imata mana rurashpa tiyacujcunata ricushpami : " ¿ Ima nishpataj tiyashpalla cainacunguichij ? " nircami .
40020007	Shina nijpi paicunaca : " Imata ruranaman pi mana apajpimari , caipi tiyacunchijlla " nircacunami . Shina nijpi chagrayujca : " Shinashpaca , cancunapish ñuca chagrapi uvasta pallagripaichij , mashna cuna cashcata cushallami " nishpami cacharca .
40020008	Ña tutayajpica , chagrayujca q'uiputa cayashpaca : " Pallajcunata cayashpa , q'uipa shamujcunamanta callarishpa , punta shamujcunacama cullquita cugri " nircami .
40020009	Cayajpica , pichca horas tucugrij chishita pallai callarijcunaraj shamushpaca , shuj denariotami chasquircacuna .
40020010	Tucui punlla pallajcuna shamucushpaca : " Ñucanchijcarin caishujcunata yallimi japishun " yuyarcacunami . Chashna yuyashpapish , caishujcuna shinallataj shuj denariollatatajmi chasquircacuna .
40020011	Caishujcunaman shinallataj cujpica , p'iñarishpami chagrayujta rimarcacuna :
40020012	" Canca chishita shamushpa , shuj horasllata pallajcunamanmari , ñucanchijman shinallataj cungui . Ñucanchijca llaquinayajtamari , tucui punlla rupaipi pallashpa cainamunchij " nircacunami .
40020013	Shina nijpimi chagrayujca , paita rimacujcunamanta shujtaca cashna nirca : " Riqui , amigo . ¿ Canmanca manachu cuna tucushcata cucuni imatagari ? Illu shuj denariota cusha nijpica , ari nishpamari shamurcangui .
40020014	Jaica , cambaj cullquita japishpa rilla . Ñucatajmi punlla tucurita shamujmanpish , canman shinallataj cusha nini .
40020015	Ñuca cullqui cashcataca , ¿ manachu imatapish rurai tucuni ? ¿ Ñuca alli shungu cashpa chashna cujpichu p'iñaringui ? " nircami .
40020016	Chashnamari ñaupa cajcunaca huashaman saquiringa , q'uipa cajcunami puntapi churashca canga . Cayashcacunaca achcacunami , agllashcacunatajca ashacunallami - nishpami parlarca .
40020017	Jesusca , Jerusalenman huichiyacushpami , chunga ishqui yachacujcunallata ch'icanchishpa cashna nirca :
40020018	- Uyaichij , Jerusalenmanmi huichiyacunchij . Chaipimi , Runa Aichayuj ñucataca japishpa , curacunata mandajcunaman , Mandashcata yachachijcunaman cungacuna . Paicunami ñucata juchachishpa , “ Huañunami cangui ” ningacuna .
40020019	Chai q'uipaca , huañuchichun mana israelcunaman cujpi , paicunami pugllashpa asingacuna , macangacuna , chacatangacuna . Huañuchijpipish , quimsa punllapica causarishallami - nircami .
40020020	Chashna nishca huashami Zebedeopaj huarmica , paipaj ishqui churicunandij Jesuspajman shamurca . Imata cashpaca mañangapaj , chai huarmi Paipaj ñaupajpi pambacama cumurijpimi ,
40020021	Jesusca : - ¿ Imatachari nipangui ? - nishpa tapurca . Shina nijpica , chai huarmica cashnami nirca : - Can mandacushpaca , cai ñuca ishqui churicunataca shujtaca alli ladopi , shujtaca lluqui ladopi tiyachipangui - nircami .
40020022	Shina nijpimi Jesusca , cashna nishpa cutichirca : - Imata mañacushcata mana yachanguichijchu . ¿ Cancunaca , jayaj ubyana shina llaquicunata , ñuca shina apai tucunguichijchari ? ¿ Bautiźarinatapish ñuca shina bautiźari tucunguichijchari ? - nijpi paicunaca : - Ari , chashna rurashunllami - nircacuna .
40020023	Chashna nijpi , Jesusca cashnami nirca : - Ari , llaquicunataca ñuca shinallataj apanguichijmi , ñuca shina bautiźashca canguichijmi . Shina cajpipish ñuca alli ladoman cashpa , lluqui ladoman cashpapish tiyachinaca mana ñuca maquipichu . Chaipica , ñuca Yayami maijanpaj allichishca cashpaca , paita tiyachinga - nircami .
40020024	Chashna mañajta caishuj chunga yachacujcuna uyashpaca , chai huauquindijcunahuanca p'iñarircacunami .
40020025	Chaimantami Jesusca , paicunata cayashpa , cashna nirca : - Cancunallataj yachanguichijmi . Cai pacha llajtacunata mandajcunallami , gentecunataca sarushpa charincuna . Jatun nishcacunapish tucuicunatami quiquinta servichishpa charincuna .
40020026	Ashtahuanpish cancunapurapica mana chashnachu canga . Cancunapura maijan jatun canaman chayasha nijca , cancunata servichun .
40020027	Pipish puntapi casha nishpaca , caishujcunata servinapi huatarichun .
40020028	Ñuca , Runa Aichayuj cashpapish , mana servishca puringapaj shamurcanichu . Ashtahuanpish ñucaca servingapajpish , huañushpa achcacunata quishpichingapajpishmari shamurcani . Chaimantami chashna mandani - nircami .
40020029	Jesús Paipaj yachacujcunandij Jericomanta llujshicujpica , achcacunami Paita caticurcacuna .
40020030	Ñahui mana ricuj ishqui runacunami ñan c'uchullapi tiyacushpaca , “ Jesusmi shamucun ” nijta uyarcacuna . Chaimantami : - ¡ Davidpaj Churi , Apu , ñucanchijtaca llaquihuaiari ! - nishpa caparircacuna .
40020031	Chashna caparicujpimi , caticuj gentecunaca upallachun nishpa jarcarcacuna . Shina cajpipish chai runacunaca , ashtahuan sinchitami : - ¡ Davidpaj Churi , Apu , ñucanchijtaca llaquihuaiari ! - nishpa caparircacuna .
40020032	Chashna caparijpi , Jesús shayarishpa paicunata cayashpaca : - ¿ Imatataj rurachun ninguichij ? - nishpami tapurca .
40020033	Shina nijpi paicunaca : - Apu , ñucanchij ñahuita alliyachihuai - nircacunami .
40020034	Chashna nijpi Jesusca , chai ishqui runacunata llaquishpa , paicunapaj ñahuipi maquihuan tuparijpica , ricurcallacunami . Paicunapaj ñahui ricujpica , Jesusta catishpa rircallacunami .
40021001	Jesusca , Paipaj yachacujcunandij Jerusalenman c'uchuyamushpaca , Olivos yuracuna tiyan urcu c'uchullapi caj Betfagé pueblomanmi chayarca . Chaiman chayashpaca Jesusca , Paipaj yachacujcunamanta ishquitami ,
40021002	cashna nishpa cacharca : Ch'imba ashalla huasicuna tiyanman richij . Chaipica , huahuandij mama burromi huatashca shayacunga . Chaita cacharishpa pushamugrichij .
40021003	Cacharicujpi maijan imata nijpica : " Apu Jesús pushamuchun nijpimi pushacunchij , ñallami saquij cachanga " ninguichij nircami .
40021004	Dios ima nishcata huillaj huillashca pajtachunmi , chashnaca tucurca . Paica cashnami nishca :
40021005	Sion pueblopi cashna huillaichij : " Riquichij , cancunata Jatun Mandajca alli shungumi . Burropi tiyarishcami , cancunapajman shamucun . Paica aparij burropaj huahua malta burropimi , tiyarishca shamucun " nichij nishcami .
40021006	Chai ishqui yachacujcuna rishpaca , Jesús mandashca shinami rurarcacuna .
40021007	Huahuandij mama burrota Jesuspajman apamushpaca , paicunapaj jahua churanata burrocunapaj jahuapi churajpi Jesusca tiyarircami .
40021008	Jesushuan ricuj chai tucui gentecunami , paicunapaj churanacunata Jesuspaj ñaupaj ñanpi mantarcacuna . Cutin maijancunaca , yura ramacunata p'itishpami , ñanpi churarcacuna .
40021009	Chai tucui gentecunaca ñaupacujcunapish , caticujcunapish : - ¡ Davidpaj Churi , Canca allimari cangui ! ¡ Mandaj Dios cachajpi Shamucujta alli nishun ! ¡ Jahua pachapipish sumaj nishca cachun ! - nishpami caparircacuna .
40021010	Jerusalenman Jesús ña yaicujpica , tucuicunami : - ¿ Pitaj cai runaca ? - nishpa , achcata mancharircacuna .
40021011	Chaimantami , Paihuan shamujcunaca : - Paica , Dios ima nishcata huillajmari . Galileapi caj Nazaretmantamari - nircacunami .
40021012	Diospaj huasiman Jesús yaicushpaca , chaipi c'atucuj randicujcunataca , tucuicunatami llujshichishpa cacharca . Cullquita cambiajcunapaj meźacunatapish , palomacunata c'atucujcuna tiyacushcatapish t'angashpami , pambaman shitarca .
40021013	Chashna rurashpami , Jesusca cashna nirca : Dios Quillcachishcapica : " Ñuca huasica , ñucata mañana huasimi canga " ninmi . Ashtahuanpish cancunaca , shuhuacunapaj jutcutamari rurashcanguichij nircami .
40021014	Jesús Diospaj huasipi cajpica , ñahui mana ricujcuna , suchucuna shamujpi tucuicunatami alliyachirca .
40021015	Diospaj huasipi Jesús chashna mancharinacunata rurajtaca , curacunata mandajcunapish , Mandashcata yachachijcunapish ricurcacunami . Shinallataj : Davidpaj Churi , canca allimari cangui nishpa huambracuna caparicujtapish uyarcacunami . Chaimantami paicunaca , achcata p'iñarircacuna .
40021016	Chashna p'iñarishpami Jesustaca : - Cai huambracuna ima shina caparicujtaca , ¿ uyanguichu ? - nishpa tapurcacuna . Chashna tapujpimi , Jesusca : - Ari , uyanitajmari . Dios Quillcachishcapica : " Uchilla huambracuna , chuchucuj huahuacunami Cantaca alli nincuna " nishcataca , ¿ manachu shuj cutillapish ricushcanguichij ? - nirca .
40021017	Chashna nishpaca paicunata saquishpa , Jerusalenmanta Betaniaman rishpaca , chaipimi pacarirca .
40021018	Jesusca cayandij tutamanta utcata Jerusalenman tigracushpami , yaricachirca .
40021019	Chaimantami , ñan c'uchullapi shayacuj higo yurata ricushpaca , chaiman c'uchuyarca . Shuj granollapish illaj , chushaj p'angacunalla junda cashcata ricushpami , chai yurataca : - ¡ Cunanmantaca , ña ama p'ucungui ! - nishpa rimarca . Chashna nijpica , chai yuraca ñapish chaquirircallami .
40021020	Jesuspaj yachacujcuna chaita ricushpaca , achcata mancharishpami : - ¿ Ima shinataj cai higo yuraca , can rimanca chaquirinllachu , imamí ? - nishpa tapurcacuna .
40021021	Chashna tapujpi , Jesusca cashnami nirca : - Mana caita chaita yuyashpa , chashnataj ruranata crishpaca , cancunapish higo yurata ñuca chaquichishca shinallataca , mana rurai tucunguichijchu . Ashtahuanpish , cai urcuta : " Caimanta anchushpa , mama cuchapi siririgri " nijpica , cai urcuca rinmanllami , chaica chashnami .
40021022	Ima mañashcatapish cuna cashcata crishpa mañashpaca , japinguichijllami - nircami .
40021023	Chai q'uipami Jesusca , Diospaj huasiman yaicushpa yachachicurca . Chaipi yachachicujpica mandajcunapish , cunaj yuyajcunapish Jesuspajman shamushpami : - ¿ Pitaj caicunataca rurachicun ? ¿ Pitaj cantaca cashna rurachun cacharca ? - nishpa tapurcacuna .
40021024	Jesusca cashnami nirca : - Ñucapish cancunataca , shuj shimillata tapusha . Chaita huillajpica , ñucapish pi caicunata rurachicushcata huillashami .
40021025	Bautiźaj Juan bautiźachunca , ¿ jahua pacha Dioschu , runacunachu , pitaj cachashca canga ? - nishpa tapujpimi , paicunapura cashna parlanacurcacuna : " Juantaca , jahua pacha Diosmi cacharca " nijpica : " Shinashpaca , ¿ ima nishpataj Juan huillashcata mana crircanguichij ? " ningami .
40021026	" Runacunallami Juantaca cacharca " nijpica , ¿ gentecunaca imatashi ninga ? Tucuicunamari Juantaca , Dios ima nishcata huillaj cashcata crincuna ninacurcacunami .
40021027	Chashna ninacushpami , Jesusmanca : - Manamari yachanchijchu - nircacuna . Shina nijpimi , Jesusca : - Shinashpaca , ñucapish pi caicunata rurachun cachashcataca , mana huillashachu - nirca .
40021028	- ¿ Caica cancunapica , imataj yuyachin ? Shuj runami ishqui churita charirca . Chai runaca , punta churitami : " Riqui huahua , cunan punlla ñuca chagrapi uvasta pallagri " nirca .
40021029	Shina nijpi chai churica : " Mana rishachu " nicushpapish , q'uipata alli yuyarishpaca rircallami .
40021030	Chai runaca caishuj churipajman rishpaca , ñaupa churita nishca shinallatajmi nirca . Chashna nijpi chai churica : " Ari yayito , rishami " nishpapish , mana rircachu .
40021031	Chai ishqui churimantaca , ¿ maijantaj yaya munashcataca rurarca ? - nijpimi , paicunaca : - Ñaupa churimi yaya munashcata rurashca - nircacuna . Chashna nijpica , Jesusca cashnami nirca : - Impuestota japijcunaraj , huainayashpa causaj huarmicunarajmi , Dios mandacunmanca cancunapaj ñaupa yaicungacuna , chaica chashnatajmi .
40021032	Bautiźaj Juan shamushpa , Diosman cutirichun yachachicujpipish , mana crircanguichijchu . Ashtahuanpish impuestota japijcunaraj , huainayashpa causaj huarmicunarajmi , pai huillashcataca crircacuna . Chaita ricushpapish cancunaca , Juan huillashcataca mana crircanguichijchu , manataj Diospajman cutirircanguichijchu .
40021033	Yuyachij cai parlotapish alli uyaichij . Shuj runami paipaj allpapi , uvasta tarpurca . Chagra muyundijtaca rumicunahuanmi pircarca . Chai allpallapitajmi , uvasta capingapajpish shuj tanqueta rurarca . Chapangapajpish , shuj torretami pircarca . Chai q'uipaca chagrayujca , uvas chagrata shuj chacarerocunaman mingashpa , caru llajtaman rircallami .
40021034	Uvasta pallana punllacuna ña chayamujpica , chai chagrayujca pai japina cashcata chaupimuchunmi , paipaj servijcunataca , chagrajcunapajman cacharca .
40021035	Ashtahuanpish chagrajcunaca , chai servijcuna chayajpica japishcahuanmi shujtaca macarca , caishujtaca huañuchirca , shujtaca rumicunahuan shitashpa cacharcacuna .
40021036	Chashna rurajpipish chagrayujca , ñaupaman cachashcata yalli tauca runacunatami cacharca . Chaicunatapish ñaupaman cachashcacunata shinallatajmi rurarcacuna .
40021037	Tucui chaicunata cachashca q'uipaca , chagrayujca : “ Ñuca churitatajca manchangacunami ” nishpami , paita cacharca .
40021038	Ashtahuanpish paipaj churi shamucujta ricushpacarin , chai runacunaca paicunapura : " Caimari cai tucuitaca japinga . Ñucanchij japingapaj paitaca huañuchishunchij " ninacurcami .
40021039	Shina ninacushpami , paitaca uvas chagramanta llujshichishpa huañuchircacuna .
40021040	Chashna ruraj runacunataca chagrayuj shamushpaca , ¿ imatashi ruranga ? - nishpami tapurca .
40021041	Chashna tapujpica paicunaca , cashnami nircacuna : - Chashna ruraj millai runacunataca , mana llaquishpa huañuchinmanca . Chagratapish , uvas p'ucujpi chaupishpa cuipaj shujtajcunaman cunmanca - nircacunami .
40021042	Shina nijpi Jesusca , cashnami nirca : - Dios Quillcachishcapi imata nicujtaca , ¿ manatajchu ricushcanguichij imatagari ? Chaipica cashnamari nicun : " Huasita rurajcuna mana nishpa shitashca Rumillatajmi , huasichingapaj callari esquinapi churana Rumi tucushca . Chaitaca , Mandaj Diosmi chashna rurashca . Chaita ricushpaca mancharinchijmi " nicunmi .
40021043	Chaimanta caita huillanimi : Taita Diosca , Pai mandacushcataca cancunata quichushpami , Paita alli caźuj shujtajcunaman cunga .
40021044	Maijan chai Rumipi urmashpaca , p'aquiringami . Maijanpaj jahuapi chai Rumi urmashpacarin , ñutungamari - nircami .
40021045	Yuyachij chai parlocunata uyashpaca , curacunata mandajcunapish , fariseocunapishmi , “ Ñucanchijtamari chashna rimacushca ” nirircacuna .
40021046	Chaimantami , Jesustaca huañuchingapaj japishun nircacuna . Shina cajpipish Jesustaca , “ Dios ima nishcata huillajmi ” ninacuj cajpi , tucuicunata manchashpami , mana imata rurai tucurcacuna .
40022001	Jesusca , parlocunallahuantaj ashtahuan yuyachishpami , paicunataca cutintaj cashna rimarca :
40022002	Jahua pacha Dios mandacunca , shuj jatun mandaj paipaj churita caźarachishpa , bodata ruracuj shinami .
40022003	Chai mandajca , bodaman shamuchun cayashcacunata pushamuchunmi , paipaj runacunata cacharca . Ashtahuanpish chai cayashcacunaca , mana shamushun nircacunachu .
40022004	Paicuna mana shamushun nijpica , mandajca cutin paipaj shujtaj runacunatami cashna nishpa cacharca : " Chai cayashcacunata cashna nigrichij : “ Micunaca , ñamari tucui yanushca tiyacun . Huirayashca huagracunata , ovejacunatamari lluchuchircani . Tucuimi ña allichishca . Bodaman shamupaichij ” nishpa cayamugrichij " nircami .
40022005	Cutin cayaj cachajpipish , cayashcacunaca mana shamushun nircacunachu . Ashtahuanpish , shujcunaca chagraman , shujcunaca c'atunamanmi rircacuna .
40022006	Cutin shujcunacarin jatun mandaj cayaj cachashcacunata japishpa , macashpa huañuchircacunami .
40022007	Chashna rurajpica jatun mandajca achcatami p'iñarirca . Cashna p'iñarishpami chai huañuchijcunata huañuchichun , paicunapaj pueblotapish rupachichun , paipaj soldadocunata cacharca .
40022008	Chashna rurashca q'uipami jatun mandajca , paipaj runacunata cashna nirca : " Ñuca churi caźarana bodapajca , tucuimi ña allichishca . Cayashcacunaca , paicunallatajmi mana shamuipaj cashcata ricuchishca .
40022009	Chaimanta cunanca , jatun ñancuna tupanacunman richij . Chaicunapi , pi ricurijta cai bodaman pushamugrichij " nishpami cacharca .
40022010	Chai runacunaca ñancunaman rishpa , chaipi tucui ricurijcunata , allicunatapish mana allicunatapishmi bodaman tandachircacuna . Boda huasipi jundajtami pushamurcacuna .
40022011	Jatun mandajca yaicushpa , tucui shamushcacunata ricushpaca , shuj runataca manapish bodaman yaicunapaj churanata churashca tiyacujtami ricurca .
40022012	Chai runataca jatun mandajca : " Riqui , amigo . ¿ Ima nishpataj canca , bodaman shamunapaj churanata mana churashpa , caiman shamurcanguiari ? " nishpami tapurca . Shina tapujpica , chai runaca imata mana ni tucurcachu .
40022013	Chaimantami jatun mandajca , paipaj servijcunataca cashna nirca : " Cai runataca chaquita , maquita huatashpa , canlla amsaman shitaichij . Chaipica huacangami , quirupish caniringami " nirca .
40022014	Cayashcacunaca achcacunami , agllashcacunatajca ashallami nircami .
40022015	Chai q'uipami fariseocunaca , Jesustaca imata panda cutichijpica , chaillahuantaj juchachishun ninacurcacuna .
40022016	Chaita yuyashpami Jesuspajmanca , paicunapaj yachacujcunamantapish , Herodesta catijcunamantapish shujcunata cacharcacuna . Paicunami cashna nircacuna : - Yachachij , canca imatapish cashcatami yachachinata munangui . Taita Dios munashca shina alli causachunmi , tucuicunata alli yachachingui . Chashna cashpami , pita mana manchashpa , mana ñahuita ricushpalla , tucuicunata alli yachachingui .
40022017	Ñucanchijman shuj yuyaillata cui : ¿ Mandashcapica , Cesarman impuestota cunalla ninchu imatagari , ima ninguitaj ? - nishpami tapurcacuna .
40022018	Shina tapujpi Jesusca , millai shunguhuan tapucushcata yachashpami , paicunataca cashna nirca : - Mishqui shimi , jayaj shungucuna , ¿ ima nishpataj ñucataca chashna tapushpa umaj shamunguichij ?
40022019	Impuestota cuna cullquita ñucaman ricuchichij - nijpi , shuj denario cullquitami ricuchircacuna .
40022020	Chaita ricuchijpimi Jesusca : - ¿ Pipaj ñahui , pipaj shutitaj cai cullquipica tiyacunri ? - nishpa tapurca .
40022021	Paicuna : - Cesarpajmi - nijpimi Jesusca : - Shinashpaca , Cesarpajtaca paiman cuichij , Taita Diospajtaca Taita Diosman cuichij - nirca .
40022022	Chashna nijta uyashpaca , mancharinacushpa chaimanta rircallacunami .
40022023	Chai punllallatajmi , huañushcacuna causarinata mana crij saduceocunaca , Jesusta tapungapaj shamurcacuna .
40022024	Paicunaca cashnami nircacuna : - Yachachij , caita uyahuai : Moisesmari cashna yachachishca : " Shuj runa manaraj huahuata charishpa huañujpica , paipaj huarmihuanca paipaj huauquillataj caźarashpa , huauquipaj randi huahuacunata charichun " nishcami .
40022025	Ñucanchij llajtapica , canchis huauquindijmari causarcacuna . Chaicunamanta punta huauqui caźarashpaca , manaraj huahuacunayuj cashpami huañurca . Saquirij huarmihuanca , q'uipa huauquimi caźararca .
40022026	Q'uipa huauquipish , huahuata manaraj charishpami huañurca . Chaipaj cati huauqui caźarashpapish , chashnallatajmi huañurca . Tucui canchis huauquindijcunami , chashnallataj tucurca .
40022027	Tucuicunapaj catica , chai huarmipish huañurcami .
40022028	Huañushcacuna causari punllapica , ¿ maijanpaj huarmishi canga ? Tucui canchistajmari , chai huarmihuan caźararcacuna - nircacunami .
40022029	Shina nijpi , Jesusca cashnami nirca : - Cancunaca , Dios Quillcachishcapi ima nishcatapish , Taita Dios tucuita rurai tucushcatapish mana yachashpami pandaricunguichij .
40022030	Huañushcacuna causari punllapica mana caźarangacunachu , mana caźarachingacunapishchu . Ashtahuanpish , jahua pacha Diospaj angelcuna shinami canga .
40022031	Huañushcacuna causarinamanta Taita Diosllataj cancunaman huillashcataca , ¿ manachu ricurcanguichij imatagari ? Paica cashnami nirca :
40022032	" Ñucaca Abrahampaj , Isaacpaj , Jacobopaj Diosmi cani " nishcami . Paica mana huañushcacunapaj Dioschu , causajcunapaj Diosmi - nircami .
40022033	Jesús chashna yachachishcata uyashpaca , gentecunaca achcatami mancharircacuna .
40022034	Saduceocunata Jesús pingachishcata uyashpami , fariseocunaca paicunapura tandanacurcacuna .
40022035	Paicunapuramanta shujca , Mandashcacuna ima shinalla cajta yachajmi carca . Paimi Jesusta pandachisha nishpa , cashna tapurca :
40022036	- Yachachij , Mandashcapica , ¿ maijan mandashcataj tucuita yallica ? - nishpa tapurca .
40022037	Chashna tapujpi , Jesusca cashnami nirca : - " Canta Mandaj Diosta cambaj tucui shunguhuan , tucui almahuan , tucui yuyaihuan c'uyangui " ninmi .
40022038	Cai mandashcami , tucui mandashcacunamanta yalli .
40022039	Cai mandashcapaj cati caj mandashcapish , caiman rijchajllatajmi . Chaipish : " Can quiquinta c'uyarij shinallataj shujtajcunatapish c'uyangui " ninmi .
40022040	Cai ishqui mandashcacunatami Mandashcapish , Dios ima nishcata huillajcuna huillashcapish catin - nircami .
40022041	Fariseocuna chaipi tandanacushca cajpirajmi , Jesusca paicunataca cashna tapurca :
40022042	- Cristomantaca , ¿ imatataj yuyanguichij ? ¿ Pipaj Churi cashcatataj yuyanguichij ? - nijpi paicunaca : - Davidpaj Churimi - nircacuna .
40022043	Shina nijpimi Jesusca , cashna nirca : - Shinashpaca , ¿ ima nishpataj Davidca , Diospaj Espíritu yuyaita cujpi Cristotaca : " Ñucata Mandaj " nircari ? Davidllatajmi cashnapish nirca :
40022044	" Mandaj Diosca , ñucata Mandajtaca : Canta p'iñajcunata cambaj chaqui sarunapi ñuca churangacama , ñuca alli ladopi tiyacuilla " nircami .
40022045	Davidllataj Paitaca : " Ñucata Mandaj " nijpica , ¿ ima shinataj Cristoca , Davidpaj churi cangari ? - nircami .
40022046	Jesús chashna nijpica , pipish imata mana ni tucurcachu . Chai punllamantami , cutinca ña mana imata tapurcacuna .
40023001	Chai q'uipami Jesusca , paipaj yachacujcunatapish , caishuj gentecunatapish cashna nirca :
40023002	Mandashcata yachachijcuna , fariseocunaca Moisés Mandashcatami yachachincuna .
40023003	Chaimanta paicuna imalla yachachishcataca , tucuita caźunallami canguichij . Shina cashpapish , paicuna rurashcataca ama catinguichijchu . Paicunaca allita yachachishpapish , paicuna yachachishca shinaca mana causanchu .
40023004	Shujtajcunamanca pi mana cuyuchipaj jatun quipita apachij shinami , maita mana ruraipajta yachachincuna . Chai quipita mana japirisha nij shinami , paicunallataj yachachishcataca mana ruranata munancuna .
40023005	Shujtajcunapi ricuringaraicullami imapish ricurinallata rurancuna : Diospaj Shimimanta mirga quillcacunatapish tucuicuna ricunalla cachunmi , ashtahuan jatunta rurashpa frentepipish , maquipipish huatarishpa purincuna . Churanatapish , ashtahuan suni flecosyuj churanatami churarincuna .
40023006	Maipi ima jatun micuicunapipish , tandanacuna huasicunapipish , punta alli tiyarinapi tiyarinamantaca huañucuncunami .
40023007	Shinallataj plazacunapi gentecuna : " Yachachij , yachachij " nishpa alabaduchunpishmi munancuna .
40023008	Ashtahuanpish cancunaca , shujtajcuna yachachij nichunca , ama munanguichij . Ñucallami cancunata Yachachij , Quishpichij Cristo cani . Cancunaca , tucuicuna huauquindijcunami canguichij .
40023009	Shujlla Yayatami jahua pachapi charinguichij , chaimanta cai pachapica ama pitapish yaya ninguichij .
40023010	Ñucalla cancunata Yachachij , Quishpichij Cristo cashcamanta , shujtajcuna cancunata yachachij nichunca , ama munanguichij .
40023011	Cancunapuramanta maijanpish puntapi cajca , caishujcunata servij cachun .
40023012	Jatun tucujtaca , pingachingami . Mana jatun tucujtaca , jatun canapimi churanga .
40023013	Mandashcata yachachijcuna , fariseocuna , mishqui shimi , jayaj shungucunami canguichij . ¡ Ai , imachari tucunguichij ! Jahua pacha Dios mandacunmanca cancunallatajpish mana yaicunguichijchu , yaicushun nicujcunatapish mana yaicuchun saquinguichijchu .
40023014	Mandashcata yachachijcuna , fariseocuna , mishqui shimi , jayaj shungucunami canguichij . ¡ Ai , imachari tucunguichij ! Cancunaca viuda huarmicunapaj huasicunata quichushpa millpujcunami canguichij . Chashna rurashpapish alli ricuringaraicullami , Diosta unita mañaj tucunguichij . Cancunapajmi , ashtahuan jatun llaquita aparinguichij .
40023015	Mandashcata yachachijcuna , fariseocuna , mishqui shimi , jayaj shungucunami canguichij . ¡ Ai , imachari tucunguichij ! Shujllapish cancunata catichun nishpami , mama cuchata , allpata , maita rishpapish yachachinguichij . Ña cancunata catijpica , ucu pachaman rinapajlla cancunata yalli millaicunatami ruranguichij .
40023016	Ñahui mana ricuj pushajcunami canguichij . ¡ Ai , imachari tucunguichij ! " Imata rurana tucushpa “ Diospaj huasimantami rurasha ” nishpaca , mana pajtachingapajpish rimanallami . Imata rurana tucushpa , “ Diospaj huasipi tiyaj curimantami rurasha ” nishpaca , pajtachinatajmi " nishpami yachachinguichij .
40023017	¡ Upacuna , cancunaca ñahui mana ricujcunami canguichij ! ¿ Curichu , Diospaj huasichu , maijantaj ashtahuan Diospajlla ? Diospaj huasimi curitaca Diospajllata ruran .
40023018	Caitapish yachachinguichijmi : " Imata rurana tucushpa , “ Altarmantami rurasha ” nishpaca , mana pajtachingapajpish rimanallami . " Cutin , " “ Altar jahuapi Diosman cushca tiyacujmantami rurasha ” nishpaca , pajtachinatajmi " nishpami yachachinguichij .
40023019	¡ Upacuna , cancunaca ñahui mana ricujcunami canguichij ! ¿ Diosman cushcachu , mana cashpaca altarchu , maijantaj ashtahuan Diospajlla ? Diosman cushcataca , altarmi Diospajllata ruran .
40023020	Imata rurana tucushpa " Altarmantami rurasha " nishpaca , altar jahuapi Diosman cushca tiyacujtapishmari riman .
40023021	Shinallataj imata rurana tucushpa , " Diospaj huasimantami rurasha " nishpaca , chai huasitapish chaipi caj Diostapishmi riman .
40023022	Shinallataj imata rurana tucushpa , " Jahua pachita " nishpaca , Taita Diospaj jatun tiyarinatapish , chaipi tiyacuj Diostapishmi riman .
40023023	Mandashcacunata yachachijcuna , fariseocuna , mishqui shimi , jayaj shungucunami canguichij . ¡ Ai , imachari tucunguichij ! Cancunaca mentata , anista , cominotaca chungamanta shujta Diosman cunguichijtajmari . Chaita cushpapish , " Cashcata ruraichij , shujtajcunata llaquichij , Diosta crichij " nishpa Mandashcapi tiyacuj , ashtahuan allitamari saquishcanguichij . Diosman cunatapish mana saquishpami , caicunataraj rurana canguichij .
40023024	¡ Cancunaca ñahui mana ricuj pushajcunami canguichij ! Micunapi uchilla chuspi urmajpica , shushunguichijmi . Jatun camellotatajcarinpish millpunguichijllami .
40023025	Mandashcata yachachijcuna , fariseocuna , mishqui shimi , jayaj shungucunami canguichij . ¡ Ai , imachari tucunguichij ! Cancunaca vasota , platota jahua ladollata alli maillashca shinami canguichij . Ashtahuanpish shungupica shuhuana , pitapish llaquichina yuyaicunallahuan jundami canguichij .
40023026	¡ Ñahui mana ricuj fariseo ! Vasopish , platopish Jahua ladondij ama mapa cachunca , ucutaraj alli maillaiari .
40023027	Mandashcata yachachijcuna , fariseocuna , mishqui shimi , jayaj shungucunami canguichij . ¡ Ai , imachari tucunguichij ! Cancunaca , huañushcacuna siricun bovedata yurajyachishca shinami canguichij . Chai jutcucunaca , jahuata sumaj ricurishpapish , ucumanca ashnacuj ismushca tullucunallahuan jundami .
40023028	Chai shinamari cancunapish shujtajcunapaj ricuipica , cashcata rurajcuna shina ricuringuichij . Ashtahuanpish ucu shungupica llullana yuyaillahuan , imapish mapata rurana yuyaillahuanmi junda canguichij .
40023029	Mandashcata yachachijcuna , fariseocuna , mishqui shimi , jayaj shungucunami canguichij . ¡ Ai , imachari tucunguichij ! Cancunaca , Dios ima nishcata huillajcunata pambashca bovedacunatapish , cashcata ruraj runacunata yuyaringapaj pircashcacunatatajcarinpish sumajtami allichishpa charinguichij .
40023030	Chaicunata rurashpaca : " Dios ima nishcata huillajcunata ñucanchij ñaupa yayacuna huañuchicui punllacunapi causashca cashpaca , manataj paicunata huañuchichun saquinchijmanchu carca " ninguichijmi .
40023031	Chashna nishpaca , cancunallatajmi , Dios ima nishcata huillajcunata huañuchijcunapaj huahuacuna cashcata rijsiringuichij .
40023032	¡ Cancunapaj ñaupa yayacuna imallata rurashpa shamushcataca , tucuchingacama caticuichijlla !
40023033	¡ Culebracunamanta miramushca , culebra canllacuna ! Ucu pacha jatun llaquiman rinamantaca , ¿ ima shinataj quishpiri tucunguichigari ?
40023034	Chashna cashcamantaca , Dios ima nishcata huillajcunata , alli yachajcunata , Mandashcata yachachijcunata cancunapajman cachajpipish , maijancunataca japishpa huañuchinguichijmi . Maijancunataca chacatanguichijmi , maijancunataca cancuna tandanacuna huasicunapi macanguichijmi , pueblon pueblon catishpami llaquichinguichij .
40023035	Chaimantami , cashcata rurashpa causaj ñaupa runacunata huañuchishca yahuarmantaca , cancuna llaquita apanguichij . Cashcata ruraj Abelpaj yahuarmanta callarishpaca , Berequiaspaj churi Zacariaspaj yahuarcamami cancuna llaquita apanguichij . Cancunami Zacariastaca Diospaj huasihuan , altarhuan chaupipi huañuchircanguichij .
40023036	Cai runacunatami chai tucui jatun llaquicuna japinga . Chashnatajmi canga .
40023037	¡ Jerusalén , Jerusalén ! ¡ Dios ima nishcata huillajcunata huañuchinguica ! Cambajman cachashca huillajcunatapish , rumicunahuan shitanguica . Tauca cutinmari , mama atillpa paipaj huahuacunata ugllaj shina pacasha nircani . Ashtahuanpish manataj uyanguichijchu .
40023038	Chaimantami cancunapaj huasica , ñalla shitashca saquiringa .
40023039	Ñuca nishcata yuyarichij , cunanmantapacha ñucataca : " Mandaj Dios cachajpi shamucuj , allimari cangui " ningacama , manataj ricunguichijchu nircami .
40024001	Diospaj huasimanta Jesús llujshicujpimi , Paipaj yachacujcunaca Diospaj huasi pircacunata ricuchircacuna .
40024002	Chaicunata ricuchijpimi , Jesusca : - ¿ Caita ricushpachu mancharinguichij ? Cancuna ricushca caicunaca , tucuimi urmachishca cagrin . Shuj rumillapish pircashca mana saquiringachu , chashnatajmi tucunga - nirca .
40024003	Chai q'uipami Jesusca , Olivos urcupi tiyacujpi , Paipaj yachacujcunaca cashna nircacuna : - Ñaja can huillashcaca , ¿ ima punllataj chashna tucungari ? Can cutin shamunatapish , cai pacha tucurinatapish , ¿ ima señalta ricushpataj yachashunri ? - nishpa , Paillata tapurcacuna .
40024004	Chashna tapujpimi , Jesusca cashna nirca : - Pi cancunata ama llullashpa crichichun , yuyaipi alli puringuichij .
40024005	Achcacunami , ñuca shutipi shamushpa : " Ñucami Quishpichij Cristo cani " nishpa , achcacunata umangacuna .
40024006	“ Mai llajtacunapipish jatun macanacui , huañunacuimi tiyan ” ninacujta uyanguichijmi . Chaita uyashpapish , ama mancharinguichijchu . Chashna jatun llaquicunaca , tiyanataca tiyanallatajmi . Chashna tiyajpipish , cai pachaca manaraj tucuringachu .
40024007	Llajtacunapurami macanacungacuna . Shinallataj llajtacunata jatun mandajcunapurapish macanacuchingacunami . Mai llajtapica achca ungüicuna , jatun yaricai , allpa chujchuicunami tiyanga .
40024008	Chai tucui llaquicunaca , shamuna jatun llaquicunapaj callarillamari canga .
40024009	Chai punllacunaca , cancunata llaquichichun japichingacunami , huañuchingacunami . Ñucata caticushcamantaca , maipipish tucuicunami p'iñangacuna .
40024010	Chashna rurajpica , achcacunami crishcataca ñitcarij shina saquingacuna . Chashnacunaca , huañuchijcunaman caishuj chaishujmi japichingacuna , paicunapura p'iñanacungacunami .
40024011	Llulla huillajcunapish achcacuna shamushpami , achcacunata llullashpa crichingacuna .
40024012	Millaita ruranapish yallitaj mirarijpimi , achcacunapaj c'uyai chiriyanga .
40024013	Shina cajpipish , tucuringacama ima llaquicunatapish apajtaca , Dios quishpichingami .
40024014	Dios mandacun cai alli huillaitaca , tucui cai pacha llajtacunapimi yachachun huillashca canga . Chashna huillashca q'uipami , tucui tucurina chayamunga .
40024015	Millaita ruraj runa ricurishpaca , Dios ima nishcata huillaj Daniel huillashca shinallatajmi , Diospajlla huasipi tiyarishpa llaquinayajta mapayachinga . Chaitami ricunguichij . ( Pipish cai quillcashcata ricujca , yuyaita japichun ) .
40024016	Chai llaqui shamujpica , Judea llajtapi causajcunaca urcucunapi miticugrichun .
40024017	Huasi jahuapi cajpish , ama huasi ucumanta imata apanaman yaicuchun .
40024018	Chagrapi puricujpish , huasimanta churanata apanaman ama tigrachun .
40024019	Chai punllacunapica chichu huarmicunapish , chuchucuj huahuayujcunapish , ¡ ai , imachari tucunga !
40024020	Cancuna miticuna punllaca , amalla chiri punllacunapish , sabadopish cachun , Diosta mañaichij .
40024021	Chai punllacunaca , jatunta llaquichina punllacunami canga . Cai pacha tiyai callari punllamanta cunancama chashna jatun llaquica manaraj tiyashcachu , cutinpish manataj tiyangachu .
40024022	Chai llaqui tiyai punllacunata Dios mana utca tucuchijpica , pipish mana quishpirinmanchu . Diosca , Pai agllashcacunata c'uyashcamantami , chai llaqui punllacunataca utca tucuchinga .
40024023	Chai punllacunapi pipish cancunata : " Riquichij , caipimari chaipimari Quishpichij Cristoca " nicujpipish , pajta cringuichijman .
40024024	Chai punllacunaca , " Quishpichij Cristo cani " nishpa llullajcunapish , " Dios ima nishcata huillajmi canchij " nishpa llullajcunapish tiyangami . Chai llullajcunaca , jatun señalcunatapish milagrocunatapish rurashpa crichingacunami . Dios agllashcacunatapish chaita crichi tucushpaca , crichingallacunami .
40024025	Cunanmanmi cancunamanca , cai tucui llaquicuna shamunata huillani .
40024026	Chaimanta pipish cancunaman : " Riquichij , paica shitashca pambapimari " nishpa huillajpipish , pajta chaiman ringuichijman . Mana cashpaca : " Riquichij , paica chai huasi ucupimari tiyacun " nijpipish , pajta cringuichijman .
40024027	Runa Aichayuj ñuca shamushpaca , inti llujshin ladomanta relampa achij nishpa , inti huashicun ladocama achijyachij shinami shamusha .
40024028	Maipimi huañushca siricun , chaipimi angacunaca tandanacunga .
40024029	Ña chai llaquichina punllacuna tucurijpica , intica amsayangami , lunapish mana achijyachingachu . Luźerocunapish jahuamanta urmangami , jahuapi imalla tiyaj jatuncunapish chujchungami .
40024030	Chashna tucujpica , Runa Aichayuj ñuca shamunata ricuchij señalmi jahuapica ricuringa . Chaita ricushpaca , cai pachapi tucui causajcunami achcata mancharishpa huacangacuna . Runa Aichayuj , ñucataca tucuita rurai tucuj , achij nicuj , sumajtami p'uyupi shamucujta tucuicuna ricunga .
40024031	Chashna shamushpaca , ñuca angelcunata cachashami . Paicunami trompetapi sinchita tocashpa , ñuca agllashcacunataca , cai pachapi tiyaj tucui llajtacunamanta tandachishpa pushangacuna .
40024032	Higo yura ima shina tucujta ricushpa yuyarichij : Chai yurapi p'angacuna cutin huiñashpa jundarimujta ricushpaca , usya punllacuna ña chayamucujtami yachanguichij .
40024033	Shinallataj cai ñuca huillashcacuna pajtamucujta ricushpaca , ñuca shamunaca pungullapi shina , caillapi cashcata yachaichij .
40024034	Ñuca huillashca tucui caicuna pajtangacamapish , cai laya runacunallatajmi tiyanga , chashnatajmi canga .
40024035	Cai pachapish , jahua pachapish chingaringami . Ashtahuanpish ñuca shimicunaca huiñaipajmi .
40024036	Ima punlla , ima horas ñuca tigramuna cashcatatajca , pi mana yachanchu . Jahua pacha angelcunapish mana yachanchu , ñuca Yayallami yachan .
40024037	Noé causai punllacunapi ima shinami carca , Runa Aichayuj tigramuna punllacunapipish , chai shinallatajmi canga .
40024038	Dios manaraj yacuhuan tucuchijpica , tucuicunami allita micushpa , ubyashpa , caźaranacushpa , caźarachishpa causacurcacuna . Jatun huambuj huasiman Noé yaicuna punllacamami , chashnalla catircacuna .
40024039	Dios llaquichingapaj cachashca yacu shamushpa tucuicunata tucuchingacamaca , chashna imata mana yuyashpa causacurcallacunami . Runa Aichayuj shamuna punllapajpish shinallatajmi canga .
40024040	Chai punllapica , ishqui runacunami chagrapi canga . Shujtaca apanga , shujtaca saquingami .
40024041	Shinallataj ishqui huarmicunapish cutacungami . Shujtaca apanga , shujtaca saquingami .
40024042	Cancunapaj Apu ima horas tigramunata mana yachashcamanta , chaparacuichij .
40024043	Caita yuyarichij : Huasiyuj yayaca , ima horas shuhua shamuna cashcata yachashpaca , chapashpa paipaj huasimanta mana shuhuachinmanchu .
40024044	Shinallataj Runa Aichayuj ñucapish , cancuna mana yuyashca horaspi shamuna cashcamanta , allichirishpa chaparacuichij .
40024045	¿ Maijantaj alli caźuj alli yuyaiyuj runa canga ? Servij runacunaman carana horaspi carachun , ricuchun amo saquijpi , chaita alli caźujmi alli runa .
40024046	Imallata rurachun mingashcata , amo tigramungacama alli servicuj runaca , pai tigramujpica cushicungami .
40024047	Chai runataca , amoca tucui ima charishcacunata ricuj cachunmi churanga , chashnatajmi canga .
40024048	Ashtahuanpish chai millai servij runaca : " Ñuca amoca manaraj shamungachu " nishpa , shungupi yuyangachari .
40024049	Chashna yuyashpaca , amopaj caishuj runacunata macashpa , machajcunahuan ubyashpa , micushpa puri callaringachari .
40024050	Chashna puricujpica , pai mana yuyashca punllapi , mana yachashca horaspimi amoca tigramunga .
40024051	Pai tigramushpaca , chai runataca llaquinayajta macashpa , mishqui shimi , jayaj shungu runacunallahuantajmi , jatun llaquipi churanga . Chaipica achcata huacangami , quirupish caniringami .
40025001	Jahua pacha Dios mandanaca shamuj punllapica , chunga solteracuna lamparacunata japichishpa , noviohuan tupanaman llujshij shinami canga .
40025002	Chai solteracunamanta pichcaca , alli yuyaiyujmi carca , pichcaca yuyai illajmi carca .
40025003	Yuyai illajcunaca lamparata apashpapish , cutin churangapaj aceitetaca mana aparcacunachu .
40025004	Ashtahuanpish alli yuyaiyujcunaca lamparatapish , aceiteta apanapi aceitetapish aparcacunami .
40025005	Novio mana utca shamujpimi , chai chunga solteracunaca dormi atijpi , dormircacuna .
40025006	Chaupi tutapica , ñapish : " Novio shamunca , tupanaman llujshichij " nishpa caparishca uyarircallami .
40025007	Chaita uyashpami , chai chunga solteracunaca jatarishpa , lamparacunata allichircacuna .
40025008	Chaipica yuyai illaj pichca solteracunaca , caishuj alli yuyaiyujcunataca : " Ñucanchij lamparacunami ñalla huañugrin , ashalla aceiteta cuhuaichij " nircacunami .
40025009	Ashtahuanpish alli yuyaiyuj solteracunaca : " Mana , cancunapajpish , ñucanchijpajpish mana pajtangachu . C'atujcunapajpi randimugrichijlla " nircacunami .
40025010	Chai solteracuna aceiteta randimungacamaca , novioca ñami chayamurca . Pai chayamujpica , allichirishca solteracunaca noviohuan boda huasiman yaicujpi , pungutaca huichcarcami .
40025011	Chai q'uipami , caishuj solteracunapish shamushpaca : " ¡ Huasiyuj , huasiyuj , punguta pascapai ! " nishpa caparircacuna .
40025012	Shina caparijpi novioca : " Cancunataca mana rijsinichu , pipishchari canguichij " nircami .
40025013	Jesusca cashnapishmi nirca : Runa Aichayuj ñuca ima punlla , ima horas tigramunataca mana yachanguichijchu . Chaimanta , yuyaipi chaparacuichij .
40025014	Jahua pacha Dios mandacunca , shuj charij runa paipaj runacunata cayashpa , paipaj cullquita mingashpa , shujtaj llajtaman rij shinami .
40025015	Shuj runamanca , pichca huarangata , caishujmanca ishqui huarangata , chaishujmanca shuj huarangatami , cullquita mingarca . Quimsandijmanmi , paicuna mirachi tucuipajllata mingashpa , shujtaj llajtaman rirca .
40025016	Chai pichca huaranga cullquita chasquij runaca , randishpa , c'atushpa , shujtaj pichca huarangahuanmi mirachirca .
40025017	Shinallataj ishqui huaranga cullquita chasquij runapish , shujtaj ishqui huarangahuanmi mirachirca .
40025018	Ashtahuanpish shuj huaranga cullquita chasquij runaca , paipaj amo mingashcataca pambata jutcushpami pacarca .
40025019	Chai charij runaca , tauca huatacuna q'uipami tigramurca . Pai shamushpami , mingashca cullquita mashnata mirachishcata tapungapaj , chai quimsa runacunata cayarca .
40025020	Pichca huaranga cullquita chasquij runaraj shamushpami , pai mirachishca pichca huaranga cullquindij apamurca . Chaita apamushpami : " Amito , ñucamanca pichca huarangatami saquircangui . Can saquishca cullquihuanca , shujtaj pichca huarangatami mirachircani " nishpami curca .
40025021	Chashna cujpi chai amoca : " Allitami rurashcangui . Canca alli servij , alli caźuj runami cangui . Cai ashalla cullquitapish alli mirachishcamantaca , cunanca ashtahuan yalli ruranatami canmanca mingasha . Ucuman jacupai , cushicushun " nircami .
40025022	Chai q'uipaca , ishqui huaranga cullquita chasquij runapish chayamushpaca : " Amito , can saquishca ishqui huaranga cullquihuanca , shujtaj ishqui huarangatami mirachircani " nishpami curca .
40025023	Chaita cujpi chai amoca : " Allimi rurashcangui . Canca alli servij , alli caźuj runami cangui . Cai ashalla cullquitapish allimi mirachishcangui . Cunanca ashtahuan yalli ruranatami canmanca mingasha . Ucuman jacupai , cushicushun " nircami .
40025024	Chai q'uipaca , shuj huaranga cullquita chasquij runapish shamushpaca cashnami nirca : " Amito , canca mana tarpushpapish tandasha nij cashcata , imata mana cushpapish tigrachichun nij cashcata , p'iñarijlla cashcata yachanimi .
40025025	Chashna cajpi canta manchashpami , cambaj cullquitaca , pambata jutcushpa pacarcani . Caillahuan cambaj cullqui " nircami .
40025026	Shina nijpi chai amoca , cashnami nirca : " Canca millai , q'uilla servijmi cangui . Chashna mana tarpushpapish tandasha nij cashcata , imata mana cushpapish tigrachichun nij cashcatamari ñucataca rijsishcangui .
40025027	Chashna cajta yachashpacarin , ñuca cullquitaca , cullquita mirachijcunaman cunguiman carcaca . Ñuca tigramushpaca , huahua cullquindijmi japiman carcani . "
40025028	Pai charicun huaranga cullquita quichushpa , chunga huaranga cullquita charijman cuichij .
40025029	Charijman ashtahuan cujpi , ashtahuan charingami . Mana charijtaca , pai ashalla charishcatapish quichushca cangami .
40025030	Cai imapaj mana valij runataca , canlla amsaman llujshichishpa shitaichij . Chaipimi huacanga , quirupish caniringa .
40025031	Runa Aichayuj ñuca mandangapaj shamushpaca , jucha illaj tucui angelcunandij shamushpami , sumaj achij nicuj tiyarinapi tiyarisha .
40025032	Mai llajtacunamantapish , tucuicunami ñuca ñaupajpi tandachishca cangacuna . Ña tandachishpaca , michijllataj ovejacunata chivocunamanta ch'icanyachij shinami , allicunataca millaicunamanta ch'icanyachisha .
40025033	Allicunataca , ñuca alli ladomanmi churasha , millaicunataca ñuca lluqui ladomanmi churasha .
40025034	Chai q'uipami , Jatun Mandaj ñucaca , alli ladoman cajcunataca cashna nisha : " Ñuca Yaya alli nishcacuna , ñucahuan mandangapaj shamuichij . Cai mandanataca , Dios cai pachata rurashca punllamantami cancuna japichun allichishca .
40025035	Cancunaca ñuca yaricaihuan cajpi , cararcanguichijmi . Yacunaihuan cajpipish , yacuta cuhuarcanguichijmi . Ñuca shujtaj llajtapi puricujpipish , huasipi chasquircanguichijmi .
40025036	Shinallataj churana illaj cajpipish , churanata cuhuarcanguichijmi . Ungushca cajpipish , carcelpi tiyacujpipish , ricuj shamurcanguichijmi " nishami .
40025037	Chashna nijpica cashcata rurajcunaca , cashnami ningacuna : " Apunchij Jesús , ¿ maipitaj Can yaricaihuan puricujta ricushpa cararcanchij ? ¿ Maipitaj Can yacunaihuan puricujta ricushpa , yacuta curcanchij ?
40025038	¿ Maipitaj cantaca , shujtaj llajtapi puricujta ricushpa huasipi chasquircanchij ? ¿ Maipitaj Cantaca churana illajta ricushpa , churanata curcanchij ?
40025039	¿ Maipitaj Cantaca ungushca cajpi , carcelpi cajpi ricugrircanchij ? " ningacunami .
40025040	Shina nijpimi Jatun Mandaj ñucaca , cashna nisha : " Ñucata crij cai uchilla huauquicunapaj ima allita rurashpaca , ñucapajmari chaitaca rurarcanguichij , chaica chashnatajmi " nishami .
40025041	Chai q'uipaca , ñuca lluqui ladoman cajcunataca , cashnami nisha : " P'iñashcacuna , caimanta anchuichij . Cancunaca , ucu pacha mana huañuj ninaman richij . Chai ninaca diablopajpish , paipaj angelcunapajpish rurashcami .
40025042	Cancunaca ñuca yaricaihuan cajpi , mana cararcanguichijchu . Yacunaihuan cajpipish , mana yacuta curcanguichijchu .
40025043	Shujtaj llajtapi puricujpipish , mana huasipi chasquircanguichijchu . Churana illaj cajpipish , mana churachircanguichijchu . Ungushca cajpipish , carcelpi tiyacujpipish ñucataca mana ricuj shamurcanguichijchu " nishami .
40025044	Ñuca chashna nijpi , paicunapish cashnami ninga : " Apunchij Jesús , ¿ maipitaj Cantaca yaricaihuan , yacunaihuan puricujpipish , shujtaj llajtamanta shamushpa puricujpipish , churana illaj , ungushca puricujpipish , carcelpi tiyacujpipish mana servircanchigari ? " ningacunami .
40025045	Paicuna chashna nijpi ñucaca : " Cancunaca , cai ashtahuan uchilla ñuca huauquicunaman ima allita mana rurashpaca , ñucapajmari mana rurarcanguichij " nishami , chaica chashnatajmi .
40025046	Chashnacunaca , jatun llaquimanmi huiñaipaj ringacuna . Ashtahuanpish cashcata rurajcunaca , huiñai causaimanmi ringacuna - nircami .
40026001	Cai tucuita huillashca q'uipami Jesusca , Paipaj yachacujcunataca cashna nirca :
40026002	- Pascuapajca , ishqui punllallami illan . Chaitaca , yachanguichijllatami . Chai punllapimi , Runa Aichayuj ñucataca , japishpa chacatangacuna - nircami .
40026003	Chai punllacunallatajmi , curacunata mandajcunapish , Mandashcata yachachijcunapish , israelcunata cunaj yuyajcunapish , curacunata mandaj Caifás shuti curapaj jatun huasi canllapi tandanacurca .
40026004	Chaipi tandanacushpami , Jesusta ima shina pacalla japishpa huañuchinata cashna yuyarinacurca :
40026005	Cai fiesta punllapica ama japishunchij , ñataj gentecuna jatarishpa ñucanchijtaraj imata ruranman nircacunami .
40026006	Jesusca Betaniapica , leproso nishca Simonpaj huasipimi carca .
40026007	Chaipimi shuj huarmica , achca cullquihuan randishca mishquiman ashnacujta alabastro botellapi apashpa shamurca . Jesús micushpa tiyacujpimi , chai mishquiman ashnacujtaca , Paipaj umapi tallirca .
40026008	Yachacujcuna chaita ricushpaca , p'iñarishpami cashna nircacuna : - ¿ Ima nishpataj cai mishquiman ashnacujtaca , chashna yanga tallinchu , imamí ?
40026009	Caitaca , achca cullquipi c'atushpachari , huajchacunaman cunchijman carca - nishpami rimarcacuna .
40026010	Jesús chaita uyashpaca , cashnami nirca : - ¿ Ima nishpataj cai huarmitaca , chashna p'iñashpa rimanguichij ? Paica , ñucapajca allitamari ruran .
40026011	Huajchacunaca mana illangachu , ashtahuanpish ñucaca mana cancunahuan causacushallachu .
40026012	Cai huarmica , ñuca huañujpi pambanapajmi , mishquiman ashnacujtaca , ñaupashpa ñucapi tallin .
40026013	Cai pachapica , maipipish cai alli huillaita huillacushpaca , cai huarmi ñucapaj cashna allita rurashcatapish parlangacunami . Chashnami tucui uyajcuna caitaca yachangacuna , chashnatajmi canga - nircami .
40026014	Chai q'uipami , Paipaj chunga ishqui yachacujcunamanta Judas Iscarioteca , curacunata mandajcunapajman rirca .
40026015	Paicunatami Judasca : - Jesusta cancunaman japichijpica , ¿ mashnatataj cusha ninguichij ? - nirca . Chashna nijpimi paicunaca quimsa chunga cullquita curcacuna .
40026016	Chai punllamantami Judasca , Jesusta ima shina japichinata yuyacurca .
40026017	Levadura illaj tandata micuna callari fiesta punllami , Jesuspaj yachacujcuna Paipajman c'uchuyashpaca : - Pascua punllapi micunata Can micuchunca , ¿ maipitaj allichigrichun ningui ? - nishpa tapurcacuna .
40026018	Chaita tapujpimi , Jesusca cashna nirca : - Jerusalenman richij . Chaipi causaj shuj runapaj huasiman rishpaca : " Yachachijca , “ Ñuca punllami ñalla chayamucun . Cambaj huasipimi , ñuca yachacujcunandij Pascuapi micunataca micusha nini ” ninmi " nigrichij - nircami .
40026019	Chashna nijpimi yachacujcunaca , Jesús nishca shinallataj , Pascuapi micunataca allichircacuna .
40026020	Ña tutayajpica , Jesusca Paipaj chunga ishqui yachacujcunandijmi , micungapaj tiyarirca .
40026021	Ña micucushpami , Jesusca : - Cancunapuramanta shujmari , ñucataca huañuchichun japichinguichij , chashnatajmi canga - nirca .
40026022	Chashna nijpica , yachacujcunaca tucuicuna achcata llaquirinacushpami : - Apunchij Jesús , ¿ ñucachu cantaca japichisha , imashi ? - nishpa tapurcacuna .
40026023	Shina tapujpimi , Jesusca cashna nirca : - Cunan ñucahuan cai platopi maquita satijmi , ñucataca japichinga .
40026024	Runa Aichayuj ñucataca , Dios Quillcachishcapi nishca shinami huañuchingacuna . Runa Aichayujta japichij runaca , ¡ ai , imachari tucunga ! Chai runaca , mana huacharishca cashpachari , alli canman carca - nircami .
40026025	Shina nijpimi , Paita japichij Judasca : - Yachachij , shinashpaca , ¿ ñucachu cantaca japichisha ? - nirca . Chashna nijpimi Jesusca : - Ari , canllataj chashna ninguica - nircami .
40026026	Chashna micucushpami Jesusca tandata japishpa , Diosta mañashpa pagui nirca . Chai tandata chaupishpami : - Japichij , micuichij , caica ñuca aichami - nishpa , Paipaj yachacujcunaman curca .
40026027	Shinallataj vino vasotapish japishpa , Diosta pagui nishpami , cashna nishpa curca : - Tucuicuna caita ubyaichij .
40026028	Caica , achcacunapaj juchacunata anchuchingapaj ari ninacushca mushuj ruranamanta jichana ñuca yahuarta ricuchijmi .
40026029	Cancunaman huillanimi : Ñuca Yaya mandacunpi cancunahuan cutin ubyangacamami , uvas vinotaca cunanmanta cutinca mana ubyasha - nircami .
40026030	Cantota cantashca q'uipaca , Olivos yuracuna tiyan urcumanmi rircacuna .
40026031	Chaiman chayashpaca , Jesusca cashnami nirca : - Dios Quillcachishcapica , cashnami nin : " Michijtaca huañuchishami . Huañuchijpica ovejacunaca caita chaitami ringa " ninmi . Chashnatajmi cunan tutaca , tucuicuna ñucata p'iñarishpa saquinguichij .
40026032	Causarishca q'uipaca , cancunapaj ñaupami Galileaman risha - nircami .
40026033	Jesús chashna nijpi Pedroca , cashnami nirca : - Tucui caishujcuna p'iñarishpa canta saquijpipish , ñucatajca cantaca mana saquishachu - nircami .
40026034	Pedro chashna nijpi Jesusca , cashnami nirca : - Riqui , canca cunan tutallataj gallo manaraj cantajpimari , ñucataca quimsa cutin “ Mana rijsinichu ” ningui . Ricungui , chashnatajmi rurangui - nircami .
40026035	Chashna nijpipish , Pedroca : - Canhuan huañuna cashpapish , Cantaca manataj , “ Mana rijsinichu ” nishachu - nircami . Caishuj yachacujcunapish , tucuicunami chashnallataj nircacuna .
40026036	Chashna nishpa Jesusca , Paipaj yachacujcunandij Getsemaní shuti huertaman chayashpami : - Chainijpi Diosta ñuca mañangacama , cancunaca caillapi tiyacuichij - nirca .
40026037	Chashna nishpaca Jesusca Pedrota , Zebedeopaj ishqui churicunata pushashpami raquirirca . Chaimantaca achcata llaquirishpa , chujchui callarishpami :
40026038	Ñuca almaca , llaquihuan huañucunmari . Cancunaca , caipi ñuca shinallataj chaparashpa shuyacuichij nirca .
40026039	Jesusca paicunapajmanta ashallata caruyashpaca , pambacama cumurishpami , cashna nishpa Diosta mañarca : Ñuca Yayito , ima shinamanta cai jayajta ubyana shina llaquita mana apana cajpica , ñucamanta anchuchipai . Ñuca chashna nijpipish , ama ñuca munashca shinaca rurapaichu , ashtahuanpish Can munashca shina rurapailla nishpami mañarca .
40026040	Yachacujcunapajman Jesús tigramushpaca , dormicujta japishpami , Pedrota cashna nirca : ¿ Manachu cancunaca , ashacamallapish ñuca shina rijcharishca tiyacui tucurcanguichij ?
40026041	Mana allita rurana yuyaicuna ama japichun rijcharichij , Diosta mañacuichij . Cancunapaj espirituca mañanata yuyanmari , ashtahuanpish aichapica shaicushcamari canguichij nircami .
40026042	Cutin rishpaca , Jesusca : Ñuca Yayito , jayaj ubyana shina cai llaquita ñuca apanallataj cajpica , can munashcata rurapailla nishpa , caihuanca ishqui cutinmi mañarca .
40026043	Tigramushpaca yachacujcunataca , cutinllataj dormicujtami japirca . Dorminaihuan huañucushcamanta , ñahuicunapish huichcaricurcami .
40026044	Chaimantami chaillapitaj saquishpa , cutintaj Diosta mañagrirca . Caihuanca , ñami quimsa cutin ñaupaman mañashca shinallataj mañarca .
40026045	Yachacujcunapajman cutin tigramushpaca , cashnami nirca : Cancunatajca dormicunguichij , samaricunguichijllami . Riquichij , Runa Aichayuj ñucataca , ñami juchayujcunaman japichina pajtamushca .
40026046	¡ Jatarichij , jacuchij ! Ñucata japichij runaca , ñami chayamucun nircami .
40026047	Jesús chashna rimacujpirajmi , Judasca chayamurca . Paica Jesuspaj chunga ishqui yachacujcunamanta shujmi carca . Chai Judashuanmi , curacunata mandajcunapish , israelcunata cunaj yuyajcunapish cachashca , achca runacuna espadacunahuan , caspicunahuan shamurcacuna .
40026048	Jesusta japichij Judasca , paihuan shamujcunataca : Maijantami ñuca muchasha , chaimi canga . Chaita japinguichij nishpami , yachachishca carca .
40026049	Jesuspajman chayamushpaca : - Yachachij , ¿ allillachu cangui ? - nishpami mucharca .
40026050	Chaimantami Jesusca : - Amigo , ¿ imapajtaj shamungui ? - nirca . Chashna ninca , Judashuan shamujcunaca Jesustaca , ñapish huaicashpa japircallacunami .
40026051	Jesusta japijpica , Paihuan purijcunamanta shujmi , espadata surcurca . Chaihuanmi , curacunata mandaj curapaj servijtaca , shuj rinrinta p'itirca .
40026052	Chashna rurajpimi , Jesusca cashna nirca : - Cambaj espadata huaquichi . Pipish espadahuan macanacujtaca , espadallahuantajmi huañuchingacuna .
40026053	Cunanllataj ñuca Yayata mañajpica , patsaj ishqui huaranga yalli angelcunata cachana cashcataca , ¿ manachu yachangui ?
40026054	Chashna mana mitsarishpa japichijpimi , Dios Quillcachishcapi nishca shinaca pajtanga - nircami .
40026055	Shinallataj Jesusca , Paita japijcunataca cashnami nirca : - Cancunaca , ¿ shuhuata shinachu espadacunahuan , caspicunahuan ñucataca japij shamurcanguichij ? Ñucaca punllantami , Diospaj huasipi yachachishpa tiyacurcani . Chaipi cancunallahuantaj cajpipish , mana japircanguichijchu .
40026056	Dios ima nishcata huillajcuna Quillcashcacuna pajtachunmi , ñucataca cashna japij shamushcanguichij - nircami . Chashna nijta uyashpaca , tucui yachacujcuna Jesusta saquishpa miticushpa rircallacunami .
40026057	Jesusta japijcunaca , curacunata mandaj Caifás shuti curapaj huasimanmi pusharcacuna . Chaipimi , Mandashcata yachachijcunapish , cunaj yuyajcunapish tandanacushca tiyacurcacuna .
40026058	Jesusta pushajpica , curacunata mandajpaj huasi canllacamami , Pedroca huasha huashalla catishpa yaicurca . Chai huasi canllaman yaicushpaca , Jesusta imata rurajta ricungapajmi , huasita cuidaj runacunahuan tiyarirca .
40026059	Chai huasipica , curacunata mandajcuna , cunaj yuyajcuna , tandanacushca tucui mandajcunandijmi tiyacurcacuna . Paicunami pitapish llullachishpa , Jesustaca huañuchinata yuyarcacuna .
40026060	Tauca runacuna Jesusmanta llullashpa huillajpipish , huañuchinapaj shina mana allitaca , mana japircacunachu . Chai q'uipaca , ñapish ishqui runacuna shamushpaca , cashna nishpami llullarca :
40026061	- Cai runaca , " Diospaj huasita urmachishpa , quimsa punllapi cutin shayachishallami " nircami . Ñucanchijtajmi chaitaca uyarcanchij - nircacunami .
40026062	Chashna nijpimi , curacunata mandajca shayarishcahuan Jesustaca : - Canta chashna juchachijpipish , ¿ manachu imata ningui ? - nirca .
40026063	Chashna nijpipish , Jesusca imata mana nircachu . Chaimantami curacunata mandajca , cashna tapurca : - Causacuj Taita Dios ricucunmi , ama llullashpa ñucanchijman huillai . ¿ Canca Diospaj Churi , Quishpichij Cristochu cangui ? - nircami .
40026064	Shina nijpi Jesusca , cashnami nirca : - Ari , cambaj shimihuantajmi chashna ningui . Caitapish huillanimi : Cunanmantaca , Runa Aichayujtaca , Tucuita Rurai Tucuj Diospaj alli ladopi Tiyacujtami ricunguichij , p'uyupi tigramujtapish ricunguichijmi - nircami .
40026065	Chashna nijta uyashpaca curacunata mandajca , achcata p'iñarishpami , paipaj churanallatataj lliquishpa , cashna nirca : - ¡ Cai runaca , Dios tucushpamari chashna nicun ! Paita juchachishpa , pi shujtaj huillajcunataca ña mana ninchijchu . Dios tucushpa , chashna rimaricujtaca , cancunapaj rinrinhuantajmi uyashcanguichij .
40026066	Cunanca , ¿ imatataj yuyanguichij ? - nijpi caishujcunaca : - Chashna rimashcamantaca , huañunami can - nircacunami .
40026067	Chashna nishpaca , Jesustaca ñahuipi ch'ucashpami , macarcacuna . Maijancunaca , ñahuipimi huajtarcacuna .
40026068	Chashna rurashpaca : - ¡ Riqui , Quishpichij Cristo , huillaiari ! ¿ Pitaj cantaca macanchij ? - nircacunami .
40026069	Chaicamaca Pedroca , huasi canllapimi tiyacurca . Chaipi tiyacujpi shuj servij huarmi shamushpaca : - Canpishmari Galilea llajtamanta Jesushuan puricurcangui - nircami .
40026070	Shina nijpi Pedroca , tucui chaipi cajcunapaj ñaupajpimi : - Imatapishchari nicungui , mana yachanichu - nirca .
40026071	Shina nishpa , chai huasi canlla punguta Pedro llujshicujpica , shujtaj huarmipish paita ricushpaca : - Cai runapishmari , Nazaretmanta Jesushuan puricurca - nishpami , chaipi cajcunamanca huillarca .
40026072	Chashna nijpimi , cutin Pedroca : - Diospish ricucunmi . Chai runataca , manataj rijsinichu - nirca .
40026073	Chashna nishca ashalla q'uipami , chaipi cajcuna Pedropajman c'uchuyashpaca : - Canpishtajmari paicunapura cangui . Riquiari , can rimashcapish rijsinallamari - nircacuna .
40026074	Paicuna chashna nijpimi , Pedroca cashna nirca : - Diospish ricucunmi . Ñuca llullajpica , ima llaquipish japichunlla , chai runataca mana rijsinichu - nicujpica , ñapish gallo cantarcallami .
40026075	Chaipimi Pedroca , Jesús ñaupaman nishcata yuyarirca . Paica Pedrotaca : Gallo manaraj cantajpimi , ñucataca quimsa cutin “ Mana rijsinichu ” ningui nishcami carca . Chaita yuyarishpami canllaman llujshishpaca , achcata llaquirishpa huacarca .
40027001	Tutamanta ñalla pacaricujpimi , curacunata mandajcunapish , israelcunata cunaj yuyajcunapish Jesusta huañuchishun ninacushpa , shuj yuyailla tucurcacuna .
40027002	Chaimantaca , mandaj Poncio Pilatopajmanmi , Jesustaca huatashcata pusharcacuna .
40027003	Jesusta japichij Judasca , Jesusta huañuchina tucujta ricushpami anchata llaquirirca . Chaimantami , Jesusta japichingapaj chasquishca quimsa chunga cullquitaca , curacunata pushaj curacunaman , cunaj yuyajcunaman tigrachigrirca .
40027004	Paicunataca : - Ima millaita mana ruraj , alli Runata huañuchichun japichishpaca , mana allitamari rurashcani - nircami . Shina nijpica : - ¿ Ñucanchijca , imatataj nishunpish ? Cunanca , cantajchari imapish tucungui - nircacunami .
40027005	Chashna nijpi Judasca , chai cullquita Diospaj huasi ucupi shitashcahuan llujshishpami , sipi tucugrirca .
40027006	Curacunata pushaj curacunaca , chai shitashca cullquita pallashpami , cashna nircacuna : - Cai cullquitaca , chai Runata huañuchingapaj japichichunmari curcanchij . Mandashcapi nishca shinaca , Diosman cushca cullquita tandanapica , mana churanachu canchij - nircacunami .
40027007	Paicunapura yuyarinacushpaca , shujtaj llajtamanta cajcuna huañujpi pambangapajmi chai cullquihuanca , mangata rurajpaj allpata randircacuna .
40027008	Chaimanta chai allpaca , cunan punllacama Yahuar Allpa shutimi .
40027009	Chashna rurajpimi , Dios ima nishcata huillaj Jeremías cashna nishca pajtarca : Israel runacunami , Paitaca quimsa chunga cullquillapi randircacuna . Chai cullquitami pallarcacuna .
40027010	Mandaj Dios ñucaman huillashca shinallatajmi chai cullquihuanca , mangata rurajpaj allpata randircacuna nishcami .
40027011	Mandaj Pilatopaj ñaupajpi Jesús shayacujpi chai mandajca : - Canca , ¿ israelcunata Jatun Mandajchu cangui ? - nishpa tapujpimi , Jesusca : - Cambaj quiquin shimihuanmi ningui - nirca .
40027012	Curacunata mandajcunapish , cunaj yuyajcunapish juchachicujpica , Jesusca imata mana rimarcachu .
40027013	Chaimantami , Pilatoca : - Canta cai tucuita juchachishpa rimacujtaca , ¿ manachu uyangui ? - nirca .
40027014	Chashna nijpipish Jesús imata mana rimajpimi , chai mandajca achcata mancharirca .
40027015	Mandaj Pilatoca , Pascua fiesta punllapica , gentecuna maijanta “ Cachari ” nishca shuj preźutami cacharij carca .
40027016	Chai punllacunaca , tucuicuna yachashca Barrabás shuti runatami , chaipi preźu charicurcacuna .
40027017	Chaipi tandanacushcacunatami , Pilatoca : - ¿ Barrabastachu , mana cashpaca Quishpichij Cristo nishca Jesustachu cacharichun ninguichij ? - nishpa tapurca .
40027018	Jesustaca , imatapish allita ruraj cajpi p'iñashpa japichishcataca , Pilatoca yacharcami .
40027019	Mandanapaj tiyarinapi Pilato tiyacujpimi , paipaj huarmica : Chai alli Runataca , imata ama rurangui . Cunan tuta muscuipica , Paimantaca achca llaquitami aparcani nishpami , huillaj cacharca .
40027020	Curacunata mandajcunapish , cunaj yuyajcunapishmi chaipi tucui cajcunataca , " Barrabasta cachari , Jesustaca huañuchilla " nichun yachachicurcacuna .
40027021	Chai mandajca , chaipi cajcunata cutinllatajmi : - Cai ishquimantaca , ¿ maijantataj cacharichun ninguichij ? - nirca . Shina nijpica , tucuicuna : - Barrabastami cachari ninchij - nishpami caparircacuna .
40027022	Chashna caparijpi , Pilatoca : - Shinashpaca , Cristo nishca Jesustaca , ¿ imatataj rurasha ? - nishpami tapurca . Shina tucuicunami : - ¡ Chacatachun ninchijmi ! - nishpa caparircacuna .
40027023	Shina nijpi chai mandajca : - ¿ Ima mana allitataj Paica rurashca ? - nircami . Shina nijpipish : - ¡ Chacatachun ninchijmi ! - nishpami , ashtahuan sinchita caparircacuna .
40027024	Tucuicuna mana uyashun nishpa ashtahuan caparijpimi , Pilatoca yacuta japishpaca : - Cai alli Runapaj yahuarca , cancunapaj jahuami canga . Ñucaca ima ricunata mana charinichu - nircami . Chashna nishpami alli ricuringapajca , tucuicunapaj ñaupajpi maquita jahuarca .
40027025	Pilato chashna nijpica , tucui gentecunami : - Ari , Paipaj yahuarca ñucanchij jahuapipish , ñucanchij huahuacunapaj jahuapipish urmachunlla - nishpa caparircacuna .
40027026	Chashna nicujllapimi Pilatoca , Barrabasta cacharishpa , Jesustaca achcata macachishpa , chacatachun soldadocunaman cushpa cacharca .
40027027	Chaimantaca , mandaj Pilatopaj soldadocunaca , pai mandashpa tiyacuj huasi ucumanmi Jesusta aparcacuna . Chaipica tucui soldadocunatami , Jesuspaj ñaupajman tandachirca .
40027028	Chai ucupimi soldadocunaca , Jesustaca churanata llujshichishpa , amsa puca linsota p'achallichircacuna .
40027029	Shinallataj Paipaj umapica , cashayuj caspita ahuashpami churachirca , alli maquipica caspitami charichircacuna . Chaimantaca , paipaj ñaupajpi cungurishpami : - ¡ Riqui , judiocunata Jatun Mandaj , Canca allimari cangui ! - nij tucushpa , achcata pugllashpa asircacuna .
40027030	Chaimantaca , ch'ucashpa , Pai charicushca caspillatataj quichushpami , umapi garrotircacuna .
40027031	Chashna pugllashca q'uipaca , p'achallichishca linsota anchuchishpami , paipaj churanallatataj churarcacuna . Chashnami chacatanaman aparcacuna .
40027032	Jesusta chacatanaman pushacushpaca , Cirenemanta Simonhuanmi tuparcacuna . Paitami , japishcahuan cruzta apachishpa pusharcacuna .
40027033	Paiman apachishpami , Gólgota shuti urcuman chayarcacuna . ( Gólgota shutica : " Uma Tullu sirina " nisha ninmi ) .
40027034	Chai urcupimi Jesusmanca , hielhuan chagrushca jayaj vinota ubyachircacuna . Ashata mallishpaca , mana ubyasha nircachu .
40027035	Jesusta ña chacatashpaca , Paipaj churanataca soldadocuna suerteta rurashpami , paicunapura chaupircacuna . Chashna rurajpica : " Ñuca churanataca , suerteta rurashpami , paicunapura chaupircacuna " nishpa , Dios ima nishcata huillaj huillashcami pajtarca .
40027036	Chashna rurashpaca soldadocunaca , Jesusta cuidashpami , chaipi tiyacurcacuna .
40027037	Jesusta chacatashca cruz jahuapica , Paita imamanta huañuchishcata huillashpami : " CAICA , JUDIOCUNATA JATUN MANDAJ JESUSMI " nishpa quillcashcata churarcacuna .
40027038	Shinallataj ishqui shuhuacunatapishmi , shujtaca Jesuspaj alli ladoman , caishujtaca lluqui ladoman chacatarcacuna .
40027039	Chaita purijcunaca , umata cuyuchishpami , Jesustaca cashna nishpa c'amircacuna :
40027040	- Canca : " Diospaj huasita urmachishpa , quimsa punllallapi cutin shayachishami " nircanguica . Canllataj huañuimanta quishpiriari . Diospaj Churitaj cashpaca , chacatashcamanta uricuiari - nircacunami .
40027041	Curacunata mandajcunapish , Mandashcata yachachijcunapish , fariseocunapish , cunaj yuyajcunapish paicunapura asinacushpami , cashna ninacurca :
40027042	- Paica , shujtajcunataca quishpichircamari , Paillatajca huañuimantaca manamari quishpiri tucunchu . Paica , israelcunata Jatun Mandaj cashpatajca , chacatashcamanta cunanllataj uricujpica , crinchijmanmi .
40027043	Paica : " Diospaj Churimi cani " nishpa , Dios yuyaillamari puricurca . Dios paita c'uyashpaca , cunanllataj quishpichinmantajchari - nircacunami .
40027044	Jesushuan chacatashca shuhuacunapish , shinallatajmi Jesustaca c'amircacuna .
40027045	Chaupi punllamanta chaupi chishicamami , tucui cai pachaca , amsa amsa tucurca .
40027046	Chashna amsa tucushca chaupi chishipimi , Jesusca : " Elí , Elí , ¿ lama sabactani ? " nishpa , sinchita caparirca . ( Chaica : " Ñuca Dioslla , ñuca Dioslla , ¿ ima nishpataj ñucallata saquihuanguiari ? " nisha ninmi ) .
40027047	Chashna caparijta uyashpaca , chaipi cajcunamanta maijancunaca : - Cai runaca , Eliastamari cayacun - nircacunami .
40027048	Jesús chashna caparicujpica , chaipi cajcunapuramanta shujca , esponjata apanaman callpashpami rirca . Chai esponjataca , vinagrepi satishpa , caspi puntapi churashpami , Jesuspaj shimiman pajtachirca .
40027049	Chashna ruracujpi , caishujcunaca : - Saqui , ¿ Eliasca chacatashcamanta uricuchinaman shamunchu , imami ? ¡ Ricushun ! - nircacunami .
40027050	Jesusca , cutin sinchita caparishpa , Paipaj espirituta Diosman mingashpaca , huañurcallami .
40027051	Jesús huañujpica , Diospaj huasi ucupi jarcachishca jatun linsoca , chaquiyajtami jahuamanta uriman , chaupita lliquirirca . Allpapish chujchurcami , jatun rumicunapish chijtarircami .
40027052	Huañushcacunata pambashca jutcu pungucunapish pascarijpimi , Dios agllashca huañushcacunaca , taucacuna causarirca .
40027053	Chaicunaca , Jesús causarishca q'uipami , jutcucunamanta llujshishpa , Diospajlla Jerusalén puebloman shamurcacuna . Chaipimi , achcacunaman ricurircacuna .
40027054	Allpa chujchujtapish , tucui imalla tucujtapish ricushpaca , patsaj soldadocunata mandajpish , Jesusta paihuan , cuidacuj soldadocunapish achcatami mancharircacuna . Chaimantami : - Cai Runaca , Diospaj Churitajmari cashca - ninacurca .
40027055	Jesusta chacatashcataca , tauca huarmicunami carullamanta ricucurca . Chai huarmicunaca , Galileamantami Jesusta servishpa shamushca carca .
40027056	Chai huarmicunapurapica , Magdalamanta Mariapish , Jacobopaj Josepaj mama Mariapish , Zebedeopaj churicunapaj mamapishmi carca .
40027057	Ña tutayamucujpimi , Arimateamanta José shuti , achcata charij runa shamurca . Paipish Jesusta catijmi carca .
40027058	Chai Josemi , Jesús huañushcata pambangapaj Pilatota mañanaman rirca . Pai mañajpi Pilatoca , soldadocunatami “ Joseman Jesusta cugrichij ” nishpa cacharca .
40027059	Joseca , huañushcataca mushuj jatun linsohuanmi pilluchirca .
40027060	Pilluchishca huashaca Joseca , rumi quinripi paipaj allachishca mushuj jutcupimi Jesustaca churarca . Chai jutcu pungutaca , jatun rumihuan huichcashpa rircallami .
40027061	Chai jutcu ñaupajpica , Magdalamanta Mariahuan , caishuj Mariahuanmi tiyacurcacuna .
40027062	Allichirina punlla cayandij sabadopica , curacunata mandajcunapish , fariseocunapishmi Pilatopajman rircacuna .
40027063	Chaiman chayashpaca , cashnami nircacuna : - Jatun mandajlla , chai llulla runaca causacushparajmi : " Ñucata huañuchijpipish , quimsa punllapica causarishallami " nishcata yuyarinchij .
40027064	Chaimanta chai jutcuta , quimsa punllacama alli cuidachun soldadocunata cachapai . Can mana cachajpica , ñataj chai Runapaj yachacujcuna tuta shamushpa Paita shuhuanman . Chashna rurashpaca , tucuicunamanmi : " Paica , huañushcacunapaj chaupimanta causarircamari " nishpa puringacuna . Paicuna chashna rurashpa llullajpica , chai Runallataj saruncunaman llullashcatapish yallimari canga - nircacunami .
40027065	Chashna nijpi Pilatoca : - Shinashpaca , cai soldadocunata pushashpa , cancuna munashca shina chai jutcutaca , alli allichichigrichij - nircami .
40027066	Chashna nijpi paicuna rishpaca , chai jutcu punguta huichcashca rumitaca , ama pi pascachun , alli allichichishpami sellashpa saquircacuna . Soldadocunatapish cuidachunmi churarcacuna .
40028001	Sábado punllapaj cayandij , semana callari domingo tutamanta manaraj alli pacarijpimi , Magdalamanta Mariapish , caishuj Mariapish Jesusta pambashca jutcuta ricugrircacuna .
40028002	Paicuna chaiman chayajpica , ñapish allpaca achcata chujchurcallami . Mandaj Dios jahua pachamanta cachashca ángel shamushpami , chai jutcuta huichcashca rumita anchuchishpa , chai rumi jahuapi tiyarirca .
40028003	Chai angelca , relampa shina achij nicujmi carca , paipaj churanapish rasu shina yurajllami carca .
40028004	Chai jutcuta cuidacuj soldadocuna , chai angelta ricushpaca , tullu ñutcu mancharishpami , chujchushpa , huañushca shina saquirircacuna .
40028005	Chai huarmicuna chayamujpica , angelca cashnami nirca : - Ama manchaichijchu . Cancunaca , chacatashca cashca Jesusta ricunaman shamushcataca yachanimi .
40028006	Paica mana caipichu . Pai nishca shinallataj ña causarircami . Apunchij Jesusta churashca jutcuta ricuj shamuichij .
40028007	Paica , huañushcacunapaj chaupimanta causarircami . Ñami cancunata ñaupashpa Galileaman rin , chaipi ricugrichij . Ñami yachanguichij . Caitaca cunantaj utca , paipaj yachacujcunaman huillagrichij - nircami .
40028008	Chashna nijpica chai huarmicunaca , callpashpami chai jutcumantaca rircacuna . Achca manchaihuan cashpapish , cushicushpami , yachacujcunaman huillagrircacuna .
40028009	Yachacujcunaman huillagricujpimi , ñapish Jesusca , “ ¿ Allillachu canguichij ? ” nishpa ricurirca . Jesús ricurijpica chai huarmicunaca , paipajman c'uchuyashpa , chaquita ugllarishpami , adorarcacuna .
40028010	Chashna rurajpimi , Jesusca cashna nirca : - Ama mancharichijchu . Ñuca huauquicuna Galileaman rishpa ñucahuan tupachun , paicunaman huillagrichij - nircami .
40028011	Chai huarmicuna huillanaman ringacamaca , Jesusta pambashca jutcuta cuidaj soldadocunamanta maijancuna Jerusalenman rishpaca , ñami curacunata mandajcunamanca tucui imalla tucushcata huillarcacuna .
40028012	Chaita huillajpimi , chai curacunaca , cunaj yuyajcunahuan tandanacushpa parlanacurcacuna . Chaimantaca chai soldadocunamanca , achca cullquitami curcacuna .
40028013	Chaita cushpaca , cashnami yachachircacuna : " Tuta ñucanchij dormicujpimari , chai Runapaj yachacujcuna shamushpa , paitaca shuhuashca " ninguichij .
40028014	Mandaj Pilato chaita yachashpa , cancunata ama imata rurachunca , ñucanchij paihuan rimashunllami nircacunami .
40028015	Chashna nijpi soldadocuna cullquita japishpaca , paicuna yachachishca shinallatajmi nircacuna . Judiocunaca cunan punllacamami , “ Jesustaca shuhuashcami ” nishpa parlanacuncuna .
40028016	Jesuspaj chunga shuj yachacujcunaca , Pai richun nishca shinallatajmi , Galileapi tiyaj urcuman rircacuna .
40028017	Chai urcupi Jesusta ricushpaca , adorarcacunami . Maijancunallami , “ ¿ Paitajchu imashi ? ” yuyarcacuna .
40028018	Chashna yuyacujpi Jesusca , paicunapajman c'uchuyashpami , cashna nirca : - Taita Diosca , jahua pachapipish , cai pachapipish tucuita mandachunca , ñucamanmi curca .
40028019	Chaimanta tucui llajtacunata rishpa , gentecunataca ñuca yachacujcuna tucuchun yachachigrichij . Paicunataca Yayapaj , Churipaj , Diospaj jucha illaj Espiritupaj shutipi bautiźaichij .
40028020	Cancunata ñuca tucui imalla mandashcata paicunapish rurachun yachachinguichij . Riquichij , ñucaca cai pacha tucuringacamami punllanta cancunahuan casha . Chashna cachun - nircami .
41001001	Diospaj Churi Jesucristomanta alli huillaica , cashnami callarin :
41001002	Dios ima nishcata huillaj Isaías quillcashcami , chashnataj pajtashca . Paimi cashna huillashca : Riqui , Ñucaca Can purina ñanta allichichunmi , Ñuca huillajtaca ñaupachishpa cachani .
41001003	Shitashca pambapi caparijca : “ Mandaj Diospaj ñanta allichichij . Pai purichunca , ama quingushpalla chaqui ñancunatapish ruraichij ” ninmi nishcami .
41001004	Chashna huillashca shinallatajmi , Juanca shitashca pambapica , Diospajman cutirijpi , juchacunata anchuchichun bautiźashpandij huillashpa purirca .
41001005	Pai huillacujpica Judea llajtamanta , Jerusalenmanta tucui gentecunami paipajman shamurcacuna . Paicuna juchacunata huillajpimi , Juanca Jordán yacupi bautiźarca .
41001006	Paica , camello millma churanata churashca , cara chumbihuan chumbillishcami purij carca . Micunatapish langostacunata , abeja huachashca mishquillatami micuj carca .
41001007	Juanca , cashnami huillaj carca : Ñucapaj q'uipa Shamucujca , ñucata yalli tucuita rurai tucujmi , ñucaca Paipaj pargate huatashcata cumurishpa pascaipajllapish mana canichu .
41001008	Ñucaca , cancunataca yacullahuanmari bautiźarcani , ashtahuanpish Paica jucha illaj Espirituhuanmi bautiźanga nircami .
41001009	Chai punllacunallatajmi , Galileapi caj Nazaret pueblomanta Jesús shamujpi , Juanca Jordán yacupi bautiźarca .
41001010	Yacumanta Jesús llujshicushpami , jahua pacha pascarijpi Diospaj Espíritu , paloma shina Paipaj jahuaman uriyacujta ricurca .
41001011	Jahua pachallamantatajmi : Canmi Ñuca c'uyashca Churi cangui , Canllami Ñucataca cushichingui nishpa rimashca uyarirca .
41001012	Ña bautiźashca q'uipami , Diospaj Espirituca , shitashca pambaman Jesusta pusharca .
41001013	Chai shitashca pambapi chuscu chunga punllacunata cajpimi , Satanasca Jesusta pandachisha nirca . P'iña animalcunapaj chaupipi cajpipish , angelcunami Jesustaca servircacuna .
41001014	Juan preźu tiyacujpimi , Jesusca Taita Dios mandacun alli huillaita huillangapaj Galileaman rirca .
41001015	Paica : Ñamari punlla pajtamushca . Taita Dios mandanaca , caillapimari . ¡ Diospajman cutirichij , alli huillaitapish crichij ! nircami .
41001016	Jesusca , Galilea cucha patata puricushpami Simonta , paipaj huauqui Andrestapish ricurca . Paicunaca chalhuajcuna cashpami , linchihuan cuchapi chalhuata japicurcacuna .
41001017	Paicunatami Jesusca : Ñucata catichij Cancunataca chalhuata japij shinallataj , gentecunata pushamujcuna cachun yachachishami nirca .
41001018	Shina nijpica linchicunata saquishcahuan , catishpa rircallacunami .
41001019	Jesusca chaimanta ashahuan rishpaca , Zebedeopaj churi Jacobota , paipaj huauqui Juantapishmi ricurca . Paicunaca barcopimi , linchicunata llachapacurca .
41001020	Paicunatapish ricushcahuanmi , Jesusca cayarca . Pai cayajpica , paicunapish yaya Zebedeota , trabajajcunandij barcopi saquishpami catishpa rircacuna .
41001021	Chaimantaca , Capernaummanmi chayarcacuna . Chaipica Jesusca , sábado punlla pacarincami , tandanacuna huasiman yaicushpa , yachachij carca .
41001022	Mandashcata yachachijcuna shinallaca , mana yachachircachu . Ashtahuanpish Pai quiquintaj mandashpami yachachirca . Chaimantami uyajcunaca , achcata mancharircacuna .
41001023	Chai tandanacuna huasipica , mapa espíritu japishca runami , ñapish cashna caparirca :
41001024	- Riqui , Nazaretmanta Jesús , ¿ ñucanchijtaca imatataj nij shamunguiari ? ¿ Chingachingapajchu shamungui , imatagari ? Cantaca , Diospajlla Jucha Illaj cashcata rijsinimari - nircami .
41001025	Chashna nijpi Jesusca : - ¡ Upallai , cai runamanta llujshi ! - nishpami , jarcashpa rimarca .
41001026	Chashna nijpi mapa espirituca , chai runata chaspishpa pambaman shitashpami , “ ¡ Ai ! ” nirishpa , caparirishpa llujshirca .
41001027	Chaipica tucuicunami : ¿ Caica imatajchu , imamí ? ¿ Ima mushuj yachanatachu yachachin , imamí ? Pai rimajpica , mapa espiritucunapish caźunllamari nishpami , paicunapura rimanacurcacuna .
41001028	Chashna rurashcataca , tucui Galilea llajta muyundijcamami huashan huashan ñapish yachaj chayarcacuna .
41001029	Tandanacuna huasimanta llujshishpaca , Jesusca Jacobondij , Juandijmi , Simonpaj , Andrespaj huasiman shamurca .
41001030	Chai huasipica , Simonpaj suegrami fiebrehuan ungushca siricurca . Chaitaca , Jesús chayancami huillarcacuna .
41001031	Jesusca ungushcapajman c'uchuyashpami , maquimanta japishpa jatarichirca . Fiebre anchurincami , paicunaman carai callarirca .
41001032	Ña inti huashicushpa guiñiyacujpica , tucui ungushcacunatapish , supai japishcacunatapishmi Jesuspajman pushamurcacuna .
41001033	Chai pueblopi tucui causajcunami huasi pungumanca , huaica tandanacumurcacuna .
41001034	Chaipimi Jesusca , ima ungüihuan cajcunatapish achcacunata alliyachirca . Supai japishcacunamantapish , supaicunata llujshichircami . Pai pi cashcata yachajpimi , supaicunataca mana rimajta saquirca .
41001035	Jesusca amsapiraj jatarishpami , chaimanta llujshirca . Shitashca pambaman chashna utcata rishpami , chaipi Diosta mañarca .
41001036	Chaimantami Simonpish , paihuan cajcunapish Jesusta mashcagrircacuna .
41001037	Ña japishpaca : - Tucuicunamari Cantaca mashcacun - nircacunami .
41001038	Shina nijpi Jesusca : - Caishuj llajtacunamanpish jacuchij . Chaicunapipish huillanamari cani , Ñucaca chaipajmari shamurcani - nircami .
41001039	Shina nishpami , tucui Galilea llajtata purishpa , tandanacuna huasicunapi huillarca . Supaicunatapish llujshichishpami cacharca .
41001040	Leprahuan ungushca shuj runa shamushpami , Jesuspaj ñaupajpi cungurishpaca : - Ñucata alliyachisha ninguipishchari , alliyachihuai - nirca .
41001041	Shina nijpi Jesusca paita llaquishpami , maquita chutashpa tuparishpaca : - Ari , lepra canmanta anchuchun ninimi - nirca .
41001042	Jesús chashna ninca , lepraca chingarircallami .
41001043	Paicunata “ Minchacama ” nicushpami , ama piman huillachun , cashna mandarca :
41001044	- Riqui , pajta piman imata huillanguiman . Curamantajcarinpish ricuchigri . Can alliyashcata paicuna ricuchunca , Diosman cuchun Moisés mandashcata cugri - nircami .
41001045	Ashtahuanpish chai runaca , chaimanta llujshishcahuanmi , ima shina tucushcataca , tucuicunaman huillashpa yachaj chayachirca . Chaimantami Jesusca , mai pueblomanpish tucuicuna ricucujpica , ña mana yaicui tucurca . Canlla pacallacunapimi , saquirij carca . Shina cajpipish , Paipajmanca maimantapish achcacuna shamurcallacunami .
41002001	Tauca punllacuna q'uipami Jesusca , Capernaumman cutinllataj tigrarca . Pai chayajta ricuihuanmi , “ Ñami huasipi ” nishpa , huashan huillanacurcacuna .
41002002	Chaimantami ñapish , mashnatajshi gentecuna tandanacumurca . Huasi pungucama maipi mana shayaripajta tandanacushpami , Diospaj Shimita Jesús huillashcata uyarcacuna .
41002003	Chaipi huillacujpimi , mana cuyurijta ruraj ungüi japishca runata , chuscu runacuna huandushpa apamurcacuna .
41002004	Yallitaj gentecuna junda cajpimi , Jesuspajman mana c'uchuyachi tucurcacuna . Chaimantami , huasi c'atata ashata anchuchishpa , chai ungushca runataca Jesuspajman uriyachircacuna .
41002005	Jesusca , paicuna crishcata ricushpami , mana cuyurij runataca : - Huahua , ñami cambaj juchacunataca anchuchini - nirca .
41002006	Chaipica , Mandashcata yachachijcunamanta maijancunapishmi tiyacurcacuna . Paicunami cashna yuyacurcacuna :
41002007	¿ Ima nishpataj caica chashna ninchu , imamí ? Dios tucushpamari , chashnaca nicun . Pipish juchacunataca , mana anchuchi tucunchu , Taita Diosllamari anchuchi tucun ninacurcacunami .
41002008	Jesusca , paicuna chashna yuyacujta Paipaj espiritupi yachashpami , cashna tapurca : - ¿ Ima nishpataj cancunapaj shungupi chashna yuyacunguichij ?
41002009	¿ Mana cuyurij runataca : " Cambaj juchacunata anchuchinimi " ninachu , mana cashpaca : " Jatari , huandunata japishpa rilla " ninachu , imata ninataj ashtahuan jahualla ?
41002010	Runa Aichayuj Ñucataca , cai pachapi juchacunata anchuchi tucuchun cachashcataca , cunanmi ricuchisha - nirca . Chashna nihuanmi , mana cuyurijta ruraj ungüihuan caj runataca :
41002011	- Jatari , canta huandumushcata apashpa , cambaj huasiman rilla ninimi - nircami .
41002012	Chashna nijpi paica , jatarishcahuan huanduta japishpa , tucuicunapaj ñaupajmanta llujshishpa rircallami . Chaimantami tucuicuna mancharishpa : - Chashna alliyachijtaca , manataj ricushcanchijchu - nishpa , Taita Diosta sumajyachircacuna .
41002013	Chai q'uipami Jesusca , cutinllataj cucha uriman tigrarca . Cutintaj tucui gentecuna Paipajman shamujpimi , yachachij carca .
41002014	Chaimanta rishpaca , Alfeopaj churi Levitami , impuestota japinapi tiyacujta ricurca . Paica : - Ñucata cati - nishpa Jesús cayajpica , jatarishcahuan catishpa rircallami .
41002015	Chaimantaca , cashnami tucurca : Jesusca , Levipaj huasipimi micungapaj meźapi tiyacurca . Impuestota japijcunapish , juchayujcunapish achcacunami Jesusdij , yachacujcunandij meźapi tandalla tiyacurcacuna . Paita catij shujtaj achcacunapishmi , paicunahuan carca .
41002016	Mandashcata yachachijcunapish , fariseocunapish impuestota japijcunahuan , juchayujcunahuan Jesús micucujta ricushpami , yachacujcunataca : - ¡ Riquichigari , caica impuestota japijcunahuan , juchayujcunahuanmari micushpa ubyashpa tiyacun ! - nircacuna .
41002017	Chaita uyashpami , Jesusca : - Mana ungushca cajcunaca , mana pi jambijta mashcanchu , ungushcacunallami jambijtaca mashcan . Ñucaca , cashcata rurajcunataca mana cayaj shamurcanichu , ashtahuanpish juchayujcunatami cayaj shamurcani - nircami .
41002018	Bautiźaj Juanpaj yachacujcunapish , fariseocunapaj yachacujcunapishmi ayunaj carca . Chaimantami Jesuspajman shamushpaca , cashna tapurcacuna : - ¿ Ima nishpataj Juanpaj yachacujcunapish , fariseocunapaj yachacujcunapish ayunancuna , cutin cambaj yachacujcunaca mana ayunancuna ? - nircacunami .
41002019	Chashna nijpi Jesusca , cashnami nirca : - ¿ Caźarai bodapi cajcunatachari , novio paicunallahuantaj cajpi ayunachun ninguichigari ? Novio paicunahuan cajpica , mana ayunai tucunchu .
41002020	Novio illajlla saquirina punllacuna chayamujpitajcarinpish , ayunangacunami .
41002021	Pipish mauca churanataca , mana mushuj linsohuan llachapanllachu . Mushujhuan llachapajpica , uchillayashpa , mauca churanataca ashtahuan lliquinllami .
41002022	Shinallataj cunanlla rurashca vinotaca , mauca capachocunapica , pi mana churanchu . Chashna churajpica , cunanlla rurashca vinoca capachocunata tugyachijpi , vinopish tallirinmi , capachocunapish tucurinmi . Chaimanta , cunanlla rurashca vinotaca , mushuj capachocunapimi churana - nircami .
41002023	Shuj sabadopimi cashna tucurca : Jesús chagra chaupita ricujpimi , Paipaj yachacujcuna caticushpaca , trigo umata c'utsai callarircacuna .
41002024	Chaimantami fariseocunaca , Jesustaca : - Riqui , ¿ ima nishpataj sabadopi ama rurachun nishcata rurancuna ? - nircacunami .
41002025	Ashtahuanpish Paica cashnami nirca : - Davidpish , paihuan cajcunapish , yaricaimanta imata rurashcataca , ¿ manatajchu reźashcanguichij ?
41002026	Abiatar , curacunata mandacui punllacunapimi Davidca , Diospaj huasiman yaicushpa , Diosman cushca tandata micurca . Chaitaca , curacunalla micuna tanda cajpipish , paihuan cajcunamanpish carashpami micurca - nircami .
41002027	Jesusca cashnapishmi nirca : - Sábado punllataca , runapaj allipaj churashcami , runataca mana sábado punllapaj rurashcachu .
41002028	Uyaichij , Runa Aichayuj Ñucaca , sabadopipish ima allita rurachunca , mandanimi - nircami .
41003001	Shujtaj cutinpish tandanacuna huasiman Jesús yaicujpica , maqui chaquishca shuj runami chaipi tiyacurca .
41003002	Sábado cajpimi , alliyachijpica juchachishun yuyacurcacuna . Chaimantami “ ¿ Chai ungushca runata alliyachinchu , imamí ? ” nishpa , chaparacurcacuna .
41003003	Paicuna chashna yuyacujpitajmi , Jesusca chaquishca maquiyuj runataca : - Jatari , cai tucuicunapaj chaupipi shayari - nirca .
41003004	Jesusca , chaipi cajcunataca : - Sabadocunapica , ¿ allita ruranachu , mana cashpaca mana allita ruranachu , huañuimanta quishpichinachu , mana cashpaca huañuchinachu , imata ruranataj alli ? - nishpami tapurca . Shina nijpipish paicunaca , mana rimarcacunachu .
41003005	Chaimanta p'iñarishpa muyundijta ricushpaca , paicunapaj shungu ch'ahuanyashca cajpi llaquirishpami , chai runataca : - Cambaj maquita chutai - nirca . Chutajpica , chai runapaj maquica , ña alli tucurcallami .
41003006	Chaimanta fariseocuna llujshishpaca , Herodesta catijcunahuan tandanacushpami , Jesusta ima shina huañuchinata yuyarircacuna .
41003007	Jesusca , Paipaj yachacujcunandijmi , mama cuchaman rircacuna . Galileamantapish , Judeamantapish achca gentecunami caticurcacuna .
41003008	Jesús imalla allicunata rurashcata uyashpaca , Jerusalenmanta , Idumeamanta , Jordán yacu ch'imbanijmanta , Tiro pueblo muyundijmanta , Sidonmantapishmi mana jahualla gentecuna Paipajman shamurca .
41003009	Chai tucui gentecuna ama llapichunmi Jesusca , Paipaj yachacujcunataca , barcota c'uchullapi charichun mandarca .
41003010	Mashnatajshi ungushcacunata alliyachicushcamantami , tucui ima ungüihuan cajcunapish Jesuspi tuparingapaj llapimurcacuna .
41003011	Shinallataj mapa espiritucunahuan cajcunapish , Jesusta ricushpaca , Paipaj ñaupajpi shitarishpami : ¡ Canca Diospaj Churimi cangui ! nishpa caparijcuna carca .
41003012	Ashtahuanpish Paica pi cashcata ama huillachunmi , sinchita rimashpa jarcaj carca .
41003013	Jesusca , chai q'uipa urcuman huichiyashpami , Pai cayasha nishcacunallata cayarca . Chai cayashcacunallami Paipajman c'uchuyarcacuna .
41003014	Chai chunga ishquitaca , Paihuan cachunpish , huillagrichunpishmi churarca .
41003015	Paicunamanca , ungushcacunata alliyachi tucunatapish , supaicunata llujshichi tucunatapishmi curca .
41003016	Paica cai chunga ishquitami agllarca : Paillataj Pedrota shutichishca Simonta ,
41003017	Zebedeopaj churi Jacobota , Jacobopaj huauqui Juantami agllarca . Chai ishqui huauquindijtami Boanerges nishpa shutichirca . Chaica : " C'ulun nijpaj churicuna " nisha ninmi .
41003018	Caishujcunaca , Andrés , Felipe , Bartolomé , Mateo , Tomás , Alfeopaj churi Jacobo , Tadeo , Zelote nishca Simonpishmi carca .
41003019	Shinallataj huañuchijcunaman Jesusta japichij Judas Iscariotepishmi carca .
41003020	Cutintajmi , yallitaj achcacuna tandanacurca . Chaimantami Jesuspish , yachacujcunapish micungapajllapish mana pajtarircacuna .
41003021	Ashtahuanpish Jesuspaj familiacunaca : Yuyaita chingachishca shinami puricun nijta uyashpami , huasiman pushana yuyai shamurcacuna .
41003022	Ashtahuanpish Mandashcata yachachijcuna Jerusalenmanta shamushpaca : Caica Beelzebuhuanmari . Chai supaicunata mandajhuan cashpami , supaicunataca llujshichishpa cachan nircacunami .
41003023	Chashna nijpimi , paicunata cayashpaca , yuyachij parlocunahuan cashna rimarca : ¿ Ima shinataj Satanasca , Satanasllatatajca llujshichingari ?
41003024	Shuj llajta chaupirishpa , quiquin llajtapurallataj macanacushpaca , chai llajtaca urmangallamari .
41003025	Chashnallataj huasi ucupuracuna p'iñanacushpa , paicunapurallataj macanacushpaca , raquirinacushpa tucurinmanllami .
41003026	Shinallataj Satanasllataj , pai mandacushcata chaupishpa , paipurallahuantaj macanacujpica , pai mandacushca chingarina punllamari chayanman .
41003027	Pipish , maijan c'ari c'ari runapaj huasimanta imata shuhuasha nishpaca , paitarajmi huatan . Mana paitaraj huatashpaca , mana yaicui tucunchu . Paita huatashpallami , huasiman yaicushpa , imatapish shuhuai tucun .
41003028	Diosca , runacunapaj ima juchacunatapish , Paita p'iñashpa c'amishca cajpipish , chaitaca anchuchipajmi . Chaica chashnatajmi .
41003029	Ashtahuanpish jucha illaj Espirituta p'iñashpa c'amishcataca , manataj anchuchingachu , chai runaca huiñaipajmi juchayuj saquiringa nircami .
41003030	Mapa espíritu japishcamari nishcamantami , paicunataca chashna nirca .
41003031	Chai huashallami , Jesuspaj huauquicunapish , mamapish chayamurcacuna . Paicunaca mana yaicushpami , canllallamanta cayaj cacharcacuna .
41003032	Chaimantami , Jesuspaj muyundijpi tiyacujcunaca : - Cambaj mama , huauquicunamari Canta mashcashpa , canllapi shayacuncuna - nircacuna .
41003033	Chashna nijpi , Jesusca : - ¿ Picunataj Ñuca mama , Ñuca huauquicuna canga ? - nishpami cutichirca .
41003034	Shina nishpa , Paipaj muyundijpi tiyacujcunata ricurashpami , cashna nirca : - Ñuca mama , Ñuca huauquicunaca , riquichij , caipimari .
41003035	Taita Dios munashcata rurajcunamari Ñuca huauqui , Ñuca pani , Ñuca mamatajca - nircami .
41004001	Jesusca , cutinmi mama cucha c'uchupi yachachi callarirca . Chaipica , achcacuna Paipaj muyundijpi tandanacumujpimi , Jesusca cuchapi caj barcoman huichiyashpa tiyarirca . Tandanacushca gentecunaca , yacu uripimi saquirirca .
41004002	Chaipica imalla yachachina cashcataca , yuyachina parlocunahuanmi , achcata cashna yachachirca :
41004003	Uyahuaichij : Tarpuj runami tarpunaman rirca .
41004004	Muyuta shitacujpica , huaquinca ñanpimi urmarca . Chaitaca , jahuata purij pajarocunami micurcacuna .
41004005	Huaquin muyuca , rumilla allpapimi urmarca . Chai muyuca , ashalla allpa cajpimi utca huiñarca .
41004006	Ashtahuanpish inti llujshishpa rupachijpica , jahualla sapi cashcamanta , chaquirircallami .
41004007	Cutin huaquin muyuca , casha chaupipimi urmarca . Chaica huiñashpapish , casha huiñashpa llapijpi , mana p'ucurcachu .
41004008	Ashtahuanpish alli allpapi urmaj muyuca , allimi p'ucurca . Chaicunaca , sumajta aujashpa huiñashpami , maijanca quimsa chungata , maijanca sujta chungata , maijancarin shuj muyullamanta patsajcama p'ucurca .
41004009	Uyangapaj rinrinta charijcunaca , uyaichigari nircami .
41004010	Jesús , ña pailla saquirijpimi , chunga ishqui yachacujcunahuan tandalla cajcunaca , yuyachij parlomanta tapurcacuna .
41004011	Chaimantami , cashna nirca : Cancunamanca , jahua pacha Diosmi , Pai mandacun ima shina cashcata ricuchishca . Ashtahuanpish canllaman cajcunamanca , yuyachina parlocunallahuanmi tucui imatapish yachachini .
41004012	Paicunaca ricushpapish , mana ricushca shina saquirichun , mashnata uyashpapish ama yuyaita japichun , paicunapaj juchacunata ama anchuchichun , Diospajman ama cutirichunmi chashnaca yachachini nircami .
41004013	Jesusca cashnami nirca : Yuyachina cai parlotaca , ¿ manatajchu entendinguichij ? Chashnaca , shujtaj parlocunahuan yuyachijpicarin , ¿ ima shinataj entendinguichigari ?
41004014	Tarpujca , Diospaj Shimitami tarpun .
41004015	Alli huillaita maijan uyajcunaca , ñanpi urmaj muyu shinami . Huillashcata paicuna uyajpica , paicunapaj shungupi tarpushca chai Shimitaca , Satanás shamushcahuan anchuchinllami .
41004016	Shujtajcunaca , rumilla allpapi urmashca muyu shinami . Paicunaca , Diospaj Shimita uyashcahuan cushicushpa chasquijllacunami .
41004017	Ashtahuanpish quiquin shungupi sapi illajpimi , ashacamalla catincuna . Diospaj Shimita caticushcamanta jatun llaquicuna shamujpi , mana cashpaca p'iñashpa llaquichijpica , saquirinllacunami .
41004018	Cutin casha chaupipi urmashca muyu shinaca , Diospaj Shimita uyaitaca uyancunami .
41004019	Ashtahuanpish paicunaca , cai pachapi tiyajcunallata yuyana , ashtahuan charij tucusha nishpa umarina , shujtajcuna charishcata munanallapimi yuyaita churancuna . Chai yuyaicuna yaicushpami , huillashca Shimitaca llapishpa , p'ucunata jarcan .
41004020	Shinallataj alli allpapi tarpushcaca , huillashca Shimita uyashpa chasquijcunami . Paicunaca quimsa chungata , sujta chungata , patsajcamapishmi shujllamanta p'ucuncuna nircami .
41004021	Jesusca cashnapishmi nirca : Lamparata apamushpaca , ¿ maitataj cajón ucupi , mana cashpaca cahuitu ucupi , churangapajlla apamungari ? Illu lamparata apamushpaca , jahuaman , pai tiyanapimi churanguichij .
41004022	Chaipica , tucui imapish ricurinllami , ima mana pacalla saquiripajchu .
41004023	Maijanpish uyangapaj rinrinta charijca , uyaichigari nircami .
41004024	Cashnapishmi nirca : Imata uyacushcataca alli yuyaihuan uyaichij . Uyashpa ima yuyaihuanmi chasquinguichij , chai shinallatajmi cancunamanca cunga . Ashtahuan yallitapishmi mirachinga .
41004025	Caita yuyaipi caichij , charijmanmari ashtahuan cunga , mana charijtaca ashalla charishcatapish quichungamari nircami .
41004026	Jesusca cashnapishmi nirca : Taita Dios mandacunca , shuj runa allpapi muyuta tarpuj shinami .
41004027	Tarpujca , muyu ima shina aujamushpa huiñajtaca , mana yachanchu . Pai dormicujpi , jatarishpa puricujpipish muyuca , tuta , punlla huiñacunllami .
41004028	Allpaca , paillataj chashna p'ucuchinllami : Puntaca q'uihuami ricurin , q'uipataca caspami tucun , caspapica granomi jundarin .
41004029	Chai grano p'ucujpica , tandana punlla chayamushcamanta , ña utca cuchunllacunami nircami .
41004030	Jesusca cashnapishmi nirca : Taita Dios mandacuntaca , ¿ imaman rijchaj cashcatataj nishunri ? ¿ Ima yuyachina parlohuantaj ricuchina alli cangari ?
41004031	Chaica , mostaza muyuta tarpushca shinami . Chai muyuca , cai pachapi tiyaj tucui muyucunamanta yalli uchillami .
41004032	Ashtahuanpish tarpujpi huiñashpaca , micuna tucui yuyucunata yalli jatun yurami tucun . Chashna yurayajpimi , jahuata purij pajarocunacama chai ucupi llandurishpa causai tucuncuna nircami .
41004033	Uyashpa entendinalla , cai shina yuyachij achca parlocunahuanmi , Diospaj Shimitaca yachachirca .
41004034	Yuyachina parlocuna illajllaca , mana rimarcachu . Ashtahuanpish Paipaj yachacujcunamanca , paicunallamanmi ch'ican , alli huillaj carca .
41004035	Chai punllallatajmi , yachacujcunataca ña tutayacujpi : - Ch'imbanijman jacuchij - nirca .
41004036	Tucui gentecunata ña “ Minchacama ” nijpica , tiyacushca barcollapitajmi apashpa rircacuna . Shujtaj barcocunapipish catircacunami .
41004037	Chashna ricujpica , acapana huaira jatarishpa , yacuta caiman chaiman cuyuchijpimi , barcopi yacu yaicujpi , barcoca ña huashicugrirca .
41004038	Jesusca barco huashanijpimi , saunapi saunarishpa dormicurca . Chaimantami rijchachishpaca : - ¡ Yachachij ! Ñucanchij chingarigrijtaca , ¿ manachu ricungui imatagari ? - nircacuna .
41004039	Jesús ña jatarishpaca , huairata jarcashpa rimashpami yacutaca : - ¡ Upallai ! ¡ Casijlla cai ! - nirca . Chashna nijpi huaira siririjpica , tucuimi casijlla tucurca .
41004040	Jesusca yachacujcunataca : - ¿ Ima nishpataj manchaihuan canguichij ? ¿ Manarajchu cringuichij imatagari ? - nircami .
41004041	Chashna nijpica achcata mancharishpami , caishuj chaishuj : - ¿ Cai runaca pitajchu , imamí ? Huairapish , mama cuchapish Paitaca caźunllamari - ninacurcacuna .
41005001	Mama cuchata ch'imbashpaca , gadarenocunapaj llajtamanmi chayarcacuna .
41005002	Barcomanta Jesús llujshijpica , mapa espíritu japishca shuj runaca tupanaman panteonmanta ñapish shamurcallami .
41005003	Paica , huañushcacunata churana jutcucunallapimi causaj carca . Cadenacunahuanpish paitaca , pi mana huatai tucurcachu .
41005004	Tauca cutinmi canichina fierrocunahuanpish , cadenacunahuanpish huatajcuna carca . Ashtahuanpish cadenacunataca p'itishpa , canichishca fierrocunatapish ñutushpa shitajlla cajpimi , pi mana chari tucurca .
41005005	Shinallataj punllapish tutapish urcucunata , panteoncunatami caparirishpa , paillataj rumicunahuan chugririshpa puricujlla carca .
41005006	Paimi Jesusta carumanta ricushpaca , callpashpa shamushpa , Paipaj ñaupajpi shitarirca .
41005007	Shinallataj sinchita caparishpami : - Jahua pacha Diospaj Churi Jesús , ¿ ñucataca ima ninatataj charingui ? ¡ Diospaj shutipimi mañani , ñucataca amataj jatunta llaquichihuaichu ! - nircami .
41005008	Mapa espíritu , cai runamanta llujshi nicushcamantami , chashnaca nirca .
41005009	Jesusca chai runataca : - ¿ Ima shutitaj cangui ? - nishpa tapujpica , achcacuna cashcamantami : - Huaranga huaranga shutimi cani - nishpa cutichirca .
41005010	“ Amataj cai llajtamanta llujshichishpa cachahuaichu ” nishpami , achcata mañarca .
41005011	Chai c'uchulla lomapica , achca cuchi canllatami michicurca .
41005012	Chaimantami , chai tucui supaicunaca : - Chai cuchicunapi yaicugrichun saquihuai - nishpa mañarcacuna .
41005013	Jesusca chashna nincami , richun saquirca . Mapa espiritucunaca , chai runamanta llujshishcahuanmi , cuchicunapi yaicugrirca . Cuchicunaca ishqui huaranga shinami carca . Chaimantami chai tucui cuchi canllaca , c'aca quinrita singushpa , mama cuchaman huashicushpa huañurcacuna .
41005014	Cuchi michijcunaca , paicunapaj pueblocunapi , llajtacunapimi , imalla tucushcata huillanaman callparcacuna . Chaita uyajcunaca , ima tucushcata ricungapajmi shamurcacuna .
41005015	Paicuna Jesuspajman shamushpaca , nanaihuan llaquichicuj huaranga huaranga supaicunata llujshichishca runataca ña alli yuyaihuan , churanacunatapish churashca tiyacujtami ricurcacuna . Chaita ricushpaca mancharircacunami .
41005016	Supai japishca runapish , cuchicunapish imalla tucushcata ricujcunami tucuita parlarcacuna .
41005017	Chaimantami , paicunapaj llajtacunamantaca , llujshishpa richun mañai callarircacuna .
41005018	Barcopi ña yaicugrijpimi , supaicuna llujshishca runaca Jesustaca , Paihuan pushachun mañarca .
41005019	Ashtahuanpish Jesusca , Paihuan richun mana saquishpami : - Cambaj huasiman tigrailla . Mandaj Dios canpi imalla jatun allicunata rurashcata , ima shina canta llaquishcata , cambaj aillucunaman parlagrilla - nirca .
41005020	Pai rishpaca , imalla jatun allicunata Jesús paipi rurashcatami , Decápolis pueblocunapi huillashpa puri callarirca . Chaimantami , tucuicuna mancharishpa cushicurcacuna .
41005021	Jesusca , barcopi cuchata cutin ch'imbashpami caishuj uriman chayarca . Chaipipish yallitaj achcacunami Paipajman tandanacumurca . Paica , mama cucha c'uchu urillapimi carca .
41005022	Chaimanca , tandanacuna huasipi pushaj Jairo shuti runami shamurca . Jesusta ricushpaca , Paipaj chaquipimi cungurishpa cumurirca .
41005023	Chaimantaca : - Ñuca ushushimari huañucupan . Paipaj jahuapi maquita churanaman jacupai . Chashna rurajpica alliyashpa , mana huañungachu - nishpami , achcata mañacurca .
41005024	Jesús ña paihuan ricujpica , mana jahualla gentecunami llapirinacui caticurcacuna .
41005025	Chaicunapurapica , chunga ishqui huatata yahuar cacharirishpa ungushca shuj huarmimi caticurca .
41005026	Paica jambijcunapajpi jambiricushpallami , tucui imalla charishcacunallata tucuchishpa , manataj alliyashpa , achca llaquita aparca . Ashtahuan anchayashpallami caticurca .
41005027	Jesusmanta parlanacujta uyashpaca , chai tucuicunapaj chaupita rishpami , huashamanta Jesuspaj churanapi tuparirca .
41005028	Paica : Jesuspaj churanapi tuparishpallapish alliyashallami yuyashpami , chashna tuparirca .
41005029	Chaipica cachariricushca yahuarca , ñapish chaquirircallami . Chaimantami paipaj aichamanta chai ungüi anchurishpa , chuya saquirishcata yacharca .
41005030	Jesuspish , chai huarmi alliyancami , alliyachi tucuna paimanta llujshishcata sentirca . Chaimantami , tucuicunapajman tigrarishpaca : - ¿ Pitaj Ñuca churanacunapi tuparinchu , imamí ? - nishpa tapurca .
41005031	Paipaj yachacujcunaca : - Cai tucuicuna Canta llapimucujtaca , ¿ manachu ricungui ? ¿ Maitataj , " ¿ Pitaj tuparin ? " nishpaca tapunguiari ? - nircacunami .
41005032	Shina nijpipish pi tuparishcata ricungapajmi , Jesusca muyundijta ricucurca .
41005033	Chaimantami chai huarmica , Pai ima shina alliyashcata yachashcamanta , manchaihuan chujchushpa Jesuspajman shamurca . Paipaj ñaupajpi pambacama cumurishpami , ima shinalla tucushcata tucuita huillarca .
41005034	Chaipimi Jesusca : - ¡ Huahua , can crishcamantami alliyashcangui ! Cunanca , ama manchashpa rilla , canta llaquichicuj ungüimantapish alliyai - nircami .
41005035	Jesús rimacujpirajmi , tandanacuna huasipi pushajpaj huasimanta shamushpaca : - Ñamari quiquinpaj ushushica huañun . ¿ Yachachijtaca imapajtaj , ashtahuan p'iñachicungui ? - nircacuna .
41005036	Ashtahuanpish chashna nicujta uyashpami , tandanacuna huasipi pushajtaca : - Ama manchaichu , canca crilla - nirca .
41005037	Chaimantaca pi shujtajta mana pushashpami Pedrota , Jacobota , Jacobopaj huauqui Juandijllata pusharca .
41005038	Tandanacuna huasipi pushajpaj huasiman chayashpaca , achcata huacashpa , anchata llaquirinacushpa caparirinacucujtami ricurca .
41005039	Huasiman yaicushpaca : - ¿ Imamantataj caparirishpa huacacunguichij ? Huambraca mana huañushcachu , dormicunllamari - nircami .
41005040	Chashna nijpica , Jesustaca yanganchishpami asircacuna . Ashtahuanpish Paica tucuicunata canllaman llujshichishpaca , yayandij mamandij , paihuan cajcunandijllami huahuapajmanca yaicurca .
41005041	Chaipica huambrapaj maquita japishpaca : - ¡ Talita cumi ! - nircami . ( Chaica : " Huambrita , cantami nini , jatari " nisha ninmi ) .
41005042	Chashna nijpica , chai huahuaca jatarishcahuan , ña purircallami . Chai huambraca , chunga ishqui huatayujmi carca .
41005043	Jesusca cutin cutinmi , “ Caitaca , pajta piman huillanguichijman ” nirca . Huambramanca micunata carachunmi mandarca .
41006001	Jesusca chaimanta llujshishpaca , Paipaj yachacujcunandijmi Paipaj quiquin llajtaman tigrarca .
41006002	Sábado punlla chayamujpica , tandanacuna huasipimi yachachi callarirca . Paita uyajcunaca , achcacunami jatunta mancharishpa , cashna tapunacurcacuna : - ¿ Caica maimantataj caicunataca yachachinchu , imamí ? ¿ Maipishi cai tucuitaca yachamurca ? Cai tucui milagrocunatapishmari Paipaj maquihuan ruran .
41006003	¡ Caica Mariapaj churi , Jacobopaj , Josepaj , Judaspaj , Simonpaj huauqui carpinterollamari ! Illu Paipaj panicunapish , caipi ñucanchijpurallapitajmi - ninacushpami , Jesusmantaca p'iñarircacuna .
41006004	Ashtahuanpish Jesusca : - Dios ima nishcata huillajtaca , maipipish alli chasquishpa uyanllacunami . Ashtahuanpish quiquin llajtapimi , quiquin familiamanta callarishpa mana uyashun nincuna - nircami .
41006005	Jesusca , Paita mana crijpimi , Paipaj llajtapica mana achca milagrocunata rurarca . Huaquin ungushcacunallatami , paicunapaj jahuapi maquita churashpa alliyachirca .
41006006	Paicuna manataj crijpimi , Jesusca jatunta mancharirca . Shina cajpipish chai muyundij llajtacunapica , tucui pueblocunapimi yachachishpa purirca .
41006007	Chai q'uipaca , chunga ishqui yachacujcunata cayashpami , ishqui ishquita cacharca . Paicunamanca , mapa espiritucunata llujshichi tucunatami curca .
41006008	Ñanpajpish mochilata , tandata , quinllullipi cullquitapish ama apachun , taunata aisashcalla richunmi mandarca .
41006009	Shinallataj pargatetapish , churanacunatapish churarishcalla , ama shujtajtaca apachunmi mandarca .
41006010	Cashnapishmi nirca : Maiman chayashpapish , shuj huasiman yaicushpaca , chai llajtamanta llujshingacama chaillapitaj saquiringuichijlla .
41006011	Mai llajtapi mana uyashun nishpa mana chasquijpica , chai llajtamanta llujshinguichijlla . Chaimanta llujshicushpaca , cancunapaj chaquipi japirishca allpatapish , paicuna ricucunpi chaspishpa ringuichij . Dios llaquichi punllapica Sodomatapish , Gomorratapish yallitami , paicunapaj pueblocunapi causajcunataca llaquichinga , chaica chashnatajmi nircami .
41006012	Yachacujcuna llujshishpaca , gentecuna Diospajman cutirichunmi huillarcacuna .
41006013	Shinallataj achca supaicunatapish llujshichishpami cacharcacuna . Ungushcacunatapish achcacunatami , aceitehuan llihuishpa alliyachircacuna .
41006014	Jesusmantaca , tucui llajtacunapimi parlanacurcacuna . Chaimantami jatun mandaj Herodespish ashtahuan Paimanta yachaj chayarca . Huaquincunaca : Bautiźaj Juanmari huañushcacunapaj chaupimanta causarishca canga . Chaimantami , cashna milagrocunataca rurai tucunga ninacurcami .
41006015	Shujtajcunaca : Eliasmi nircacunami . Cutin maijancunaca : Caica , Dios ima nishcata ñaupa huillajcuna shinallataj , shujtaj huillajmari canga nircacunami .
41006016	Chaita uyashpami , Herodesca : Chaica , cungata ñuca p'itichishca Juanmari canga . Paimari huañushcacunapaj chaupimanta causarishca canga nircami .
41006017	Chai Herodesllatajmi Juantaca japinaman cachashpa , cadenahuan huatachishpa , preźu churachishca carca . Herodesmari paipaj huauqui Felipepaj huarmi Herodiashuan pushanacushpa causacurca .
41006018	Chaimantami , Juanca Herodestaca : Mandashcapica , quiquin huauquipaj huarmihuan pushanacushpa causachunca jarcanmari nishca carca .
41006019	Chaimantami Herodiasca , ima shinapish huañuchichingapaj chapashpapish , mana huañuchichi tucurca .
41006020	Herodesca , Juantaca cashcata ruraj , jucha illaj imata mana juchachipaj runa cashcata yachashpa manchashcamantami , mana llaquichichun saquishpa , charicurcalla . Pai huillajpica mancharishpapish , ashtahuan munaihuanmi uyaj carca .
41006021	Herodías yuyacushca punllaca chayarcatajmi . Herodesmari , pai huacharishca punlla pajtajpi fiestata ruracurca . Chaimanca jatun pushajcunatapish , juezcunatapish , Galileamanta alli nishca mandajcunatapish cayashpami , jatun micuita caracurca .
41006022	Chaipimari , Herodiaspaj ushushica , micucun ucuman yaicushpa tushurca . Chashna tushujtaca Herodespish , paihuan meźapi tiyacujcunapish achcatami ricunachircacuna . Chaimantami jatun mandaj Herodesca , chai solterataca cashna nirca : - Imata nishpapish mañailla , ñucaca cushallami .
41006023	Mana llullanichu , cushatajmi . Mañashcatami cusha . Ñuca mandacun llajtata chaupicama mañajpipish , cushallami - nirca .
41006024	Chaimanta llujshishpa , paipaj mamataca : - ¿ Imatataj mañashari ? - nijpi , chai huarmica : - Bautiźaj Juanpaj umata mañaiari - nircami .
41006025	Chaimantami chai solteraca , callpashpa yaicushpa , jatun mandajtaca : - Bautiźaj Juanpaj umata cunantaj shuj platopi cuhuairi - nishpa mañarca .
41006026	Chashna nijpi jatun mandajca , achcatami llaquirirca . Llaquiricushpapish micucujcunapaj ñaupajpi : " Dios ricucunpimi nini " nishcamantaca , mana huashaman tigrari tucurcachu .
41006027	Chashna nijpi jatun mandajca , Juanpaj umata p'itishpa apamuchun , shuj chapajta ña cacharcallami .
41006028	Chapaj rishpaca , Juanpaj umataca huichcashca ucullapitaj p'itishpami , shuj platopi apamushpa solteraman curca . Paica mamamanmi curca .
41006029	Juanpaj yachacujcuna chaita yachaj chayashpaca , Paipaj aichataca apashpami , jutcupi churarcacuna .
41006030	Chaimantaca , Jesushuan ña cutin tandanacushpami , huillagrichun mingashcacunaca tucui imalla rurashcatapish , yachachishcatapish parlarcacuna .
41006031	Jesusca , mana jahualla gentecuna Paipajman shamucun tigracun cajpimi , micungapajllatapish mana pajtarirca . Chaimantami Jesusca : - Pi mana causan chulunllapi ashata samaringuichij , cancunalla ch'icanyashpa jacuchij - nirca .
41006032	Chaimantami pi mana causan , chulunllaman barcopi rircacuna .
41006033	Ashtahuanpish paicuna chaimanta caruyashpa ricujtaca , achcacunami ricushpa rijsircacuna . Chaimantaca , pueblocunamanta chaquillahuan rishpami , paicuna chayana cashcamanca , paicunata ñaupashpa tandanacurcacuna .
41006034	Barcomanta llujshishpaca Jesusca , chai tucui achcacuna tandanacushpa shuyacushcata ricushpaca , michij illajlla ovejacuna shina cajpimi llaquirca . Chaimantami , achca yachanacunata yachachi callarirca .
41006035	Ña yallitaj chishi cajpimi , yachacujcuna Jesuspajman c'uchuyamushpaca , cashna nirca : - Cai pambapica , pi mana causanca , ña yalli chishipishmari tucun .
41006036	Paicunaca , ima micunata manamari charincunachu . Cai muyundij uchilla pueblocunaman , aillu llajtacunaman rishpa tandata randigrichun , “ Cayacama ” niari - nircacunami .
41006037	Shina nijpi Jesusca : - Cancunallataj caraichigari - nircami . Chashna nijpi , yachacujcunaca : - ¿ Ishqui patsaj denariohuan tandata randishpachu , chai tucuimanca carachun ningui imatagari ? - nircacunami .
41006038	Shina nijpi , Jesusca : - ¿ Mashna tandacunatataj charinguichij ? Richij , ricumugrichij - nircami . Chashna nijpi ña ricumushpaca : - Pichca tanda , ishqui chalhuallami tiyashca - nircacunami .
41006039	Shina nijpica , tucuicunallatataj mirga mirgapi chaupishpa , q'uihua pambapi tiyachichunmi mandarca .
41006040	Chaimantami maipica patsajpura , maipica pichca chungapura tiyarircacuna .
41006041	Jesusca pichca tandata , ishqui chalhuatapish japishpami , jahua pachata huichilla ricushpa Diosta pagui nirca . Chaimantaca , tandacunata asha ashalla chaupishpami yachacujcunaman curca . Paicunami tandatapish , ishqui chalhuatapish tucuicunaman raquircacuna .
41006042	Tucuicunami mana nijta micurcacuna .
41006043	Puchucunataca tandatapish , chalhuacunatapish chunga ishqui canasta jundatami tandarcacuna .
41006044	Micujcunaca , pichca huaranga c'aricunami carca .
41006045	Jesusca , yachacujcunata barcopi yaicuchishcahuanmi , cucha ch'imbanij Betsaidaman ñaupachishpa cacharca . Ashtahuanpish Paica , chai tucuicunata “ Minchacamachij ” ningapajmi saquirircaraj .
41006046	“ Minchacamachij ” nishpaca , Diosta mañanamanmi Jesusca urcuman rirca .
41006047	Ña tutayacuitaca , barcopi ñami cuchata chaupiyacurcacuna . Jesusca , Paillami allpapiraj carca .
41006048	Yachacujcunaca , achca huaira jarcajpimi , remocunahuan barcota ñaupajman apashun yuyashpa , yallitaj shaicurcacuna . Jesusca chaita ricushpami , ñalla pacaricujtaca , paicunapajman yacu jahuata purishpa shamurca . Paicunata ñaupashpa rishalla yuyacurcapishmi .
41006049	Yacu jahuata purimujta ricushpaca , “ Ayami ” yuyashpami caparirircacuna .
41006050	Tucuicuna chashna achcata mancharijta ricushcahuanmi , Jesusca paicunataca : Upalla caichij , Ñucamari cani . ¡ Ama mancharichijchu ! nirca .
41006051	Paicuna ricun barcopi Jesús huichiyajpica , huairaca sirirircallami . Chaimantami paicunaca achcata mancharishpa , cushicurcacuna .
41006052	Paicunapaj shungucunaca sinchiyashca cashpami , tandacunata carajta ricushpapish , manaraj entendishcacuna carca . Chaimantami Jesús mandajpi , yacu casijlla tucujpi cushicurcacuna .
41006053	Cuchata ña ch'imbashpaca , Genesaret llajtaman chayashpami , chai cucha uripi uriyarcacuna .
41006054	Barcomanta paicuna uriyancami , chaipi causajcunaca Jesusta rijsircacuna .
41006055	Chai tucui muyundij llajtacunata puricujpica , ungushcacunatami maimantapish huanducunapi , Jesuspajman apamurcacuna .
41006056	Aillu llajtacunaman , pueblocunaman , mai carucunaman rijpipish , Pai maita rina ñancunapimi ungushcacunataca churarcacuna . Chaicunaca , Jesustaca : " Cambaj jahua churana chupallapipish tuparichun saquihuai " nishpami mañarcacuna . Paipaj churanapi tuparijcunaca , tucuicunami alliyarcacuna .
41007001	Jerusalenmanta shamushca fariseocunapish , Mandashcata yachachijcunamanta maijancunapishmi Jesuspajman c'uchuyamurcacuna .
41007002	Paicuna ricucunpimi , Jesuspaj maijan yachacujcunaca , maquicunata mana maillashpa , mapa maquihuan tandata micucurcacuna .
41007003	( Fariseocunapish , tucui caishuj judiocunapish , paicunapaj ñaupa yayacunamantapacha yachamushcata catishpami , maquita maillashpataj micuncuna .
41007004	Plazamanta tigramushpapish , mana maillashpaca , mana micuncunachu . Shujtaj ashtahuan ruraicunatapishmi , chaitataj rurashpa catincuna . Ubyana vasocunata , jarrocunata , fierromanta rurashca imacunataca maillancunatajmi ) .
41007005	Chaimantami fariseocunapish , Mandashcata yachachijcunapish : - ¿ Ima nishpataj Cambaj yachacujcunaca , ñaupa yayacuna yachachimushcata mana catishpa , mapa maquihuan micunllacuna ? - nishpa Jesusta tapurcacuna .
41007006	Jesusca cashnami nirca : - ¡ Mishqui shimi jayaj shungucuna ! Isaiasca , allillatatajmi cancunamantaca huillashca . Pai quillcashcapica , cashnami nicun : " Caicunaca , shimillahuanmi Ñucataca , alli nij tucuncuna . Paicunapaj shungupitajca , shujtajtami yuyacun .
41007007	Yangallamari Ñucataca , yuyarij tucuncuna . Yachachishpapish , runacuna mandashcallatami yachachincuna " nircami .
41007008	Cancunaca , Taita Dios Mandashcata saquishpami , runacuna ñaupamanta yachachimushcallata catishpa : Jarrocunata , ubyana vasocunata maillanallapi yuyaita churanguichij . Shinallataj shujtaj chai shinacunatapishmi ruracunguichij - nircami .
41007009	Caitapishmi nirca : Cancunaca , Taita Dios Mandashcataca mana valichishpami , yayacuna yachachishpa saquishcacunataraj alli catinguichij .
41007010	Moisesca : " Cambaj yaya mamata c'uyangui . Yaya mamata “ Llaqui tucushca alli canman ” nijtaca , manataj llaquishpami huañuchina " nishcami .
41007011	Ashtahuanpish cancunaca : - " Yaya mamataca : “ Cancunaman cunapaj shina charicushcataca , ñamari Diosman cungapaj ch'icanchircani ” ninallami canguichij " ninguichijmi - ( " Taita Diospaj ch'icanchishcataca " Corbán nijcunami carca ) .
41007012	Chashna nishpaca , paicunapaj yaya mamapaj ima allita rurachunca mana saquinguichijchu .
41007013	Chashnami , Diospaj Shimita yanganchishpa , runacuna ñaupamanta ruramushcallata catichun yachachinguichij . Shujtaj chai shinacunatapishmi ruracunguichij nircami .
41007014	Shinallataj chai tucuicunata Paipajman cayashpaca , cashnami nirca : - Tucuicuna alli uyashpa entendihuaichij .
41007015	Micujpi imapish canllamanta yaicujca , pita mana mapayachinchu . Ashtahuanpish paipaj shungumanta llujshijmi pitapish mapayachin .
41007016	Maijanpish uyaj rinrinta charijca , caita uyaichij - nircami .
41007017	Chai tucuicunamanta caruyashpa huasiman Jesús yaicujpimi , yachacujcunaca yuyachina chai parlomanta tapurcacuna .
41007018	Jesusca cashnami nirca : - ¿ Cancunapishchu chashnallataj mana entendinguichij ? Micujpi huijsaman yaicujca , pita mana mapayachij cashcataca , ¿ manachu yachanguichij ?
41007019	Micunaca mana shunguman yaicunchu , ashtahuanpish huijsaman rishpa , q'uipataca uriman llujshinllamari - nircami . Ima micunapish mana mapa , alli cashcata entendichunmi chashnaca nirca .
41007020	Caitapishmi nirca : - Ashtahuanpish shungumanta llujshijmi pitapish mapayachin .
41007021	Shungu ucumantami millaita rurana , huainayana , pushanacushpalla causana , huañuchina yuyaicuna llujshin .
41007022	Shinallataj shuhuana , quiquinpajlla charina , imatapish millaita rurana , umana , chayarina munaihuan ruparishpa purina , shujtajcunapajta munana , yanga juchachina , jatun tucuna , ch'ahuanyashca cana yuyaicunapishmi llujshin .
41007023	Cai tucui millai yuyaicunami , shungumanta llujshishpa , pitapish mapayachin - nircami .
41007024	Chaimantaca , Tiro shuti , Sidón shuti llajtacunamanmi rirca . Chaipica , pi mana ricuj shina cajpi , shuj huasiman yaicushpapish , mana miticui tucurcachu .
41007025	Ashtahuanpish mapa espíritu japishca ushushita charij shuj huarmica , Jesús chaipi cajta uyashcahuan shamushpami , paipaj chaquipi shitarirca .
41007026	Paica , Sirofeniciapi huacharishca , griegocunapura huarmimi carca . Paica , paipaj ushushimanta supaita llujshichichunmi mañacurca .
41007027	Ashtahuanpish Jesusca : - Shuyairaj , huahuacunaraj mana nijta micuchun . Huahuacunapaj tandata japishpa , allquitucunaman shitanaca , mana allichu - nircami .
41007028	Shina nijpipish , huarmica : - Ari Amito , chashnatajmari . Shina cajpipish huahuacuna micucushpa urmachijpica , allquitucunapish meźa ucupi micuntajmari - nircami .
41007029	Chashna nijpi , Jesusca : - Can chashna allita cutichishcamanta , cunanca rilla . Cambaj ushushimantaca , supaica ña llujshircami - nircami .
41007030	Huasiman huarmi chayamushpaca , cahuitupi ushushi siricujtami japirca . Paimantaca , ñami supaica llujshishca carca .
41007031	Tiro shuti llajtamanta tigramushpaca , Sidón pueblota , Decápolis llajtacunata shamushpami , Galilea cuchaman chayamurca .
41007032	Chaipimi rinrin mana uyaj , mana alli rimacuj runata pushamushpa , paipaj jahuapi maquita churachun mañarcacuna .
41007033	Chaipimi Jesusca chaipi cajcunamanta caruyachishpa , rinrincunapi dedocunata satirca . C'allupipish Paipaj ch'ucatami tuparirca .
41007034	Chaimantaca , jahua pachata huichilla ricushpa , shungu llujshishpami : ¡ Efata ! nirca . ( Chaica : " Pascari " nisha ninmi ) .
41007035	Chaita nincami , chai runapaj rinrincunaca , ñapish pascarircalla . C'allupish cacharirijpi , ña alli rimarcallami .
41007036	Chaitaca , ama piman huillachunmi , mandarca . Ashtahuanpish Pai ashtahuan jarcajpica , ashtahuanmi huashan huillanacurcacuna .
41007037	Chaita uyajcunaca , jatunta mancharishpa cushicushpaca : Tucuitamari allita ruran . Rinrin mana uyajcunatapish uyajta ruranmari , shimi mana rimajcunatapish rimachinmari nircacunami .
41008001	Chai punllacunapica , mana jahualla gentecuna tandanacujpimi , ima micunapish mana tiyarca . Chaimantami Jesusca , shuj punllaca yachacujcunata cayashpa cashna nirca :
41008002	- Cai tucui gentecunaca , ñamari quimsa punllata caipi Ñucahuan tiyancuna . Ima micunatapish manamari charincunachu . Paicunataca llaquinanmari .
41008003	Mana micushcata huasiman cachajpica , ñahui amsayashpa , ñanpi urmangallatajmari . Maijancunacarin carumantamari shamushcacuna - nircami .
41008004	Shina nijpica yachacujcunaca : - ¿ Cai shitashca pambapica , cai tucuicunapaj pajta tandataca , maipitaj japishunri ? - nircacunami .
41008005	- ¿ Mashna tandatataj charinguichij ? - nishpa , Jesús tapujpi paicunaca : - Canchisllatami charinchij - nircacunami .
41008006	Chashna nijpimi , chai tucui gentecunata pambapi tiyarichun mandarca . Chai huashaca , canchis tandata japishpami Diosta pagui nirca . Chaitaca , tucui chaipi cajcunaman carachunmi , asha asha chaupishpa , yachacujcunaman curca . Paicunami tucuicunaman raquircacuna .
41008007	Yachacujcunaca , uchilla , huaquin chalhuacunatapishmi charircacuna . Diosta pagui nishpaca , chaicunatapish tucuicunamanmi carachirca .
41008008	Tucuicuna mana nijta micushca q'uipaca , puchushcataca canchis canasta jundatami tandarcacuna .
41008009	Micujcunaca , chuscu huaranga shinami carca . Paicunata “ Minchacamachij ” nishcahuan ,
41008010	yachacujcunandij barcoman yaicurcallami . Chaimantaca , Dalmanuta llajtamanmi paicunandij shamurca .
41008011	Chaipi cajpimi fariseocuna shamushpa , Jesushuan rimanacui callarircacuna . Ricungaraicumi , jahua pachamanta ima señalta ricuchichun mañarcacuna .
41008012	Jesusca , Paipaj espiritupi llaquirishpa , shungu llujshishpami : ¿ Imamantataj cai runacunaca , ima señalta ricuchichun mañancunachu , imamí ? Cai runacunamanca , ima señalta manataj ricuchishachu nircami .
41008013	Chaimantaca paicunamanta ch'icanyashpa , cutin barcoman yaicushpaca , yacu caishuj urimanmi ch'imbarca .
41008014	Yachacujcunaca , tandata apanatami cungarishcacuna carca . Barcopica , shuj tandallatami charicurcacuna .
41008015	Jesusca , chai cutitajmi : - Riquichij , fariseocunapaj , Herodespaj levadurataca pajta chasquinguichijman - nishpa mandarca .
41008016	Yachacujcunaca : Tandata mana apamushcamantamari chashna nicunga nishpami , paicunapura rimanacurcacuna .
41008017	Paicuna imata rimanacucujta yachashpami , Jesusca cashna nirca : - ¿ Ima nishpataj tandata mana apamushcamantaca rimanacunguichij ? ¿ Manatajchu entendinguichij , manatajchu yuyaita japinguichij ? ¿ Cancunapaj shunguca sinchirajchu , imatagari ?
41008018	¿ Cancunapaj ñahuica manatajchu ricun , rinrinca manatajchu uyan imatagari ? ¿ Manachu yuyaringuichij ?
41008019	Pichca tandallata , pichca huarangaman carajpica , ¿ mashna canasta puchushcatataj tandarcanguichij ? - nircami . Chashna nijpi paicunaca : - Chunga ishquita - nircacunami .
41008020	- Shinallataj canchis tandata chuscu huarangaman Ñuca raquijpica , ¿ mashna canasta puchushcatataj tandarcanguichij ? - nijpica paicunaca : - Canchista - nircacunami .
41008021	Chashna nijpi Jesusca : - Shinashpaca , ¿ ima nishpataj manaraj entendinguichij ? - nircami .
41008022	Chai q'uipaca , Jesús Betsaidaman chayajpimi , shujcunaca mana ricuj runata Paipajman pushamurcacuna . Chaimantaca , paipi tuparichunmi mañarcacuna .
41008023	Chaipimi Jesusca , mana ricuj runataca maquimanta japishpa , chai uchilla aillu llajtamanta llujshichirca . Chai huashaca , ñahuipi ch'ucashpa , maquicunata paipaj jahuapi churashpaca : " ¿ Imallatapish ricunguichu ? " nishpa tapurca .
41008024	Paica : - Gentecunataca yuracunatajllatami ricuni , paicunaca puricunmari - nircami .
41008025	Cutintajmi Jesusca , Paipaj maquicunata ñahui jahuapi churarca . Chashna rurajpica , chai mana ricuj runaca alliyarcallami . Ñahui alliyajpica , carutapish achijllata ricurcallami .
41008026	Jesusca , chai runataca : - Aillu llajtamanca ama yaicunguichu , chaipica imata piman ama huillashpa ringuilla - nishpami , paipaj huasiman tigrachishpa cacharca .
41008027	Filipopaj nishca Cesarea pueblo c'uchu llajtacunaman ñanta ricushpami Jesusca , Paipaj yachacujcunataca : - ¿ Gentecunaca , pi cashcatataj Ñucataca nincuna ? - nishpami , tapurca .
41008028	Shina nijpi , paicunaca : - Shujcunaca , “ Bautiźaj Juanmi ” nincunami . Shujtajcunaca , “ Dios ima nishcata huillaj Eliasmi ” nincunami . Maijancunacarin , “ Dios ima nishcata maijan huillajmi canga ” nincunami - nishpami huillarcacuna .
41008029	Shina nijpi Jesusca : - Cutin cancunaca , ¿ pi cashcatataj Ñucataca yuyanguichij ? - nijpi Pedroca : - Quiquinca , Quishpichij Cristomari cangui - nishpami cutichirca .
41008030	Ashtahuanpish Jesusca , Pai pi cashcataca , amataj piman huillachunmi mandarca .
41008031	Chai q'uipaca , Jesusca Pai quiquinmantami cashna huillai callarirca : - Runa Aichayuj Ñucaca , achca llaquita apanatajmi cani . Cunaj yuyajcuna , pushaj curacuna , Mandashcata yachachijcunami , p'iñashpa huañuchingacuna . Huañuchijpipish , quimsa punllapica causarishallami - nircami .
41008032	Chashnami tucuita alli huillarca . Chaita uyashpami Pedroca , Jesusllata ch'icanchishpa , jarcashpa sinchita rimai callarirca .
41008033	Ashtahuanpish Paica , yachacujcunata tigrarishpa ricushpami , Pedrotaca : - ¡ Ñuca ñaupajmanta anchui , Satanás ! Canca , Taita Dios imallata rurasha nishcataca mana yachanguichu . Runacuna imallata rurasha nishcallatami yuyacungui - nishpa , jarcashpa rimarca .
41008034	Chai q'uipaca chaipi tandanacushcacunatapish , yachacujcunatapish cayashpami , cashna nirca : - Pipish Ñucata catisha nijca , quiquin causanata cungashpa , cruzta aparishpa Ñucata catichunlla .
41008035	Maijanpish quiquin causaita llaquijca , chingaringami . Maijanpish Ñucata catingaraicupish , alli huillaita huillangaraicupish quiquin causaita mana llaquijca , quishpiringami .
41008036	Yuyarichigari , pipish cai pachapi tucui imalla tiyajcunata japishpapish , paipaj almata chingachishpaca , ¿ ima allitaj cangari ?
41008037	Mana cashpaca , paipaj almamantaca , ¿ imatataj cui tucungari ?
41008038	Maijanca , cai juchasapa runacunapaj ñaupajpi , Ñucamantapish , Ñuca shimicunamantapish pingaringami . Chashna rurajpica , Runa Aichayuj Ñucapish , Yayapajmanta sumaj achij nicuj , jucha illaj angelcunahuan shamushpaca , paimantapish pingarishami - nircami .
41009001	Cashnapishmi nirca : - Caipi cajcunamanta maijancunaca , Taita Dios Pai tucuita rurai tucushcahuan mandaj shamungacama manaraj huañungacunachu . Paicunami quiquin ñahuihuan ricungacuna , chaica chashnatajmi - nircapishmi .
41009002	Chaimanta sujta punlla q'uipami Jesusca , Pedrota , Jacobota , Juantapish paicunallata ch'icanchishpa , shuj jatun urcuman pushashpa rirca . Chaipica , paicunapaj ñaupajpimi shujtajyarishpa ricurirca .
41009003	Pai churashcacunapish , rasu shina yurajlla lamyacujmi tucurca . Chashnataj yurajllataca , cai pachapi pi tajshajpish , manataj yurajyachi tucunchu .
41009004	Chaita ricucujpica , ñapish Eliaspish , Moisespish Jesushuan parlanacucuj ricurircallami .
41009005	Chaimantami Pedroca , Jesustaca : - ¡ Yachachij , allitaj caipi canchij ! Cambaj shuj , Moisespaj shuj , Eliaspaj shuj , quimsa chugllacunata rurashunllamari - nircami .
41009006	Caishujcunandijllataj manchaihuan huañucushcamanta , imata rimacushcatapish mana yuyashpami , Pedroca chashna nirca .
41009007	Chaimantaca , shuj p'uyu shamushpami llandurca . Chai p'uyumantaca : Caica , Ñuca c'uyashca Churimi , Paillata uyaichij nishpa rimashcami uyarirca .
41009008	Chaita paicuna ricucujllapitaj , ñapish caishujcunaca mana ricurircachu . Jesusllatami , Pailla chaipi cajta ricurcacuna .
41009009	Jesús chai urcumanta ña uriyamucushpaca , paicuna ricushcataca , Runa Aichayuj huañushcacunapaj chaupimanta causaringacama , amaraj piman huillachunmi mandarca .
41009010	Chaimantaca chashna mandashcataca , paicunapurallami yacharcacuna . Shina cashpapish , Huañushcacunapaj chaupimanta causaringacama nishcatami , paicunapuralla parlanacurcacuna .
41009011	Paicunami Jesustaca : - ¿ Ima nishpataj Mandashcata yachachijcunaca , “ Eliasrajmi puntaca shamuna can ” nincuna ? - nishpami tapurcacuna .
41009012	Jesusca , cashna nishpami cutichirca : - Eliastajmari puntaca shamunga . Paimi , tucui imatapish allichinga . ¿ Manachu Quillcashcapica , “ Runa Aichayujca achca llaquita apangami , mana ricunachingacunachu ” nishca tiyacun ?
41009013	Ashtahuanpish caita huillanimi : Eliasca , ñamari shamurca . Paitaca , Dios Quillcachishcapi nishca shinallatajmi , tucui paicuna munashcata rurarcacuna - nircami .
41009014	Jesusca , caishuj yachacujcuna shuyacushcaman chayamushpaca , paicunapaj muyundijpi , achca gentecunatapish , mandashcacunata yachachijcuna paicunahuan rimanacucujtapishmi ricurca .
41009015	Pai ricurijpica , gentecunaca mancharishpami , tucuicuna Paipajman callpashpa , “ ¿ Allillachu cangui ? ” nircacuna .
41009016	Jesusca : - ¿ Imatataj paicunahuanca rimanacucunguichij ? - nishpami tapurca .
41009017	Chai tucuicunapaj chaupimantami , ñapish shuj runaca , cashna nishpa cutichirca : - Yachachij , ñuca churitamari upayachij supai japishca . Paitamari Quiquinpajman apamurcani .
41009018	Chai espirituca , maipipish japishcahuan , ñapish manchanayajta chaspinllamari . Shimiman puscuta shitashpa , quirucunapish canirishpa singurinllamari . Chashna jatunta llaquichijpimari , huambraca tucui chaquirishpa catimun . Ñamari Cambaj yachacujcunataca , supaita llujshichishpa cachachun ricuchircani . Paicunaca manamari imata rurai tucunchu - nircami .
41009019	Shina nijpi Jesusca : - ¡ Mana crij millai runacuna ! ¿ Maicamataj cancunahuan puricuchunlla ninguichij ? ¿ Maicamataj chashnalla catishpa , Ñucata llaquichinguichij ? Chai huambrata caiman pushamuichij - nishpami rimarca .
41009020	Jesuspajman chai huambrata c'uchuyachijpi Paita ricujpimi , chai espirituca huambrata chaspishpa pambaman shitarca . Shimimanpish puscuta shitachishpami singuchirca .
41009021	Yayata : - ¿ Cashna tucushcaca ñachu unai ? - nishpa Jesús tapujpica , cashnami nirca : - Huahuamantapachami cashna tucun .
41009022	Achca cutinmi huañuchisha nishpa ninapi , yacupi shitanlla . Cunan quiquin imallatapish rurai tucushpaca , ñucanchijta llaquishpa alliyachipaiari - nircami .
41009023	Shina nijpimi Jesusca : - ¿ Maitataj , rurai tucushpaca ninguiari ? Pipish crijpajca , tucui imapish rurarinallamari - nircami .
41009024	Chashna nincami , huambrapaj yayaca : - Ari crinimari , ashtahuan alli crina yuyaita cuhuai - nishpa caparirca .
41009025	Gentecuna yallitaj jundarimujta ricushpami , Jesusca chai mapa espiritutaca : - Ñucami mandani : Upayachij , mana uyajta ruraj espíritu , paimanta llujshi , pajta cutin paipi yaicunguiman - nircami .
41009026	Chaimantami espirituca caparichishpa , mana jahuallata chaspishpa pambapi shitashpa llujshirca . Huambraca huañushca shina saquirijpimi , achcacuna : Huañunmari nircacuna .
41009027	Ashtahuanpish Jesús maquimanta japishpa jatarichijpica , huambraca shayarircallami .
41009028	Jesús huasiman yaicujpimi , yachacujcunaca paillata ch'ican : - ¿ Ima nishpataj ñucanchijca mana llujshichishpa cachai tucurcanchij ? - nishpa tapurcacuna .
41009029	Jesusca : - Cashna supaica imahuan mana llujshinchu , ashtahuanpish ayunashpa Diosta mañajllapimi llujshin - nircami .
41009030	Chaimanta llujshishpaca , Galileatami ricurcacuna . Jesusca , Pai chaiman ricujtaca , ama pi yachashca canman yuyarcami .
41009031	Paipaj yachacujcunatami , cashna nishpa yachachicurca : Runa Aichayuj Ñucataca runacunapaj maquipi japichijpi , huañuchingacunami . Huañuchijpipish , quimsa punllapica causarishallami nishpami yachachirca .
41009032	Ashtahuanpish paicunaca imata nisha nishpa chashna nicushcataca , mana entendircacunachu , tapunatapish mancharcacunami .
41009033	Capernaumman chayamushpa , ña huasipi cashpami Jesusca : - ¿ Imatataj ñanpica , cancunapuralla rimanacumunguichij ? - nishpa tapurca .
41009034	Ñanpica paicunapuralla , “ ¿ Maijanshi jatun canchij ? ” ninacushcamantami , upalla saquirircacuna .
41009035	Chaimantami Jesusca tiyarishpa , chunga ishqui yachacujcunata cayashpaca : - Maijanpish puntapi casha nishpaca , tucuicunapaj q'uipalla tucuchun , tucuicunata servijpish cachun - nircami .
41009036	Chaimantaca , shuj huahuata japishpami , paicunapaj chaupipi churarca . Chai huahuata marcashpami , cashna nirca :
41009037	- Maijanpish Ñuca shutipi cai huahua shinata chasquijca , Ñucatami chasquin . Ñucata chasquijca , mana Ñucallatachu chasquin , Ñucata Cachajtapishmari chasquin - nircami .
41009038	Chashna nijpi Juanca : - Yachachij , shuj runatami Cambaj shutipi supaicunata llujshichicujta ricurcanchij . Paica , manamari ñucanchijpura carcachu . Chaimantami paitaca jarcarcanchij - nishpami huillarca .
41009039	Ashtahuanpish Jesusca , cashnami nirca : - Ama jarcaichijchu . Pipish Ñuca shutipi ima milagrota rurashca jahuaca , mana Ñucataca mana alli nishpa rimangachu .
41009040	Ñucanchijpurallataj cashpallami , ñucanchijtaca mana p'iñanga .
41009041	Cancuna Cristopaj cashcamanta , pipish Ñuca shutipi pilchi yacullatapish cancunaman cujca , chasquina cashcataca japingatajmi , chaica chashnatajmi .
41009042	Ashtahuanpish Ñucata crij cai uchillacunata urmachijtaca , pi cajpipish cutana jatun rumita cungapi huatashpa , mama cuchapi shitanami alli canman .
41009043	Cambaj maqui ima shinapish urmachisha nijpica , p'itishpa shitai . Ishqui maquindij cashpa , ucu pacha manataj huañuj ninaman rinapaj randica , shuj maquiyujllapish huiñai causaiman yaicunamari alli .
41009044	Ucu pachapica , chaipi tiyaj c'urucunapish manataj huañunchu , ninapish rupacunllami .
41009045	Shinallataj cambaj chaqui canta ima shinapish urmachisha nijpica , p'itishpa shitai . Ishqui chaquindij cashpa , ucu pacha manataj huañuj ninapi shitashca canapaj randica , shuj chaquiyujllapish huiñaita causanaman yaicunamari alli .
41009046	Ucu pachapica , paicunapaj c'urucunapish manataj huañunchu , ninapish rupacunllami .
41009047	Shinallataj cambaj ñahui canta ima shinapish urmachisha nijpica , surcuilla . Ishqui ñahuindij cashpa , ucu pachapi shitashca canapaj randica , shuj ñahuiyujllapish Dios mandacunman yaicunamari alli .
41009048	Ucu pachapica , paicunapaj c'urucunapish manataj huañunchu , ninapish rupacunllami .
41009049	Ninami tucuicunata cachi shina jañujyachinga .
41009050	Cachitajmari alli . Shina cashpapish cachi jamllayajpica , ¿ imahuantaj cutin cachiman tigrachinguichigari ? Cancunallataj cachiyuj shina caichij , caishuj chaishujhuan sumajta cushilla causaichij - nircami .
41010001	Jesusca chaimanta ña llujshishpaca , Jordán yacu ch'imbanij , Judeapi caj llajtacunamanmi shamurca . Pai shamujpica , cutinmi achcacuna tandanacumurca . Paicunamanpish Pai yachachij cashca shinallatajmi , cutin yachachicurca .
41010002	Chaipimi fariseocuna Jesuspajman c'uchuyamushpaca , pandachishun yuyashpa : - ¿ Mandashcapica , “ Cusaca huarmita shitanallami ” ninchu , imatagari ? - nishpa tapurcacuna .
41010003	Ashtahuanpish Jesusca : - Moisesca , ¿ imatataj cancunataca , mandashca ? - nircami .
41010004	Paicunaca : - Moisesca , " Huarmitaca shitashcata ricuchij shuj quillcata rurashpaca , shitanallami " nishcami - nircacunami .
41010005	Jesusca cashnami cutichirca : - Cancunallataj sinchi shungu cajpimi , chashna mandashpa quillcarca .
41010006	Ashtahuanpish Taita Diosca , callaripi tucuita ruracushpaca , " C'arita , huarmitami rurarca . "
41010007	Chaimanta " C'arica , yaya mamamanta ch'icanyashpa , paipaj huarmihuan tandanacushpa causachun .
41010008	Ishquimantaca , shujlla aichami tucunga . " Ña mana ishquichu , ashtahuanpish ishquimantaca shujllami tucun .
41010009	Taita Dios chashna tandachishcataca , amataj runaca ch'icanyachichun - nircami .
41010010	Yachacujcunaca , huasipi cashpami Jesustaca , chaillatataj cutin tapurcacuna .
41010011	Jesusca cashnami nirca : - Maijanpish paipaj huarmita shitashpa shujtajhuan caźarajca , huainayashpa quiquin huarmitami llaquichin .
41010012	Shinallataj , maijan huarmipish cusata shitashpa caźarajca , huainayanllatajmi - nircami .
41010013	Chai q'uipami , Jesús tuparichun nishpa , huahuacunata ricuchij shamurcacuna . Ashtahuanpish yachacujcunaca , huahuacunata pushamujcunataca , sinchita rimashpami jarcarcacuna .
41010014	Chaita ricushpaca , p'iñarishpami Jesusca cashna nirca : Saquichij huahuacuna Ñucapajman shamuchun , ama jarcaichijchu . Taita Dios mandacunca chashnacunapajmi .
41010015	Maijanpish Taita Dios mandacunta shuj huahua shina mana chasquijca , chaimanca manataj yaicungachu , chaica chashnatajmi nircami .
41010016	Chashna nishpaca , huahuacunata marcashpami , paicunapaj jahuapi maquita churashpa bendiciarca .
41010017	Chaimanta llujshishpa ñanpi yaicujpimi , ñapish shuj runaca callpashpa chayamurca . Chaimi Paipaj ñaupajpi cungurishpaca : - Alli Yachachij , huiñai causaita charingapajca , ¿ imatataj rurana cani ? - nishpa tapurca .
41010018	Shina nijpi Jesusca , cashnami nirca : - ¿ Ima nishpataj Ñucataca alli ningui ? Allica pi mana tiyanchu , shujllami tiyan . Paica Taita Diosmi .
41010019	Mandashcapi ima nicushcataca , canllataj yachanguimi : " Ama huainayangui , ama huañuchingui , ama shuhuangui , ama pita yanga llullashpa juchachingui , ama umangui , cambaj yaya mamatapish c'uyangui " ninmi - nircami .
41010020	Shina nijpi paica : - Yachachij , chaitaca huambramantapachamari tucuita pajtachicuni - nishpami cutichirca .
41010021	Chashna nijpi Jesusca , c'uyaj ñahuihuan ricurashpami : - Shujca illanrajmi , can tucui charishcacunata c'atushpa huajchacunaman cugri . Chashna rurashpami , jahua pachapica achcata charingui . Chai huasha , cambaj cruzta japishpa , Ñucata catilla - nircami .
41010022	Chashna nijpica , paica achcata charij cashcamantaca , anchata nanarishpa llaquijlla rircallami .
41010023	Chashna rijpica Jesusca , muyujta ricushpami , Paipaj yachacujcunataca : - ¡ Achcata charijcunaca Dios mandacunpica , mana jahualla yaicungacunachu ! - nirca .
41010024	Chaita uyashpa , Paipaj yachacujcuna jatunta mancharicujpimi , Jesusca cutintaj cashna nirca : - ¡ Huahuacuna , ima charishcacunallapi shunguta churajpajca , Taita Dios mandacunman yaicunaca manataj jahuallachu !
41010025	Dios mandacunman shuj charij yaicunaca , yalli sinchimari . Camellota auja rinrinpi pasachisha nicushcatapish yalli sinchimi - nircami .
41010026	Shina nijpicarin paicunapurami ashtahuan mancharinacushpa : - ¿ Shinashpaca , pitaj quishpiri tucungari ? - ninacurcacuna .
41010027	Chaimantami Jesusca , paicunata ricurashpa : - Runacunapajca sinchitajmari , ashtahuanpish Taita Diospajca , mana sinchichu . Taita Diospajca tucui imapish jahuallamari - nircami .
41010028	Chashna nijpi Pedroca : - Ñucanchijca tucuita saquishpami , Cantaca caticunchij - nircami .
41010029	Shina nijpimi Jesusca , cashna nirca : - Mana nij tucunillachu , maijanca alli huillaita crishpa Ñucata catingaraicumi quiquin huasita , huauquicunata , panicunata , yaya mamata , huarmita , huahuacunata , allpacunata saquin .
41010030	Paica , cunan punllallatajmi yallihuan chasquin . Huasicunata , huauquicunata , panicunata , mamacunata , huahuacunata , allpacunatapish patsaj cutihuan yallitami chasquin . Shamuj punllapicarin , huiñai causaitamari chasquinga .
41010031	Shina cajpipish achcacunami , puntapi cajcunaca huashayangacuna . Ashtahuanpish huashalla cajcunami , puntapi cangacuna - nircami .
41010032	Jerusalenmanmi , ñanta huichiman ricurcacuna . Jesús ñaupashpa ricujpimi , yachacujcunaca mancharinacushpa , manchailla caticurcacuna . Chaimantami chunga ishquillata ch'icanchishpa , Pai imalla tucuna cashcata , cashna huillai callarirca :
41010033	Cunanca Jerusalenmanmi huichiyacunchij . Runa Aichayuj Ñucataca pushaj curacunaman , Mandashcata yachachijcunamanmi cungacuna . Paicunami Ñucataca juchachishpa , “ Huañunami cangui ” nishpa , mana israelcunaman cunga .
41010034	Paicunaca , chanzata rurashpa azotingacunami , ch'ucangacunami , huañuchingacunapishmi . Ashtahuanpish quimsa punllapica causarishallami nircami .
41010035	Chashna nijpimi , Zebedeopaj churi Jacobopish , Juanpish Jesuspajman c'uchuyashpaca : - Yachachij , ñucanchij mañashcata ari ninguipishchari - nircacuna .
41010036	Shina nijpi Jesusca : - ¿ Imatataj rurachun ninguichij ? - nishpami tapurca .
41010037	Chashna nijpimi , paicunaca : - Cambaj sumaj mandanapica , shujtaca alli ladoman , caishujtaca lluqui ladoman ñucanchijta tiyachihuangui - nircacuna .
41010038	Shina nijpi , Jesusca : - Imata mañacushcatapish mana yachanguichijchu . ¿ Ñuca ubyanataca , ubyai tucunguichijchari ? ¿ Bautiźarinatapish , Ñuca bautiźarinapi bautiźari tucunguichijchari ? - nircami .
41010039	Chashna nijpi paicunaca : - Ari , rurashunllami - nishpa cutichijpi , Jesusca cashnami nirca : - Chaica chashnatajmi . Ñuca ubyanataca , cancunapish ubyagringuichijmi . Bautiźarinatapish , Ñuca bautiźarishcapi bautiźaringuichijmi .
41010040	Ashtahuanpish Ñuca alli ladopi , lluqui ladopi tiyachinaca mana Ñuca maquipichu . Chaipica , maijanpaj allichishca cashpaca , chaitami tiyachinga - nircami .
41010041	Caishuj chunga yachacujcuna chaita uyashpaca , Jacobohuanpish , Juanhuanpish p'iñarircacunami .
41010042	Chaimantami Jesusca , tucuicunata cayashpa cashna nirca : - Cancunallataj yachanguichijmi , llajtacunata mandajcunallami , llajtapi causajcunataca sarushpa charincuna . Llajtacunapi jatun nishcacunami , paicunallata servichishpa charincuna .
41010043	Ashtahuanpish cancunaca , mana chashna cana canguichijchu . Maijan cancunapuramanta jatun casha nishpaca , cancunata servij cachun .
41010044	Cancunapuramanta maijanpish puntapi casha nishpaca , tucuicunata servij cachun .
41010045	Ñuca , Runa Aichayuj cashpapish , mana servishca puringapaj shamurcanichu . Ashtahuanpish Ñucaca servingapajpish , huañushpa achcacunata quishpichingapajpishmi shamurcani . Chaimantami chashna mandani - nircami .
41010046	Ñami Jericoman chayamurcacuna . Jericomanta Jesús Paipaj yachacujcunandij , achca gentecunandij cutin llujshicujpimi , Timeopaj churi Bartimeoca , ñan c'uchupi mañashpa tiyacushca carca . Paica , mana ricujmi carca .
41010047	Paica , “ Nazaretmanta Jesusmi shamucun ” nijta uyashpaca : - ¡ Davidpaj Churi Jesús , ñucata llaquihuaiari ! - nishpami capari callarirca .
41010048	Chashna caparicujpica , achcacunami upallachun nishpa jarcarcacuna . Ashtahuanpish paica : - ¡ Davidpaj Churi , ñucataca llaquihuaiari ! - nishpami , ashtahuan caparirirca .
41010049	Jesusca chaipi shayarishcahuanmi : - Cayaichij - nirca . Mana ricujta cayajcunaca : - Alliyachigrinmari , jatari , cayacunmari - nircacunami .
41010050	Chashna nijpica paica pillurishcatapish shitashpami , jatarishcahuan Jesuspajman shamurca .
41010051	Pai shamujpimi Jesusca : - ¿ Imatataj rurachun ningui ? - nishpa tapurca . Chashna tapujpica , mana ricujca : - Yachachij , ñuca ñahuicunata allichihuai - nircami .
41010052	Shina nijpi Jesusca : - Ricui , can crishcamantami alliyangui - nircami . Chashna ninca , ñahui ricujpica , Jesusta catishpa ñanta rircallami .
41011001	Ñami Jerusalén c'uchullapi caj Betfagé , shuti , Betania shuti llajtacunaman chayarcacuna . Chaica , Olivos urcu ch'imbapurapimi . Chaipi cashpami Jesusca , Paipaj ishqui yachacujcunata cacharca .
41011002	Paicunataca cashnami nirca : Cancunapaj ch'imbanijpi caj , chai ashalla huasicuna tiyanman richij . Chaiman chayashpaca , pi manaraj tiyarishca burritotami huatashca shayacujta japinguichij . Chaitaca cacharishpa pushamuichijlla .
41011003	Cacharicujpi pipish : " ¿ Imapajtaj chashna ruracunguichij ? " nijpica : “ Apunchij Jesusmi pushaj cacharca , ñallami saquij cachapanga ” ninguichij nircami .
41011004	Chashna nijpi rishpaca , quingu ñan uri , canlla pungupi malta c'ari burro huatashca shayacujta japishpami cacharicurcacuna .
41011005	Chashna ruracujpimi , chaipi cajcunamanta shujca : ¿ Imapajtaj burritotaca cacharicunguichij ? nishpa tapurca .
41011006	Jesús nishca shinallataj huillajpica , apachun saquircallami .
41011007	Burrota Jesuspajman apamushpaca , churanacunata burropaj jahuapi churajpimi , Jesusca tiyarirca .
41011008	Shinallataj achcacunami , paicunapaj churanacunata ñanpi mantarcacuna . Shujtajcunaca , yura maquicunata p'itishpami , tucui ñanta churarcacuna .
41011009	Chaimantaca ñaupacujcunapish , caticujcunapish cashnami caparircacuna : - ¡ Taita Diosca , alli nishca cachun ! ¡ Mandaj Dios cachajpi Shamucujta alli nishunchij !
41011010	¡ Ñucanchij yaya David mandanapi Tiyarigrijmari shamucun ! ¡ Paica , alli nishca cachun ! ¡ Jahua pacha Diosca , alli nishca cachun ! - nircacunami .
41011011	Jesusca Jerusalenman chayashpaca , Diospaj huasiman yaicushpami , tucuita ricurca . Chai q'uipaca , ña tutayacujpimi chunga ishquita pushashpa Betaniaman rirca .
41011012	Cayandij punllaca Betaniamanta ricushpami , Jesusca yaricachirca .
41011013	Carumanta shuj p'angasapa higo yurata ricushpami , “ Shuj granollapish tiyanpishchari ” nishpa ricunaman rirca . Chaiman c'uchuyashpaca , manaraj higo tiyana punllacuna cashcamantami p'angacunalla junda cashcata ricurca .
41011014	Chaimantami Jesusca , higo yurataca : - ¡ Cunanmantapacha pipish amataj canmantaca micuchun ! - nijtaca , Paipaj yachacujcunapish uyarcacunami .
41011015	Jerusalenman ña shayashpaca , Diospaj huasimanmi Jesusca yaicurca . Chai ucumantaca c'atucujcunatapish , randijcunatapishmi llujshichi callarirca . Shinallataj cullquita cambiajcunapaj meźacunatapish , palomacunata c'atujcuna tiyarinatapishmi singuchishpa shitarca .
41011016	Diospaj huasi ucuta imata apashca , caiman chaiman pasachunpish pita mana saquircachu .
41011017	Chai q'uipami , cashna nishpa yachachirca : ¿ Manachu Dios Quillcachishcapica : " Ñuca huasica , tucui llajtacuna Ñucata mañana huasimi canga " nicujta ricunguichij ? Ashtahuanpish cancunaca " shuhuacunapaj jutcutamari " rurashcanguichij nircami .
41011018	Chashna nijtaca Mandashcata yachachijcunapish , pushaj curacunapish uyarcacunami . Chaimantami , ima shina huañuchinata mashcarcacuna . Tucuicunallataj Pai yachachishcata “ Allimi ” nishpa mancharinacucujpimi , mana imata rurai tucurcacuna .
41011019	Tutayamujpica , Jesusca chai pueblomanta llujshishpa rircallami .
41011020	Cayandij tutamantaca , higo yura c'uchuta pasacushpami , sapimantataj chaquirishcata ricurcacuna .
41011021	Chaita ricushpa yuyarishpami , Pedroca : - ¡ Yachachij , riquiari Can ama p'ucuchun nishca higo yuraca chaquirishcamari ! - nircami .
41011022	Jesusca , cashnami nirca : - Taita Diosta crichij .
41011023	Chashnataj tucunata shunguhuantaj crishpa , maijanpish cai urcuta : " Caimanta anchushpa , cuchapi siririgri " nijpica , pai nishca shinataj tucungallami . Imapish pai nishca shinami ruraringa . Chaica chashnatajmi .
41011024	Chaimanta cancuna imata mañashpaca , japinatataj crishpa mañaichijlla , mañashca shina chasquinguichijtajmi .
41011025	Cancuna mañangapajca , pihuan p'iñanacushca cashpaca , chaitaraj allichinguichij . Cancunapura allichijpimi , jahua pachapi tiyacuj Yayapish cancuna mana alli rurashcataca p'ichanga .
41011026	Cancuna mana perdonajpica , jahua pachapi caj cancunapaj Yayapish , cancunapaj juchacunataca mana perdonangachu - nircami .
41011027	Jerusalenman cutin tigrashpa Diospaj huasipi puricujpica , pushaj curacunapish , Mandashcata yachachijcunapish , cunaj yuyajcunapishmi Jesuspajman shamurcacuna .
41011028	Paicunami : - ¿ Pitaj caicunataca rurachicun ? ¿ Pitaj Cantaca cashna rurachun cacharca ? - nishpa tapurcacuna .
41011029	Jesusca cashnami cutichirca : - Ñucapish cancunata shuj shimillata tapusha . Chaita cutichijpica , Ñucapish pi mandajpi caita ruracushcataca huillashallami .
41011030	¿ Bautiźaj Juan bautiźachunca , jahua pacha Dioschu , runacunachu cachashca canga ? - nircami .
41011031	Chashna tapujpimi , paicunapura cashna parlanacurcacuna : " Juantaca , jahua pacha Diosmi cacharca " nijpica : " Shinashpaca , ¿ ima nishpataj Juan huillashcata mana crircanguichij ? " ningami .
41011032	" Runacunallami Juantaca cacharca " nijpipish , ¿ gentecunaca imatashi ninga ? Tucuicunamari Juantaca , Dios ima nishcata huillaj cashcata crincuna ninacurcami .
41011033	Chashna yuyarinacushpami , Jesusmanca : - Mana yachanchijchu - nircacuna . Chaimantami Jesuspish : - Shinashpaca , Ñucapish pi mandajpi caicunata ruracushcataca mana huillashachu - nircami .
41012001	Jesusca , yuyachij parlota parlashpami , cashna yachachi callarirca : Shuj runami paipaj allpapi uvasta tarpushpaca , muyundijta pircarca . Shinallataj uvasta capina tanquetapish , tucui chagrata chapangapaj torretapishmi rurarca . Chai q'uipaca , shuj chacarerocunaman mingashpa , caru llajtaman rircallami .
41012002	Uvasta pallana punllacuna pajtajpimi , pai japina cashcata chaupimuchun chagrajcunapajman shuj servijta cacharca .
41012003	Ashtahuanpish chai servij runataca , japishcahuan macashpami , chushaj maquillata tigrachishpa cacharcacuna .
41012004	Cutinllataj shujtaj servijta cachajpica , paitapish rumicunahuan umata p'aquishpami , pinganayajta c'amishpa cacharcacuna .
41012005	Cutin shujtajta cachajpicarin , japishpa huañuchircacunami . Chai q'uipaca , shujtaj achcacunata cachajpipish , shujcunataca macarcacunami , shujcunataca huañuchircacunami .
41012006	Tucuicunapaj q'uipaca , paipaj shujlla c'uyashca churitami , cachana tucurca : " Ñuca churitatajca manchangacunami " nishpami , paita cacharca .
41012007	Ashtahuanpish chagrajcunaca , paicunapuralla tandanacushpami : " Cai tucuitaca paimari japinga , pai japina cashcataca ñucanchij tucuita japingapaj , shamuichij huañuchishunchij " ninacurcacunami .
41012008	Chashna nishpaca , japishcahuan huañuchishpami , chagramanta llujshichishpa canllaman shitarcacuna .
41012009	Chashna ruraj runacunataca : ¿ Chagrayujca imatashi ruranga ? Chaicunataca tucuicunata huañuchishpami , paipaj chagrataca shujtajcunaman cunga .
41012010	¿ Cashna quillcashcataca manachu reźashcanguichij ? " Huasichijcuna shitashca Rumillatajmi , huasichinapaj callari esquinapi churana Rumi tucushca .
41012011	Chaitaca , Mandaj Diosllatajmi chashna rurashca . Chaica ñucanchijpajca , tucuimanta yalli sumajmari ricurin " nircami .
41012012	Chai yuyachij parlohuanca , paicunallatataj nicushcata entendishpami , huañuchingapaj japinata yuyarcacuna . Ashtahuanpish tandanacushca gentecunata manchashcamantami , saquishpa rircallacuna .
41012013	Chai q'uipaca fariseocunamantapish , Herodesta catijcunamantapish huaquincunatami , Jesusta tapuchun cacharcacuna . Mana allita nijpica , chaillahuantaj juchachingapajmi , tapuj tucuchun cacharcacuna .
41012014	Paicuna shamushpami : - Yachachij , quiquinca mana manchashpa imatapish cashcata , alli yachachij cashcataca yachanchijmi . Chaimantami , mana pipaj ñahuita ricushpalla , ashtahuanpish Diospaj Ñantaca , cashcatataj yachachingui . ¿ Quiquinca imatataj ningui , Cesarman impuestota cunaca allichu , manachu alli ? ¿ Cunachu canchij , manachu cuna canchij ? - nishpa tapurcacuna .
41012015	Ashtahuanpish Jesusca , jayaj shunguhuan chashna tapucujta yachashpami : - ¿ Ima nishpataj pandachisha ninguichij ? Ricungapaj shuj cullquita apamuichij - nirca .
41012016	Shuj cullquita apamujpi : - ¿ Caipica pipaj ñahuitaj , pipaj quillcataj tiyacun ? - nishpa Jesús tapujpica , paicunaca : - Cesarpajmi - nircacunami .
41012017	- Shinashpaca , Cesarpajtaca Cesarman cuichij , Taita Diospajtaca Taita Diosman cuichij - nishpa Jesús cutichijpica , achcatami mancharircacuna .
41012018	Chai q'uipami , “ Huañushcacunaca mana causaringachu ” nij saduceocuna Jesuspajman shamushpaca , cashna tapurcacuna :
41012019	- Moisesca , cashna nishpamari quillcashpa saquishca : " Huauquicunayuj maijan runa , manaraj huahuata charishpa huañungachari . Saquirij huarmihuanca , paipaj huauquillataj caźarashpa , huahuacunata charichun . Chai huahuacunaca , huañuj huauquipaj huahuacunami canga " nishcami .
41012020	Ñucanchijpurapica , canchis huauquindijmi tiyarca . Punta huauqui caźarashpami , manaraj huahuacunata charishpa huañurca .
41012021	Saquirij huarmihuan q'uipa huauqui caźarashpapish , manaraj huahuacunata charishpallatajmi huañurca . Cati huauquicunapish chai huarmihuan caźarashpaca , chashnallatajmi tucurca .
41012022	Tucui canchis huauquindij huashan chai huarmihuan caźarashpaca , maijanpish huahuacunata mana charircachu . Chai q'uipaca , chai huarmipish huañurcami .
41012023	Huañushcacuna causari punllapi chai huauquindijcuna causarishpaca , ¿ maijanshi chai huarmitaca japinga ? Tucui canchistajmari , chai huarmihuan caźararcacuna - nircacunami .
41012024	Chashna nijpica , Jesusca cashnami nirca : - Cancunaca , Dios Quillcachishcapi ima nishcatapish , Taita Dios tucuita rurai tucushcatapish mana yachashpami pandaricunguichij .
41012025	Huañushcacunapaj chaupimanta causarimui punllapica , mana caźarangacunachu , mana caźarachingacunachu . Paicunaca , jahua pacha angelcuna shinami canga .
41012026	Huañushcacuna causarinamantaca , Taita Diosllatajmi zarza yura rupacunmanta rimashpa cashna nishca : " Ñucaca Abrahampaj , Isaacpaj , Jacobopaj Taita Diosmi cani " nishcami . ¿ Manachu chaitaca , Moisespaj Librollapitaj reźashcanguichij ?
41012027	Chaita ricujpica , Taita Diosca mana huañushcacunapaj Dioschu , ashtahuanpish causajcunapaj Diosmi . Chaitami cancunaca , achcata pandaricunguichij - nircami .
41012028	Mandashcata yachachijcunapuramanta shujmi , paicuna parlanacucujtapish , Jesús alli cutichijtapish uyarca . Chaimantami Paipajman c'uchuyashpaca : - ¿ Mandashcacunamantaca maijantaj tucuita yallica ? - nishpa tapurca .
41012029	Jesusca , cashna nishpami cutichirca : - Tucui mandashcacunamanta yallica caimari : " Uyaichij israelcuna , ñucanchijta Mandaj Diosca , Paillami Mandaj can .
41012030	Canta Mandaj Diostaca tucui shunguhuan , tucui almahuan , tucui yuyaihuan , tucui fuerzahuanpish c'uyangui " ninmi . Caimi , tucui mandashcacunamanta yalli .
41012031	Cai mandashcapaj cati cajpish , caiman rijchajllatajmi . Chaipish : " Can quiquinta c'uyarij shinallataj shujtajcunatapish c'uyangui " ninmi . Cai ishqui mandashcacunamanta yallica , mana tiyanchu - nircami .
41012032	Chashna nijpimi , Mandashcata yachachijca cashna nirca : - Allimi Yachachij , can nishcaca chashnatajmi : " Diosca Shujllami , Pai shina shujtajca mana tiyanchu . "
41012033	Chashnallataj Pai Diosta tucui shunguhuan , tucui yuyaihuan , tucui almahuan , tucui fuerzahuan c'uyanapish , shujtajcunata quiquinta c'uyarij shinallataj c'uyanapish animalcunata Diosman cushpa huañuchishpa rupachinata yalli allimari - nircami .
41012034	Yachashcata alli yuyarishpa cutichijpimi , Jesusca : - Canca , Taita Dios mandacunman yaicunapajca , mana carupichu cangui - nirca . Chashna nijpica , pipish mana ashtahuan tapui tucurcachu .
41012035	Diospaj huasipi Jesús yachachicushpaca , cashnami nirca : - ¿ Ima nishpataj Mandashcata yachachijcunaca , Cristotaca " Davidpaj Churimi " nincuna ?
41012036	Riquichij , jucha illaj Espíritu yuyaita cujpimi , Davidca : " Mandaj Diosca , Ñucata Mandajtaca : “ Canta p'iñajcunata , Cambaj chaqui sarunapi Ñuca churangacama , Ñuca alli ladopi tiyarilla ” ninmi " nishca .
41012037	Davidllatajmi , Paitaca : " Ñucata Mandajlla " nircami . ¿ Shinashpaca , ima shinataj paipaj churi cangari ? - nircami . Chaipi caj tucui caishujcunaca , “ Allimari yachachin ” nishpami , sumajta uyarcacuna .
41012038	Jesús yachachicushpaca , cashnami nirca : - Mandashcata yachachijcunataca , pajta catinguichijman . Paicunaca , pambata p'ichacujta churashpa purinatami munancuna . Plaza pambacunapipish , “ ¿ Allillachu cangui ? ” nichunpishmi munancuna .
41012039	Tandanacuna huasicunapipish , micungapaj tandanacuicunapipish puntapi tiyarinallatami munancuna .
41012040	Ashtahuancarin viuda huarmicunapaj huasicunatapish , quichushpa millpujcunami . Chashna cashpapish alli ricuringapajca , unaitami Diosta mañaj tucuncuna . Tucui chaimantaca , paicunami ashtahuan jatun llaquita japingacuna - nircami .
41012041	Jesusca , Diosman cullquita cushpa churana ch'imbapurapimi , gentecuna cullquita churajta ricushpa tiyacurca . Charijcunacarin achcacunami , achcata churarcacuna .
41012042	Ñapish shuj huajcha viuda shamushpaca , pai tucui charishca ishqui quillu cullquillatami churarca .
41012043	Chaita ricushpami , Paipaj yachacujcunata cayashpaca , cashna nirca : Mana nij tucunillachu , cai huajcha viudami , cullquita churanapica , tucui shujtajcunata yallita churan .
41012044	Tucui caicunaca , puchushcallatami churarcacuna . Ashtahuanpish paica , huajcha cashpapish , pai causanapaj tucui charishcatamari churan nircami .
41013001	Diospaj huasimanta Jesús llujshicujpimi , Paipaj yachacujcunamanta shujca : - Yachachij , cai sumaj jatun rumicunata , sumaj jatun huasicunata ricuiari - nirca .
41013002	Chashna nijpimi Jesusca : - ¿ Cai jatun huasicunata ricushpachu mancharingui ? Caica , shuj rumillapish mana pircashca saquiringachu , tucuimi urmachishca canga - nirca .
41013003	Chai q'uipaca , Diospaj huasi ch'imbapurapi caj Olivos yuracuna tiyan urcumanmi rircacuna . Chaipi Jesús tiyacujpimi Pedro , Jacobo , Juan , Andrespish Paillata cashna tapurcacuna :
41013004	- ¿ Ima punllataj Can huillashcacunaca pajtangari ? Shinallataj , ¿ ima señalta ricushpataj , chaicuna ña pajtacujtaca yachashun , parlaiari ? - nircacunami .
41013005	Chashna nijpimi Jesusca , cashna nishpa yachachi callarirca : - Cancunata pi ama crichichun , yuyaipi puringuichij .
41013006	Achcacunami Ñuca shutipi shamushpa : " Ñucami Cristo cani " nishpa , achcacunata umangacuna .
41013007	Jatun macanacuicuna tiyajtapish , “ Macanacuicuna tiyagrin ” nijta uyashpapish , ama mancharinguichijchu . Chashna jatun llaquicunaca , tiyanallatajmi . Chaicuna tiyajpipish cai pachaca manaraj tucuringachu .
41013008	Llajtacunapurami macanacungacuna . Shinallataj jatun mandajcunapurapish macanacungacunami . Allpa chujchuicunapish , yaricaipish , caparinacuipishmi achca llajtacunapi tiyanga . Cai tucui llaquicunaca , shamuna jatun llaquipaj callari nanaicunallami canga .
41013009	Ashtahuanpish cancunaca , yuyaipi alli puringuichij . Cancunataca , tandanacushca mandajcunapajman pushangacunami . Tandanacuna huasicunapipish macangacunami . Ñucata caticushcamantami llajtata mandajcunapajman , jatun mandajcunapajmanpish pushangacuna . Chaipimi , paicunaman Ñucamanta huillai tucunguichij .
41013010	Cai alli huillaitaca , tucui llajtacunapimi utca huillanataj can .
41013011	Mandajcunapajman cancunata pushajpipish , “ ¿ Imatataj rimashun ? ” nishpa , ama manchanguichijchu . Ama chai yuyailla canguichijchu . Cancuna rimana tucujpica , Diosmi rimana yuyaita cunga , chaita rimanguichijllami . Mana cancunachu rimanguichij , jucha illaj Espiritumari rimana yuyaita cunga .
41013012	Huauquillatajmi , huauquita huañuchichun japichinga . Yayapish churitami japichinga . Huahuacunallataj jatarishpami , yaya mamata huañuchichingacuna .
41013013	Ñucata caticushcamantami , cancunataca tucuicuna p'iñangacuna . Shina cajpipish , tucuringacama ima llaquicunatapish apajtaca , Dios quishpichingami .
41013014	Millaita ruraj runa ricurishpaca , Dios ima nishcata huillaj Daniel nishca shinallatajmi , manapish pai tiyanapi tiyaringa . Chaita ricushpaca , Judeapi cajcunaca urcucunapi miticugrichun , ( pipish cai quillcata ricujca yuyaita japichun ) .
41013015	Huasi jahuapi cashpaca , ama huasi ucuman uriyachun , imallatapish apasha nishpa , ama huasi ucuman tigrashpa yaicuchun .
41013016	Shinallataj chagrapi cajcunaca , churanata apangapajllapish ama tigrachun .
41013017	Chai punllacunapica , chichu huarmicunapish , chuchucuj huahuayujcunapish , ¡ ai , imachari tucunga !
41013018	Cancuna miticuna punllaca , amalla chiri punllacuna cachun Diosta mañaichij .
41013019	Chai punllacunaca , jatun llaquimi canga . Callaripi Dios tucuita rurashcamanta cunancamaca , chashna jatun llaquica manaraj tiyashcachu . Cutinpish manataj tiyangachu .
41013020	Chai llaqui punllacunata , Dios mana tucuchijpica , pipish mana quishpirinmanchu . Ashtahuanpish Paica , Pai agllashcacunata c'uyashcallamantami , chai llaqui punllacunataca , ashallata rurarca .
41013021	Chai punllacunapica , pipish : " ¡ Riquichij , caipimari , chaipimari Quishpichij Cristoca ! " ningami . Shina nijpipish amataj cringuichijchu .
41013022	“ Ñucami Cristo cani ” nishpa llullajcunapish , “ Dios ima nishcata huillajcunami canchij ” nishpa llullajcunapish , achcacunami jataringa . Paicunaca , crichingapajca ima señalcunatapish , ima mancharinacunatapish rurashpa ricuchingacunami . Dios agllashcacunatapish , chaicunahuan crichi tucushpaca , crichingallacunami .
41013023	Ashtahuanpish cancunaca , chaparacunguichij . Ñucaca ñaupamanmi , tucui caicunata huillani .
41013024	Ña chai jatun llaqui punllacuna q'uipaca , intica amsayangami , lunapish mana achijyachingachu .
41013025	Luźerocunapish jahuamanta urmangami , jahuapi imalla tiyajcunapish chujchungami .
41013026	Chashna tucujpimi , Runa Aichayuj Ñucataca , tucuita mandangapaj sumaj achij nicuj p'uyupi shamucujta ricunguichij .
41013027	Chashna shamushpaca , Ñuca angelcunatami cachasha . Paicunami Ñuca agllashcacunataca , tucui cai pacha llajtacunamanta tucuicunata tandachinga .
41013028	Higo yurahuan ch'imbapurashpa yuyaita japichigari : Paipaj maquicuna llulluyashpa , p'angacuna huiñashpa jundarijpica , “ Ñami usya punllacuna chayamucun ” ninguichijmi .
41013029	Chashnallataj cai Ñuca huillashcacuna pajtamucujta ricushpaca , Ñuca shamuna ña pungullapi cashcata yachanguichij .
41013030	Ñuca huillashcacuna tucui pajtangacamaca , cai runacunaca manaraj huañungacunachu , chaica chashnatajmi .
41013031	Jahua pachapish , cai pachapish chingaringami . Ashtahuanpish Ñuca shimicunaca , huiñaipajmi .
41013032	Ima punlla ima horas , Ñuca tigramunatatajca pi mana yachanchu . Jahua pacha angelcunapish mana yachanchu . Ñucapish , Diospaj Churi cashcahuan , chaitaca mana yachanichu , Yayallami yachan .
41013033	Cancunaca ima punlla Ñuca shamunata mana yachashcamanta chaparacuichij , shuyaracuichij , mañaracuichij .
41013034	Shuj runa caru llajtaman rishpaca , paipaj servijcunamanca ch'ican , ch'ican ruranacunata mandashpami saquin . Huasipipish cuidaj runatami " Ricurangui " nishpa saquin .
41013035	Cancunata chai huasipi saquishca shina , huasiyuj ima horas shamunataca mana yachanguichijchu . Huasiyujca tutayamuitachari , chaupi tutatachari , gallo cantaitachari , pacaricuitachari shamunga , chaparacunguichijlla .
41013036	Cungaimanta shamushpaca , ñataj dormicujtaraj japinman .
41013037	Cancunaman nishcataca , tucuicunamanmi chashnallataj nini . ¡ Chaparacuichij ! - nircami .
41014001	Pascuapi levadura illajlla tandata micuna fiesta punllapajca , ishqui punllacunallami illarca . Chaimantami pushaj curacunapish , Mandashcata yachachijcunapish Jesustaca , ima shinapish umashpalla japishpa huañuchinata mashcarcacuna .
41014002	Chaimantami : Cai fiesta punllacunapica ama japishunchijchu , gentecunaca imatapish ningallatajmari ninacurcacunami .
41014003	Jesusca , Betaniapimi leproso nishca Simonpaj huasipi , meźapi tiyacurca . Chaipi tiyacujpimi shuj huarmica , alabastro botellapi achca valij , mishquiman ashnacuj , nardo shuti aceiteta apashpa shamurca . Paica alabastro botellata p'aquishpami , chai aceitetaca Jesuspaj umapi tallirca .
41014004	Chashna rurajpimi , maijancunaca , shungullapi huañurishpa , cashna ninacurca : - ¿ Ima nishpataj mishquiman ashnacujtaca , cashna yanga tallinchu , imamí ?
41014005	Chaitaca , quimsa patsaj yalli denariocunapi c'atushpamari , huajchacunaman cunchijman carca - nishpami , chai huarmitaca rimarcacuna .
41014006	Ashtahuanpish Jesusca , cashnami nirca : - Saquichij , ama p'iñachijchu . Ñucapajca allitamari ruran .
41014007	Huajchacunaca mana illangachu , paicunapaj ima allita rurasha nishpaca , ruracunguichijllami . Ashtahuanpish Ñucataca , mana cancunahuan charicunguichijllachu .
41014008	Cai huarmica , pai rurai tucushcatami rurashca . Ñucata pambanapajmari , Ñuca aichataca ñaupaman allichishca .
41014009	Tucui cai pachapica , maipipish cai alli huillaita huillacushpaca , cai huarmi imata rurashcatapishmi huillangacuna . Chaita uyashpaca , " Allitamari rurashca " ningacunami , chaica chashnatajmari - nircami .
41014010	Chai q'uipami , chunga ishquipuramanta Judas Iscarioteca , Jesusta japichisha nishpa , pushaj curacunapajman rirca .
41014011	Pai japichisha nijpitajcarinpish paicunaca , achcata cushicushpami , cullquita cushun nircacuna . Chaimantami Judasca , ima shina japichinallata yuyacurca .
41014012	Levadura illaj tandata micuna fiesta callari punllapica , malta ovejata Diosman cushpa huañuchishpami , Pascua micuita rurajcuna carca . Chaimantami yachacujcunaca : - Pascua punllapi can micuchunca , ¿ maipitaj allichigrichun ningui ? - nishpa tapurcacuna .
41014013	Shina nijpimi , Paipaj yachacujcunamanta ishquita cashna nishpa cacharca : - Jerusalenman richij . Chaiman chayajpica , yacu puñuta aparishca shuj runami tupanga . Paita catishpa ringuichijlla .
41014014	Chai runa mai huasiman yaicujpica , chai huasiyuj runataca : " Ñucanchij Yachachijca : “ ¿ Mai ucupitaj Ñuca yachacujcunandij Pascua micuitaca micusha ? ” ninmi " ninguichij .
41014015	Chashna nijpica paica , altibajopimi ña allichishca jatun ucuta ricuchinga . Chaipica , ñucanchij micunapaj allichicunguichijlla - nishpami cacharca .
41014016	Cachashca yachacujcuna puebloman chayajpica , Jesús nishca shinallataj pajtajpimi , Pascua micuita chaipi allichircacuna .
41014017	Ña tutayamucujpimi , chunga ishqui yachacujcunandij shamurcacuna .
41014018	Ña meźapi micushpa tiyacushpami , Jesusca : - Ñucahuan micucuj , cancunapurallataj shujmi Ñucata japichinga , chaica chashnatajmi - nircami .
41014019	Chashna nijpica llaquirinacushpami , caishuj chaishuj : - ¿ Ñucachu cani ? - nijpica , caishujpish - ¿ Ñucachu cani ? - nishpa huashan tapurcacuna .
41014020	Chaimantami Jesusca , cashna nirca : - Chunga ishquipuramanta shujca , Ñucahuan cai platollapitajmi tandata llutacun . Paimi Ñucata japichinga .
41014021	Runa Aichayujtaca , Paimanta Quillcashcapi nishca shinallatajmi pajtachingacuna . Ashtahuanpish Runa Aichayujta japichij runaca , ¡ ai , imachari tucunga ! Chai runaca mana huacharishca cashpachari , alli canman carca - nircami .
41014022	Micucushpami Jesusca tandata japishpa , Diosta pagui nishpaca , chaupishpa cushpaca : - Japichij , caica Ñuca aichami - nirca .
41014023	Shinallataj ubyanatapish japishpa , Diosta pagui nishpa cujpica , chaitapish tucuicunami ubyarcacuna .
41014024	Chaita ubyacujpimi cashna nirca : - Caica , achcacunata quishpichingapaj , ari ninacushca mushuj ruranamanta jichana Ñuca yahuarta ricuchijmi .
41014025	Dios mandacunpi ubyana punllacama uvas vinotaca , cutinca mana ubyashachu . Chaica chashnatajmi - nircami .
41014026	Salmocunata cantashca q'uipami , Olivos urcuman llujshircacuna .
41014027	Chaipimi Jesusca , cashna nirca : - Cunan tutaca , tucuicunami Ñucataca shitahuanguichij . Dios Quillcachishcapica : " Michijtaca huañuchishami , ovejacunaca caita chaitami ringacuna " nicunmi .
41014028	Ashtahuanpish causarishca q'uipaca , cancunapaj ñaupami Galileaman risha - nircami .
41014029	Chashna nijpimi , Pedroca : - Tucuicuna p'iñarishpa saquijpipish , ñucatajca manataj saquishachu - nircami .
41014030	Shina nijpi , Jesusca : - Cancarin cunan tutallatajmi , gallo ishqui cutin cantanapajca , quimsa cutin Ñucataca , " Mana rijsinichu " ningui - nircami .
41014031	Ashtahuan sinchiyarishpami , Pedroca : - Canhuan huañuna cashpapish , ñucatajca manataj chashna nishachu - nirca . Pai chashna nijpica , caishujcunapish , tucuicunami chashnallataj nircacuna .
41014032	Chai q'uipami , Getsemaní huertaman chayamurcacuna . Chaipimi Jesusca , Paipaj yachacujcunataca : Diosta Ñuca mañangacama , caillapi tiyacuichij nircami .
41014033	Shina nishpa Pedrota , Jacobota , Juantapish pushashpaca , achcata llaquirishpami chujchui callarirca .
41014034	Chaimantami paicunataca : Ñuca almaca llaquihuan huañucunmari . Caillapi chaparashpa shuyacuichij nircami .
41014035	Jesusca chaimanta ashallata rishpaca , pambacama cumurishpami , “ Ñuca apana cai llaquitaca , ima shinamanta anchuchinguimanpishchari ” nishpa , Diosta cashna mañarca :
41014036	" ¡ Abba ! Ñuca Yayito , Cambajca tucui imapish jahuallami . Cai ubyanataca , Ñucamanta anchuchipai . Ñuca shina nijpipish , ama Ñuca munashca shinaca rurapaichu , Can munashca shina rurapailla " nircami .
41014037	Chai q'uipa tigramushpaca , dormicujta japishpami , Pedrotaca cashna nirca : Simón , ¿ dormicunguillachu ? ¿ Manachu ashallatapish rijcharishca cai tucungui ?
41014038	Mana alli yuyaicuna ama japichun chaparaichij , mañaraichij . Cancunapaj espirituca mañanata yuyacunmari , ashtahuanpish aichapica shaicushcamari canguichij nircami .
41014039	Cutin mañanaman rishpaca , ñaupaman nishca shinallatajmi mañarca .
41014040	Chaimanta tigramushpaca , cutinllatajmi dormicujta japirca . Dorminaihuan ñahuicunapish huichcaricujpimi , imata mana ni tucurcacuna .
41014041	Caihuanca , ña quimsa cutin tigramushpaca , cashnami nirca : Cancunatajca , dormicunguichij , samaricunguichijllami . Riquichij , ñamari Runa Aichayujtaca juchayujcunapaj maquipi churana pajtamushca .
41014042	¡ Jatarichij ! ¡ Jacuchij ! ¡ Ñucata japichij runaca , ñami chayamucun ! nircami .
41014043	Jesús rimacujpirajmi , Judasca ña chayamurca . Paica , chunga ishquipuramanta shujmi carca . Paihuanca , achca runacunami espadacunahuan , caspicunahuan shamurcacuna . Paicunaca pushaj curacuna , Mandashcata yachachijcuna , cunaj yuyajcuna cachajpimi shamurcacuna .
41014044	Jesusta japichijca : Maijantami ñuca muchani , chaita ricuranguichij . Paitaca japishpa , alli charirashpa apanguichijlla nishpami yachachishca carca .
41014045	Ña chayamushpaca , Jesuspajman c'uchuyashpami : - Yachachij , Yachachij - nishpa mucharca .
41014046	Chaita ricushpaca , huaicashpami japircacuna .
41014047	Ashtahuanpish chaipi cajcunamanta shujca , espadata surcushcahuanmi , curacunata mandaj curapaj servijtaca , shuj rinrinta p'itirca .
41014048	Cutin Jesusca , cashnami nirca : - ¿ Shuhuata shinachu espadacunahuan , caspicunahuan Ñucataca japij shamunguichij ?
41014049	Illu Diospaj huasipica , punllantamari cancunataca yachachicurcani . Chaipica mana japircanguichijca . Ashtahuanpish Dios Quillcachishca pajtachunmi , chashnaca ruranguichij - nircami .
41014050	Chashna nijpica tucui yachacujcuna , shitashcahuanmi miticushpa rircacuna .
41014051	Shuj mosoca , linsohuan pillurishcallami , Jesusta caticushca carca . Paitapish japircacunami .
41014052	Ashtahuanpish paica , pillurishca linsota shitashpami , lluchulla miticugrirca .
41014053	Jesustaca , curacunata mandajpajmanmi pushamurcacuna . Chaimanca , pushaj curacunapish , cunaj yuyajcunapish , Mandashcata yachachijcunapishmi tandanacurcacuna .
41014054	Pedroca , huasha huashalla catishpami , curacunata mandaj curapaj huasi canllacama rirca . Chaipimi , huasita cuidajcunahuan tandalla ninapi cunushpa tiyacurca .
41014055	Pushaj curacunapish , tucui tandanacushca mandajcunapish , Jesusta huañuchingapajmi , imatapish juchachishun nishpa yuyarinacurca . Ashtahuanpish imata mana juchachi tucurcacunachu .
41014056	Achcacuna llullashpalla Jesusta juchachishpapish , shujta shujtami nircacuna .
41014057	Chaimantami shujcunaca , ñapish shayarishpa , cashna llullashpa juchachircacuna :
41014058	- Ñucanchijca : " Diosta yuyaringapaj maquillahuan rurashca cai huasitaca urmachishami . Chaipaj randica , shujtajtami quimsa punllallapi shayachisha . Chaitaca , mana maquihuan rurashachu " nijtami uyarcanchij - nircacunami .
41014059	Chashna huillashpapish , manataj shujlla yuyaiman chayarcacunachu .
41014060	Chaimantami curacunata mandaj curaca , chaupipi shayarishcahuan Jesustaca : - Canta cai tucuita juchachicujpipish , ¿ manachu imata cutichingui ? - nishpami tapurca .
41014061	Ashtahuanpish Paica , imata mana nircachu . Curacunata mandajca cutinllatajmi : - ¿ Canca , sumaj Diospaj Churi , Quishpichij Cristochu cangui ? - nishpa tapurca .
41014062	Chashna nijpimi Jesusca : - Ñucaca , chaitajmi cani . Runa Aichayuj Ñucataca , Tucuita Rurai Tucuj Diospaj alli ladopi tiyacujtapish , jahua pachamanta p'uyupi shamucujtapishmi ricunguichij - nircami .
41014063	Shina nijpica , curacunata mandajca , paipaj quiquin churanata lliquishpami cashna nirca : - Paita juchachishpa , pi shujtaj huillajcunataca , ña mana ninchijchu .
41014064	Dios tucushpa chashna rimaricujtaca , cancunapaj rinrinhuantajmi uyashcanguichij . Cunanca , ¿ imatataj yuyanguichij ? - nircami . Chashna nijpica tucuicunami : " ¡ Cai runaca huañunatajmi can ! " nishpa juchachircacuna .
41014065	Chaimantami maijancunaca , Jesusta ñahuipi ch'ucashpa , linsohuan ñahuita huatashpa huajtarcacuna . Chaimantaca : - Huillaiari , ¿ maijantaj huajtanchij ? - nircacunami . Huasita cuidajcunapish , ñahuipi huajtarcacunami .
41014066	Pedro huasi canllapi cajpimi , curacunata mandaj curapaj servij huarmicunamanta shujca shamurca .
41014067	Paica , Pedro cunucujta ricushpami , paipaj ñahuita chaparashpa : - Canpish , Nazaretmanta Jesushuanmari puricurcangui - nirca .
41014068	Ashtahuanpish Pedroca : - Pipishchari , mana rijsinichu . Imatapishchari nicungui , mana yachanichu - nircami . Chashna nishpa huasi canlla punguman llujshijpica , galloca cantarcallami .
41014069	Chai huarmillataj cutin ricushpaca : - Cai runaca paicunapuratajmari - nishpami , chaipi cajcunaman huillai callarirca .
41014070	Pedropish cutinllatajmi , “ Mana rijsinichu ” nirca . Chai q'uipallami , chaipi cajcunaca cutintaj Pedrotaca : - Cashcatatajmari nicunchij , canpish paicunapuratajmari cangui . Rimaipish rijsinallamari , galileocuna shinallatajmari rimangui - nircacuna .
41014071	Chaimantami Pedroca : - Ñuca llullajpica , ima llaquipish japichunlla . ¡ Chai runataca mana rijsinichu , pitapishchari nicunguichij , mana rijsinichu ! - nircami .
41014072	Pedro chashna nicujpica , galloca ñapish cati cuti cantarcallami . Chaipimi Pedroca : Gallo cati cuti cantanapajca , quimsa cutinmi Ñucataca “ Mana rijsinichu ” nihuangui nishpa , Jesús nishcata yuyarirca . Chaita yuyarishpami , Pedroca huacacurca .
41015001	Pushaj curacuna , cunaj yuyajcuna , Mandashcata yachachijcuna , tandanacushca mandajcunapishmi paicunapuralla tandanacurca . Chaimantaca , ñami shujlla yuyai tucushcacuna carca . Chaimantami cayandij tutamantaca Jesusta huatashpa , źuyu źuyuta Pilatopajman pusharcacuna .
41015002	Pilatoca , Jesustaca : - ¿ Canca judiocunata Jatun Mandajchu cangui ? - nishpa tapujpi , Jesusca : - Can nishca shinatajmi cani - nirca .
41015003	Chashna nijpimi , curacunata mandajcunaca , Jesustaca tucui laya juchachircacuna .
41015004	Pilatopish cutinllatajmi : - ¿ Manatajchu imata cutichingui ? Riqui , Canta imallata juchachicujtaca , ¿ manachu uyangui imatagari ? - nirca .
41015005	Chashna nijpipish Jesusca , imata mana cutichircachu . Chaimantami Pilatoca , achcata mancharirca .
41015006	Shina cajpipish Pilatoca , Pascua fiesta punllacunapica , preźumanta shujtami , maijanta cacharichun mañajpica , chaita cacharij carca .
41015007	Chai punllacunapica , Barrabás shuti runami , macanacungapaj jatarichishcamanta , preźu tiyacurca . Paihuan jatarishpa huañuchijcunandijmi carca .
41015008	Gentecuna huaica shamushpaca : - Cunanpish can ruraj cashca shinallataj shuj preźuta cachariari - nishpami , mañai callarircacuna .
41015009	Chaimantami Pilatoca : - ¿ Judiocunata jatun Mandajtachu cacharichun ninguichij ? - nirca .
41015010	Curacunata mandajcuna p'iñashcallamanta Jesusta japichishcata yachashcamantami , chashna nirca .
41015011	Ashtahuanpish curacunata mandajcunaca chai gentecunataca , “ Barrabasta cachari ” nichunmi yachachircacuna .
41015012	Pilatoca : - Can judiocunata Jatun Mandaj nishcataca , ¿ imatataj rurachun ninguichij ? - nishpami , cutin tapurca .
41015013	Ashtahuanpish paicunaca : - ¡ Chacatailla ! - nishpami caparircacuna .
41015014	Chashna nijpipish Pilatoca : - ¿ Ima mana allitataj rurashcari ? - nijpica , paicunaca : - ¡ Chacatailla ! - nishpami , ashtahuan caparircacuna .
41015015	Pilatoca , tucuicunata cushichisha nishpami , Barrabasta cacharirca . Jesustaca azotichishca q'uipaca , chacatachunmi curca .
41015016	Chaimantami soldadocunaca , juchachishcacunata Pilato tapuna ucuman Jesusta pusharcacuna . Chaimanca , tucui soldadocunatami tandachircacuna .
41015017	Chaipimi Jesusmanca , amsa puca linsota p'achallichishpa , cashayuj caspita ahuashpa , umapi churachircacuna .
41015018	Chaimantaca , alli nij tucushpami : - Judiocunata Jatun Mandaj , Canca allimari cangui - ni callarircacuna .
41015019	Chaimantaca , Paita caspihuan umapi garrotishpami , ch'ucashpa , ñaupajpi cungurishpa adoraj tucurcacuna .
41015020	Chanzata rurashpa asishca q'uipami , amsa puca linsotaca llujshichircacuna . Chaimantaca , Paipaj quiquin churanallatataj churachishpami , chacatanaman aparcacuna .
41015021	Jesusta chacatanaman apacujpica , Cirenemanta Simonmi chagramanta tigracurca . Paica Alejandropaj , Rufopaj yayami carca . Paitaca japishcahuanmi , Jesuspaj cruzta apachircacuna .
41015022	Chashnami , Gólgota shuti urcuman aparcacuna . ( Chaica : " Uma Tullu sirina urcu " nisha ninmi ) .
41015023	Chaipica mirrahuan chagrushca vinotami , Jesusmanca ubyachun curcacuna . Ashtahuanpish Paica , mana ubyarcachu .
41015024	Ña chacatashpaca , soldadocunami Paipaj churanacunataca , suerteta rurashpa raquinacurcacuna .
41015025	Jesustaca , chaupi tutamantatami chacatarcacuna .
41015026	Imamanta huañuchishcata ricuchij quillcapica : JUDIOCUNATA JATUN MANDAJMI nishcami tiyacurca .
41015027	Ishqui shuhuacunatapishmi Jesushuanca , shujtaca alli ladoman , caishujtaca lluqui ladoman chacatarcacuna .
41015028	Chashna rurajpimi : " Millaita rurajcunahuanmi tandachisha canga " nishpa quillcachishcaca pajtarca .
41015029	Chacatashca c'uchuta ricujcunapish , umata cuyuchishpami cashna c'amircacuna : - “ ¡ Jajai ! Canca Diospaj huasitapish urmachishpa , quimsa punllallapi cutin shayachishallami ” nijmari carcangui .
41015030	Cunanca , chacatashcamanta Canllataj uriyashpa , quishpiriari - nircacunami .
41015031	Curacunata mandajcunapish , chashnallataj chanzata rurashpami asircacuna . Chaimantaca , Mandashcata yachachijcunahuanmi , caishuj chaishuj cashna ninacurcacuna : - ¡ Shujtajcunataca quishpichircamari , ashtahuanpish Paillatajca , manamari quishpiri tucunchu !
41015032	Israelcunata Jatun Mandaj , Quishpichij Cristotaj cashpaca , chacatashcamanta cunanllataj uricuchunri . Chaita ricushpatajca , crishunmi - nircacunami . Jesushuan chacatashcacunapish chashnallatajmi c'amircacuna .
41015033	Ña chaupi punlla tucujpica , chaupi chishicamami tucui cai pacha amsayarca .
41015034	Chai chaupi chishitami , Jesusca : - Eloi , Eloi , ¿ lama sabactani ? - nishpa , sinchita caparirca . ( " Ñuca Dioslla , Ñuca Dioslla , ¿ ima nishpataj Ñucallata saquihuanguiari ? " nishpami chashna nirca ) .
41015035	Chaipi cajcunamanta maijancuna uyashpaca : - Uyashunchij , Eliastamari cayacun - ninacurcacunami .
41015036	Chaipi cajcunamanta shujca , callpashpami esponjata vinagrepi satishpaca , caspi puntapi churashpa , Jesuspaj shimiman pajtachishpaca : - Saquichij , ¿ Eliasca Paita uricuchinaman shamunchu , imamí ? - nircami .
41015037	Ashtahuanpish Jesusca , sinchita caparishpaca huañurcallami .
41015038	Pai huañujpica , Diospaj huasi ucupi jarcachishca jatun linsoca , chaquiyajtami , jahuamanta uriman , chaupita lliquirirca .
41015039	Jesuspaj ñaupajpica , patsaj soldadocunata mandajmi shayacurca . Paimi caparishpa huañujta ricushpaca : - Cai Runaca , Diospaj Churitajmari cashca - nirca .
41015040	Chaipica , tauca huarmicunapishmi , carullamanta ricushpa shayacurcacuna . Chai huarmicunapurapica , Magdalamanta Mariapish , Josepajpish , paipaj cati Jacobopajpish , mama Mariapish , Salomepishmi chaipi carca .
41015041	Paicunallatajmi Galileapi Jesús puricujpica , servishpa , catishpa purircacuna . Shinallataj Jerusalenman , Paihuan shamuj , shujtaj achca huarmicunapishmi chaipi carca .
41015042	Sabadopaj allichina punllaca , ñami chishiyarca .
41015043	Chaimantami tandanacushca mandajcunapuramanta Joseca shamurca . Paica , Arimateamantami carca . Paipish Dios mandanata shuyacushcamantami , mana manchashpa Pilatopajman rishpaca , Jesuspaj aichata pambangapaj mañarca .
41015044	Pilatoca , “ Huañushca ” nijta uyashpaca , achcatami mancharirca . Chaimantami patsaj soldadocunata mandajta cayashpaca , “ ¿ Ñachari huañurcari ? ” nishpa tapurca .
41015045	Patsaj soldadocunata mandaj : " Ñami huañurca " nishpa huillajpimi , Jesuspaj aichataca , pambagrichun Joseman curca .
41015046	Jesuspaj aichata José apashpaca , shuj jatun linsota randishpami , chaihuan pilluchirca . Chaimantaca rumi quinripi allachishca jutcupi churashpami , jatun rumita singuchishpa , chaihuan jutcu punguta huichcarca .
41015047	Jesuspaj aichata chaipi churajtaca , Magdalamanta Mariahuan , Josepaj mama Mariahuanmi ricurcacuna .
41016001	Sábado punlla ña tucurijpica Magdalamanta Mariapish , Jacobopaj mama Mariapish Salomepishmi mishquijllata ashnajcunata , Jesuspaj aichapi churangapaj randircacuna .
41016002	Semana callari domingo tutamantataca inti llujshincami , Jesusta churashca jutcuman shamurcacuna .
41016003	Paicunapurallami : ¿ Pishi jutcu pungupi churashca rumitaca anchuchinga ? ninacushpa shamurcacuna .
41016004	Jatun rumihuan jutcu punguta jarcashca cajpimi , chashna ninacurcacuna . Ashtahuanpish paicuna chayanapajca , rumitaca jutcu pungumanta anchuchishcatami ricurcacuna .
41016005	Jutcuman yaicushpaca , alli ladomanca yurajlla jatun churanata churashca moso tiyacujta ricushpami , mancharircacuna .
41016006	Ashtahuanpish chai mosoca , cashnami nirca : - Ama mancharichijchu . Cancunaca chacatashca cashca , Nazaretmanta Jesustami mashcanaman shamushcanguichij . ¡ Paica causarircamari , ña mana caipichu ! Paita sirichishcapi ricuichijlla .
41016007	Caitaca utca rishpa , Paipaj yachacujcunamanpish , Pedromanpish huillagrichij . Pai nishca shinallatajmi , cancunapaj ñaupa Galileaman rirca , chaipi ricugrichijlla - nircami .
41016008	Chaita uyashpaca , huarmicunaca manchaihuan chujchucushpami , jutcumanta llujshishcahuan callparcacuna . Manchaimantaca , piman imata mana nishpa , rircallacunami .
41016009	Jesusca , semana callari tutamantata causarishpaca , Magdalamanta Mariamanrajmi puntaca ricurirca . Paimantami Jesusca , canchis supaicunata llujshichishca carca .
41016010	Jesushuan purijcunaca , llaquihuan huacacurcacunami . Paicuna huacacujpitaj , María chayashpami huillarca .
41016011	- Causacunmi , ñucatajmi ricurcani - nijpipish , chai huarmilla huillajpimi , paicunaca mana crircacuna .
41016012	Q'uipataca Jesusca shujtaj shinami , Paipaj ishqui yachacujcuna chagraman ricujpi , paicunaman ricurirca .
41016013	Paicunapish tigrashpaca , caishujcunaman yachaj chayachircacunami . Paicuna huillajpipish , mana crircacunachu .
41016014	Q'uipataca meźapi tiyacujpimi , Paipaj chunga shuj yachacujcunamantaj ricurirca . Chaipimi paicunataca , Pai causarishcata huillajpipish , sinchi shungu cashcamanta mana crijpi rimarca .
41016015	Caitapishmi mandarca : Tucui cai pachata rishpa , alli huillaita tucui gentecunaman huillaichij .
41016016	Maijanpish alli huillaita crishpa bautiźarishpaca , quishpichishca cangatajmi . Ashtahuanpish mana crijca , jatun llaquiman ringatajmi .
41016017	Ñucata crijcunaca , cai señalcunahuanmi puringacuna : Ñuca shutipimi , supaicunata llujshichingacuna . Shujtaj rimaicunatapishmi rimangacuna .
41016018	Culebracunatapish maquihuan japingallacunami . Ima huañuchipajta ubyashpapish , mana ima tucungacunachu . Shinallataj , ungushcacunapaj jahuapi paicunapaj maquita churajpipish , alliyangallacunami nircami .
41016019	Chai q'uipami Apunchij Jesusca , jahua pachapi chasquijpi , Taita Diospaj alli ladopi tiyarirca .
41016020	Yachacujcunaca tucui llajtacunata llujshishpami , alli huillaita huillarcacuna . Apunchij Jesusca , Paillataj huillanaman cachashcata ricuchingapajmi , Pai rurachun nishca señalcunatapish rurachirca . Chashna cachun .
42001001	Cai ñucanchijpurapi imalla tucushcata parlashcataca , chashnataj cajpimi ña achcacuna callarishpa , alli churashun yuyashcacuna .
42001002	Callarimanta quiquin ñahuihuantaj ricushpa , Diospaj Shimita huillajcunami ñucanchijmanca ima shina cashcatataj alli yachachircacuna .
42001003	Tucui imalla tucushcataca , callarishcamantapacha , ima shinalla tucushcatami , callarishpa alli tapurcani . Chaimantami quillcanataj alli yuyachijpi , ñucapish tucuicuna alli nishca quiquin Teofiloman , caicunataca tucuita , callarishpa quillcani .
42001004	Quiquinman imallata yachachishcacunaca , chashnataj cashcata , ashtahuan alli yachachunmi quillcani .
42001005	Jatun mandaj Herodes Judea llajtata mandacui punllacunapimi , Abías curapura caj Zacarías curapish causarca . Paipaj huarmica , Aaronmanta miramushca huahuacunapura Elisabet shutimi carca .
42001006	Paicunaca ishquindijtajmi , Mandaj Diospaj ñaupajpica cashcata rurashpa causarcacuna . Dios imalla Mandashcatapish , tucuitami alli caźushpa causarcacuna .
42001007	Elisabet mana huachaj cashcamantami , huahua illajcuna carca . Ishquindijtaj ña yuyajcunapishmi carca .
42001008	Zacariasca , paipura curacuna servina cashca shinallatajmi , Diosta servicurca . Chai horasmi cashna tucurca :
42001009	Curacuna ruraj cashca shinallataj suerteta rurajpica , Mandaj Diospajlla huasiman yaicushpa , inciensota rupachinaca Zacariaspajmi urmarca .
42001010	Inciensota pai rupachicujpica , tucui canllapi cajcunami Diosta mañacurcacuna .
42001011	Chaipimi inciensota rupachina altar alli ladomanca , Mandaj Diospaj ángel ñapish paiman ricurirca .
42001012	Chaita ricushpaca Zacariasca , jatunta mancharishpa musparircami .
42001013	Ashtahuanpish angelca , cashnami nirca : - Zacarías , ama manchaichu . Can mañacushcataca , Diosca uyashcami . Cambaj huarmi Elisabetca , c'ari huahuatami huachanga . Paitaca Juanta shutichingui .
42001014	Pai huacharijpica jatuntami cushicungui , shujtajcunapish achcacunami yallitaj cushicungacuna .
42001015	Taita Diospaj ñaupajpica paica , jatunmi canga . Vinotapish , sidratapish mana ubyangachu . Mamapaj huijsamantapachami , jucha illaj Espirituhuan junda canga .
42001016	Paica israelcunataca achcacunatami , paicunata Mandaj Diospajman cutirichun pushanga .
42001017	Paica Eliaspi tiyashca espiritullataj paipi cajpimi , Mandaj Diosta ñaupashpa , Elías shinallataj imata mana manchashpa huillanga . Chashna huillashpami , yayacunahuan , huahuacunahuan p'iñanacushcatapish alli tucunacuchinga . Shinallataj c'ariyajcunatapish , cashcata rurajcuna shinallataj alli yuyaihuan causachunmi yachachinga . Chashna yachachijpimi gentecunaca , Mandaj Diosta chasquinalla shungu tucunga - nircami .
42001018	Ángel chashna nijpi , Zacariasca : - Ñucapish , ñuca huarmipish yuyajmari canchij . ¿ Ima shinataj can huillashca pajtanataca yachashunri ? - nishpami tapurca .
42001019	Angelca cashnami nirca : - Ñucaca Diosta servingapaj , Paipaj ñaupajpi shayaj Gabrielmi cani . Paimari cai alli huillaita canman huillachun cacharca .
42001020	Ñuca huillashcata mana crishcamantaca , cambaj huahua huacharingacamami , upayashpa imata mana rimai tucungui . Ñuca huillashcaca , pajtana punllapitajmi pajtanga - nircami .
42001021	Diospaj huasi ucupi chashna parlashpa unaiyajpimi , canllapi shuyacuj achca gentecunaca mancharircacuna .
42001022	Ña llujshimushpaca , imata mana rimai tucurcachu . Chaimantami Diospaj huasi ucupi imata ricushca canata yuyarcacuna . Imata nishpapish maquillahuanmi ricuchishpa huillarca . Chashnami paica mana rimaj saquirirca .
42001023	Zacariasca Diospajta rurana cashca punllacunata ña pajtachishpaca , paipaj huasimanmi rirca .
42001024	Chaimanta asha punllacuna q'uipami , paipaj huarmi Elisabetca chichushpa , pichca quillata huasillapi tiyarca .
42001025	Paica : Gentecunapaj ñaupajpi ñuca ama ashtahuan pingailla causachunmi , Mandaj Diosca ñucamanca huahuata cuna tucushca nircami .
42001026	Elisabet ña sujta quillata chichu cajpimi , Taita Diosca Galileapi caj Nazaret puebloman ángel Gabrielta cacharca .
42001027	C'arita manaraj rijsij María shuti solterapajmanmi cacharca . Mariaca , Davidmanta miramushca Josehuanmi , caźarana tucushpa puricurca .
42001028	María tiyacun ucuman ángel yaicushpaca : - Cushicui , cantaca Diosmari yallitaj c'uyashca . Mandaj Diosca canhuanmari - nircami .
42001029	Ashtahuanpish Mariaca , angelta ricushpa , pai imalla nishcatapish uyashpaca , musparircami . Shinallataj ima nishpa chashna ninaman shamushca caipajtapish yuyacurcallami .
42001030	Chaimantami angelca , cashna nirca : - María , ama manchaichu . Diosmari cantaca jatunta c'uyashpa allicunata cungapaj agllashca .
42001031	Cunanca chichushpa , shuj c'ari huahuatami huachangui . Chai huahuataca , JESÚS shutita shutichingui .
42001032	Paica jatun nishcami canga . Jahua pacha Diospaj Churi shutipishmi canga . Mandaj Taita Diosca paimanca , Paipaj ñaupa yaya David mandashpa tiyanatami cunga .
42001033	Jacobomanta mirarishca israelcunataca , Paimi huiñaita mandanga . Pai mandanaca manataj tucuringachu - nircami .
42001034	Shina nijpimi Mariaca , angeltaca : - ¿ Ima shinataj chashnaca tucungari ? Manaraj c'arita rijsinica - nishpami tapurca .
42001035	Angelca cashnami nirca : - Jucha illaj Espiritumi cambajman shamunga . Jahua pachapi Causaj , Tucuita Rurai Tucuj Diosmi cantaca llandunga . Chaimantami huahuaca jucha illaj huacharishpa , Diospaj Churi nishca canga .
42001036	Riqui , cambaj prima Elisabetpish , yuyajpachapi c'ari huahuata chichumari . Mana huachaj cashca cashpapish , ñamari sujta quillata chichu .
42001037	Taita Diospajca , imapish mana rurai tucuipajca mana tiyanchu - nircami .
42001038	Chashna nijpi Mariaca : - Mandaj Diosta servij ñucaca caipimi cani , ñucataca can nishca shinataj rurachunlla - nircami . Chaita ninca angelca , paipaj ñaupajmanta rircallami .
42001039	Chai punllacunapimi Mariaca , Judá llajta urcupi caj shuj puebloman utcashpa rirca .
42001040	Zacariaspaj huasiman ña chayashpami , Elisabettaca “ Sumaj causaita charipai ” nirca .
42001041	Mariata uyaihuanmi huahuaca , Elisabetpaj huijsapica saltarirca . Chashna tucujpica Elisabetca , jucha Illaj Espirituhuan junda cashpami ,
42001042	sinchita cashna nirca : - Canca huarmicunapurapica , bendiciashcami cangui . Cambaj huijsapi huiñacuj huahuapish bendiciashcamari .
42001043	¿ Ima nishpataj ñuca Mandajpaj mama cashca jahuaca , ñucataraj ricuj shamurcanguiari ?
42001044	Can ñucata “ ¿ Allillachu cangui ? ” nincamari , ñuca huahuaca cushicushpa , ñapish ñuca huijsapi saltarirca .
42001045	Mandaj Dios imalla nishcata crishcamanta cushicuiari . Pai imalla nishcataca pajtachingatajmi - nircami .
42001046	Chashna nijpica Mariaca , cashnami nirca : " Mandaj Diostaca , ñuca almahuanmi alli nicuni .
42001047	Ñucata Quishpichij Diosmantaca , ñuca espiritupimi cushicuni .
42001048	Paita servij ñuca huajchataca ricuhuashcatajmari . Cunanmantapachami , ñucataca huahuan huahuan cushicuj huarmi ningacuna .
42001049	Tucuita ruraj Diosmari , ñucapajca jatun allicunata rurashca . ¡ Paipaj shutica Jucha Illaj shutimari !
42001050	¡ Paita manchajcunataca , huahuan huahuanta llaquicunllamari !
42001051	Paipaj maquihuanca , jatun mancharinacunatami rurashca . Shungupi jatun tucushcacunataca chingachishcamari .
42001052	Mandashpa tiyacuj jatuncunata anchuchishpami , mana jatun tucushcacunata jahuaman churashca .
42001053	Yaricaihuan cajcunamanmi , yalli yallita cushca . Ashtahuanpish charijcunatami , chushaj maquita cacharishca .
42001054	Paita servij israelcunataca ayudantajmari , Pai llaquij cashcata yuyarintajmari .
42001055	“ Abrahamtapish , paimanta mirarijcunatapish , huiñaitami llaquisha ” nishcami carca . Chaitaca , ñucanchij yayacunamanmi huillarca " nircami .
42001056	Mariaca , quimsa quilla shinata Elisabetpajpi tiyashpami , paipaj huasiman tigrarca .
42001057	Elisabetca ña huachana punlla pajtajpica , c'ari huahuatami huacharca .
42001058	Dios jatunta llaquishpa , Elisabetman huahuata cushcata uyashpaca , c'uchullapi causajcunapish , paipaj aillupuracunapish mana jahuallatami paihuan cushicurcacuna .
42001059	Huahua huacharishca pusaj punllapimi cashna tucurca : Huahuatami pai charishca aicha punta carata p'itichinaman rircacuna . Chaipimi huahuataca , “ Yayapaj shutillatajmi canga ” nishpa , Zacarías nircacuna .
42001060	Ashtahuanpish mamaca : - ¡ Mana Zacariaschu ! Juan shutimi cagrin - nircami .
42001061	Chashna nijpica : - Cancunapurapica , Juan shutica manamari tiyanchu - nircacunami .
42001062	Chaimantami , “ ¿ Ima shutitataj churagringui ? ” nishpa , maquillahuan yayata tapurcacuna .
42001063	Chaimantami Zacariasca , shuj uchilla tablata mañashpa , chaipica : Juan shutimi nishpa quillcarca . Chaipica tucuicunami mancharircacuna .
42001064	Chashna quillcancami Zacariasca , paipaj c'allu cacharirijpi rimai callarirca . Chaimantami Taita Diosta alabai callarirca .
42001065	Chashna tucujpicarin c'uchullapi causajcunapishmi , tucuicuna jatunta mancharircacuna . Shinallataj tucui Judea llajta urcucunapimi , imalla tucushcataca , huashan parlanacurcacuna .
42001066	Chaita uyajcunaca , caishuj chaishujmi : Cai huahua jatunyashpaca , ¿ imashi canga ? ninacurcacuna . Mandaj Dios Paipaj maquihuan huaquichicujta ricushpami , chashna ninacurcacuna .
42001067	Juanpaj yaya Zacariasca , jucha illaj Espirituhuan junda cashpami , imalla tucunata cashna huillarca :
42001068	Ñucanchij israelcunata Mandaj Diosca alli nishca cachun . Paimari Pai agllashcacunata quishpichingapaj shamushca .
42001069	Paita servij Davidpaj familiapuramantami , Tucuita Rurai Tucuj Quishpichijta ñucanchijpajman cachashca .
42001070	Pai ima nishcata huillaj , jucha illaj runacunahuan ñaupaman huillachishca shinallatajmi rurashca .
42001071	Tucui ñucanchijta p'iñajcunamanta quishpichichun , paicunapaj maquimanta llujshichichunmi cachashca .
42001072	Pai jucha illaj Diosca , ñucanchij yayacunahuan ari ninacushcata yuyarishpami , paicunata llaquishcata ricuchishca .
42001073	Chashna rurana tucushpaca , ñucanchij ñaupa yaya Abrahammanmi , “ Pajtachishatajmi ” nishca carca .
42001074	Ima manchai illajlla Paita servichunmi , ñucanchijta p'iñacujcunamanta quishpichishca .
42001075	Ñucanchij tucui causaipi Paipaj ñaupajpi cashcata rurashpa , Paipajlla causachunmi chashna rurashca .
42001076	Ñuca huahua , canca jahua pacha Dios ima nishcata huillaj nishcami cangui . Canmari Mandaj Dios purina ñanta allichingapaj , Paita ñaupashpa ringui .
42001077	Dios agllashcacunamanca , quishpirina tiyashcatami ricuchingui . Paicunapaj juchacunata Dios anchuchinaman shamushcatami huillangui .
42001078	Ñucanchij Diosca ñucanchijta yallitaj llaquishpami , jahua pachamantaca , pacarishpa achijyaj shina shamunga .
42001079	Paica amsa tutapi huañunalla causajcunata achijyachingapaj , ñucanchijta sumaj causaipi churangapaj shamushcatami huillangui nircami .
42001080	Chai huahua huiñarishpa catijpica , Diospaj espiritupipish punllanta sinchiyashpami catirca . Israelcunaman huillai callari punllacamaca , shitashca pambacunapimi carca .
42002001	Chai punllacunapimi cashna tucurca : Augusto shuti Cesarmi , pai mandacun tucui llajtacunapi causajcunata rurachun mandashpa huillachirca .
42002002	( Cirenio shuti mandaj Siria llajtata mandacui huatapimi chai callari yupaitaca rurachirca ) .
42002003	Tucuicunami yupashca cangapajca , paicunapaj ñaupa yayacuna causaj cashca pueblopi shuticunata quillcachigrircacuna .
42002004	Chaimantami Josepish , Galileapi caj Nazaret pueblomantaca , ñaupa yaya David huacharishca Belén shuti puebloman huichiyarca . Chai puebloca , Judea llajtapimi . Joseca , Davidpaj familiapura cashcamantami , chaimanca rirca .
42002005	Chaimanca , paipaj huarmi cana Mariandij , paicunapaj shutita churachingapajmi rirca . Mariaca ñami chichu carca .
42002006	Paicuna Belenman chayai punllacunami , María huachana pajtarca .
42002007	Shina cajpipish poźana huasicunapi junda cashcamantami , huagracuna shayana ucullapi poźacurcacuna . Chaipimi paipaj punta churita huachashpaca , maitushpa sirichirca .
42002008	Belén c'uchulla pambacunapimi , michijcuna paicunapaj oveja canllata tuta cuidashpa chapacurcacuna .
42002009	Paicuna chaipi cajpimi , Mandaj Diospaj angelca , ñapish paicunaman ricurirca . Mandaj Diospaj luzhuan paicunapaj muyujta achijyachishpa ricurijpimi , michijcunaca jatunta mancharircacuna .
42002010	Ashtahuanpish angelca , cashnami nirca : Ama manchaichijchu . Ñucaca , jatunta cushicuna alli huillaitamari , tucui israelcunapaj apamuni :
42002011	Cunanmari Davidpaj pueblopica , cancunapaj Quishpichij huacharin . Paica Mandaj CRISTOMARI .
42002012	Cai señalta mashcaichij : Huagracuna shayana ucupimi , maitushca huahua siricunga nircami .
42002013	Chashna nincami ñapish jahua pachamanta huaranga huaranga angelcuna ricurishpa , chai angelhuan , Diostaca cashna alabarcacuna :
42002014	¡ Jahua pacha Dioslla , sumajmari cangui ! ¡ Cambaj jatun c'uyaita chasquijcunaca , sumaj causaita charichun ! nircacunami .
42002015	Angelcuna jahua pachaman rijpica , michijcunaca caishuj chaishujmi : Imalla tucushcataca , Mandaj Diosmari huillachun cachashca , Chaita ricungapaj , Belenman jacuchij ninacurcacuna .
42002016	Shina ninacushcahuan utca callpamushpaca , huagracuna shayana ucupica Josetapish , Mariatapish , cunanlla huacharishca huahua siricujtapishmi japircacuna .
42002017	Paicunata ricushpaca , ángel chai huahuamanta imallata nishcatami huillarcacuna .
42002018	Michijcuna huillajta uyashpaca , tucuicunami mancharircacuna .
42002019	Ashtahuanpish Mariaca , huahuamanta imalla uyashcataca , paipaj shungupi huaquichishpa yuyaricurcallami .
42002020	Michijcunaca , paicunaman huillashca shinataj tucushcata ricushpa uyashpaca , Taita Diosta alabashpami tigrarcacuna .
42002021	Angelca , María manaraj chichu cajpimi , huahuataca “ Jesús shutimi canga ” nishpa mandarca . Chaimantami huahuata pai charishca aicha punta carata p'itichinapaj , pusaj punlla pajtajpica , Jesús shutita shutichircacuna .
42002022	Shinallataj huahua huacharishcamanta chuyayana punllacuna pajtajpipish , Moisés Mandashcapi nishca shinallatajmi huahuataca Mandaj Diosman mingangapaj , Jerusalenman apamurcacuna .
42002023	Mandaj Dios Mandashcapica : Tucui punta huacharij c'ari huahuami , Mandaj Diospajlla ch'icanchishca canga nishpami quillcashca . Chai shinatajmi rurarcacuna .
42002024	Diosman cungapajpish , Mandaj Dios Mandashcapi : Ishqui urpita , mana cashpaca ishqui palomata cungui nishca shinallatajmi apamurcacuna .
42002025	Chai punllacunapica cashcata ruraj , Diosta manchaj Simeón shuti runami Jerusalenpi causacurca . Paica , israelcunata Dios quishpichichunmi shuyacurca . Diospaj jucha illaj Espíritu Paihuan cashpami ,
42002026	Paimanca “ Mandaj Diospaj shujlla Churita ricungacamaca , mana huañunguichu ” nishca carca .
42002027	Zacariasca , Diospaj Espiritullataj yuyachijpimi , Diospaj huasiman shamurca . Pai chaipi servicui punllacunatajmi , huahua Jesustaca yaya mama Diospaj huasiman apamurcacuna . Paicunaca , Mandashcapi imallata rurachun nishca shinatajmi , Diosman mingarcacuna .
42002028	Chaimantami chai huahuata marcashpa , Diosta cashna alabarca :
42002029	Mandaj Dioslla , cunantajca Can nishca shinallataj , Canta servij ñucataca cushicushpa sumajta samarigrichun saquihuailla .
42002030	Can cachashca Quishpichijtaca , ñuca ñahuihuantajmi ricuni .
42002031	Paitaca tucui llajtacunapajmi cachashcangui .
42002032	Paimi mana israelcunamanca achij luzta ricuchinga , Can agllashca israelcunatacarin sumajyachingamari nircami .
42002033	Huahua Jesusmanta Simeón imalla nishcata uyashpaca , Josepish , mamapish mancharircacunami .
42002034	Simeonca paicunata bendiciashca q'uipami , mama Mariataca cashna nirca : Riqui , Dios cachashca cai huahuamantaca , israelcunaca achcacunami quishpiringa , chingarinatapish achcacunami chingaringacuna . Achcacunami Paita mana chasquishpa , p'iñashpa jataringacuna .
42002035	Chashnami paicunapaj shungu ima shina cashcata ricuchingacuna . Cutin cambaj shungutaca , jatun espadami chaupinga nircami .
42002036	Shinallataj Dios ima nishcata huillaj Ana shuti yuyaj huarmipishmi chaipi carca . Paica , Aser aillumanta Fanuelpaj ushushimi carca . C'arita manaraj rijsij , chairaj huambra caźarashca canchis huatallapimi cusaca huañurca .
42002037	Chaimantaca , ñami pusaj chunga chuscu huatata viuda causacurca . Paica tutapish , punllapish Diospaj huasimantaca manataj anchurij carcachu . Ayunashpa , mañashpa , Diosta servicurcallami .
42002038	Chai huarmipish chai horasllataj chaipi ricurishpami , Taita Diosta pagui nirca . Shinallataj Jerusalenpi causajcunata Dios quishpichichun shuyacujcunamanmi , huahua Jesusmantaca huillarca .
42002039	Mandaj Dios Mandashcapi nishca shinataj rurashpami , Josehuan Mariahuanca Galilea llajtapi paicuna causana Nazaret puebloman tigrarcacuna .
42002040	Huahua Jesusca , Taita Dios jatunta c'uyashpa Paihuan cajpimi , punllanta huiñarishpa , sinchiyashpa catirca .
42002041	Jesuspaj yaya mamaca huatantami , Jerusalenpi Pascua jatun fiestaman rijcuna carca .
42002042	Chaimantami chunga ishqui huatata Jesús pajtachi huatapish , ñaupa huatacuna shinallataj fiestaman huichiyarcacuna .
42002043	Chai fiesta tucurijpi huasiman ña tigramucujpica , Jesusca Jerusalenpimi saquirishca carca . Josepish , Jesuspaj mamapish Pai chaipi saquirishcataca mana yacharcachu .
42002044	“ Cai tucui gentecunapurapichari shamucun ” yuyashpaca , rircallacunami . Ña tucui punlla purishpami familiacunata , rijsishcacunata tapushpa mashcarcacuna .
42002045	Mashnata mashcashpapish manataj japishpami , Jerusalenllamantaj mashcanaman tigrarcacuna .
42002046	Chaipica , quimsa punllata mashcacushpallami , Diospaj huasipi japircacuna . Paica , Mandashcata yachajcunata uyashpa , tapushpa , paicunapaj chaupipimi tiyacurca .
42002047	Paita uyajcunamanca , imata tapujpipish allimi cutichirca . Chaimantami alli yachaj cashcata ricushpa , tucuicuna mancharirca .
42002048	Yaya mamapish chaipi Paita ricushpaca , mancharircacunami . Paipaj mamami cashna nirca : - Huahua , ¿ ima nishpataj ñucanchijtaca cashna ruranguiari ? Cambaj yayapish , shungu p'itirinata llaquishpamari mashcacurcanchij - nircami .
42002049	Chashna nijpi Jesusca : - ¿ Ima nishpataj Ñucataca mashcarcanguichigari ? Ñuca Yayapajta ruracuna cashcataca , ¿ manachu yachanguichij ? - nircami .
42002050	Ashtahuanpish yaya mamaca , ima nishpa chashna nicushcataca , mana entendircacunachu .
42002051	Chaimantaca , paicunahuan Nazaretman uriyashpaca , paicunata tucuipi alli caźushpami causarca . Paipaj mamaca tucui imalla tucushcataca , paipaj shungupi huaquichicurcallami .
42002052	Jesusca yachaipipish , aichapipish ashtahuanmi huiñashpa catirca . Taita Diospish , runacunapish ashtahuan c'uyashcami tucurca .
42003001	Tiberio shuti Cesarca , ñami chunga pichca huatata mandacurca . Chai huatacunapica , Poncio Pilatoca Judea llajtata , Herodesca Galilea llajtata , paipaj huauqui Felipeca Iturea shuti , Traconite shuti llajtacunata , Lisaniasca Abilinia llajtatami mandacurcacuna . Paicuna ishquica , Tetrarcacunapurami carca .
42003002	Anás shuti , Caifás shuti curacunaca , curacunata mandaj curacunami carca . Chai punllacunapimi , Zacariaspaj churi Juantaca , shitashca pambapi cajpi Diosca , Paimanta huillachun cacharca .
42003003	Chaimantami Juanca , Jordán yacu c'uchulla tucui llajtacunapica , Dios juchacunata perdonachun Paiman cutirishpa bautiźarichun huillashpa purirca .
42003004	Dios ima nishcata huillaj Isaías quillcashca libropi huillashca shinallatajmi tucushca . Paica cashnami nishca : Shitashca pambapica , shuj runamari caparicun : " Mandaj Diospaj ñanta allichichij . Pai purichun , ama quingushpalla chaqui ñancunatapish ruraichij .
42003005	Tucui pugru pambacunata jundachichij , tucui urcucuna , lomacunataca uriyachishpa pambajllata ruraichij . Quingushca ñancunatapish , quingucunata p'itishpa allichichij . Jutcu jutcu ñancunapish jundachishpa , purinajllata ruraichij .
42003006	Taita Dios cachashca Quishpichijtaca , tucuicunami ricunga " nicunmari nircami .
42003007	Gentecunaca bautiźarishun nishpami , achcacuna Juanpajman shamujcuna carca . Paicunataca cashnami nirca : - ¡ Culebra shina millai runacuna ! Dios jatunta p'iñarishpa llaquichinamantaca , ¿ ima shinataj quishpirishun yuyanguichigari ?
42003008	Cancuna Diospajman cutirishcataj cashpaca , allita rurashpa causaichigari . " Ñucanchijca , yaya Abrahampaj huahuacunamari canchij " niringuichijchari . Chashna yuyacujpipish , cancunataca cashnami nini : Taita Dios munashpaca , cai rumicunatapish Abrahampaj huahuacunata rurai tucunmari .
42003009	Yurata sapimanta urmachingapaj ñami hachataca , yura sapipi churashpa charicun . Mana p'ucuj yuracunataca , tucui urmachishpa ninapi shitashpa rupachingami - nircami .
42003010	Chaimantami chaipi cajcunaca : - Shinashpaca , ¿ imatataj rurana canchij ? - nishpa tapurcacuna .
42003011	Chashna nijpi Juanca : - Pipish ishqui churanata charijca , mana charijman shujta cuichij , micunata charijpish , mana charijman caraichij - nircami .
42003012	Impuestota japijcunamanta maijancunapish bautiźarishun nishpami , Juanpajman shamushpaca : - Yachachij , ¿ imatataj rurashun ? - nircacuna .
42003013	Paicunataca : - Impuestotaca , mandashcapi nicushcallata mañaichij , ama yallihuan mañashpa japichijchu - nircami .
42003014	Huaquin soldadocunapish shamushpaca : - Ñucanchijpish , ¿ imatataj rurashun ? - nijpi , Juanca : - Ama pitapish imata nij tucushpallapish , cullquita mañaichijchu . Ama pitapish mandajcunaman yanga juchachishpa huillaichijchu . Cancuna servishcamanta pagashcallahuan cushi caichij - nircami .
42003015	Tucui chaipi cajcuna , chaicunata uyashpaca shungullapimi , “ ¿ Caichu Cristo imashi ? ” yuyacurcacuna .
42003016	Chaimantami Juanca , tucuicunata cashna nirca : - Ñucaca , yacullahuanmari cancunataca bautiźacuni . Ñucapaj q'uipa shamucujca , ñucata yalli tucuita rurai tucujmi . Ñucaca , Paipaj pargate huatashcata cumurishpa pascaipajllapish mana canichu . Paimari jucha illaj Espirituhuanpish , ninahuanpish cancunataca bautiźanga .
42003017	Paica , cai pachapi causajcunataca , huairachishpa trigomanta ujshata anchuchij shinami ñalla ch'icanyachinga . Trigota huasipi huaquichij shinami allicunataca quishpichinga . Millaicunataca , ujshata shinami , mana huañuj ninapi rupachinga - nircami .
42003018	Juanca paipajman shamujcunamanca , chashna tucui laya cunashpami , alli huillaitaca huillarca .
42003019	Tetrarca nishca Herodesca , paipaj quiquin huauqui Felipepaj huarmi Herodiashuanmi pushanacushpa causarca . Shujtaj mana allicunatapishmi ruraj carca . Chaimantami Juanca , sinchita rimashpa jarcashca carca .
42003020	Chai tucui mana allita rurashca jahuami Herodesca , Juanta preźu churarca . Chashna rurashpacarin , ashtahuan mana allitami rurarca .
42003021	Achca gentecuna shamushpa bautiźaricujpica , Jesuspish Juanpajman shamushpa bautiźarircami . Ña bautiźarishpa Diosta Jesús mañacujpica , jahua pachami pascarirca .
42003022	Chaimantaca jucha illaj Espirituca , paloma shina cuerpoyuj uriyamushpaca , Paipaj jahuapi tiyarirca . Shinallataj jahua pachamantaca : " Canmi Ñuca c'uyashca Churi cangui , Canllami Ñucataca jatunta cushichingui " nishpa rimashcapishmi uyarirca .
42003023	Jesusca , alli huillaita huillai callarinapajca , quimsa chunga huatayuj shinami carca . Gentecunaca Jesustaca , Josepaj churi cashcatami yuyajcuna carca . Joseca , Elipaj churimi .
42003024	Elica , Matatpaj churimi . Matatca , Levipaj churimi . Levica , Melquipaj churimi . Melquica , Janapaj churimi . Janaca , Josepaj churimi .
42003025	Joseca , Matatiaspaj churimi . Matatiasca , Amospaj churimi . Amosca , Nahumpaj churimi . Nahumca , Eslipaj churimi . Eslica , Nagaipaj churimi .
42003026	Nagaica , Maatpaj churimi . Maatca , Matatiaspaj churimi . Matatiasca , Semeipaj churimi . Semeica , Josepaj churimi . Joseca , Judapaj churimi .
42003027	Judaca , Joananpaj churimi . Joananca , Resapaj churimi . Resaca , Zorobabelpaj churimi . Zorobabelca , Salatielpaj churimi . Salatielca , Neripaj churimi .
42003028	Nerica , Melquipaj churimi . Melquica , Adipaj churimi . Adica , Cosanpaj churimi . Cosanca , Elmadanpaj churimi . Elmadanca , Erpaj churimi .
42003029	Erca , Josuepaj churimi . Josueca , Eliezerpaj churimi . Eliezerca , Jorinpaj churimi . Jorinca , Matatpaj churimi .
42003030	Matatca , Levipaj churimi . Levica , Simeonpaj churimi . Simeonca , Judapaj churimi . Judaca , Josepaj churimi . Joseca , Jonanpaj churimi . Jonanca , Eliaquinpaj churimi .
42003031	Eliaquinca , Meleapaj churimi . Meleaca , Mainanpaj churimi . Mainanca , Matatapaj churimi . Matataca , Natanpaj churimi .
42003032	Natanca , Davidpaj churimi . Davidca , Isaipaj churimi . Isaica , Obedpaj churimi . Obedca , Boozpaj churimi . Boozca , Salmonpaj churimi . Salmonca , Naasonpaj churimi .
42003033	Naasonca , Aminadabpaj churimi . Aminadabca , Arampaj churimi . Aramca , Esronpaj churimi . Esronca , Farespaj churimi . Faresca , Judapaj churimi .
42003034	Judaca , Jacobopaj churimi . Jacoboca , Isaacpaj churimi . Isaacca , Abrahampaj churimi . Abrahamca , Tarepaj churimi . Tareca , Nacorpaj churimi .
42003035	Nacorca , Serugpaj churimi . Serugca , Ragaupaj churimi . Ragauca , Pelegpaj churimi . Pelegca , Heberpaj churimi . Heberca , Salapaj churimi .
42003036	Salaca , Cainanpaj churimi . Cainanca , Arfaxadpaj churimi . Arfaxadca , Sempaj churimi . Semca , Noepaj churimi . Noeca , Lamecpaj churimi .
42003037	Lamecca , Matusalenpaj churimi . Matusalenca , Enocpaj churimi . Enocca , Jaredpaj churimi . Jaredca , Mahalaleelpaj churimi . Mahalaleelca , Cainanpaj churimi .
42003038	Cainanca , Enospaj churimi . Enosca , Setpaj churimi . Setca , Adanpaj churimi . Adanca , Taita Diospaj churimi .
42004001	Jesusca Jordán yacumantaca , jucha illaj Espirituhuan jundami tigrarca . Paitaca , Diospaj Espiritumi shitashca pambaman pusharca .
42004002	Chuscu chunga punllacunata imata mana micushpa chaipi cashcamantami , yaricaihuan carca . Chaimantami diabloca , pandachingapaj shamurca .
42004003	Diabloca , Jesustaca : - Can Diospaj Churitaj cashpaca , cai rumitaca tanda tucuchun niari - nircami .
42004004	Chashna nijpi Jesusca : - Dios Quillcachishcapica : " Runacunaca mana tandallahuanchu causan , ashtahuanpish Taita Dios rimashca tucui shimicunahuanpishmi causan " ninmi - nircami .
42004005	Chai huashaca diabloca , jatun urcu jahuamanmi Jesusta pusharca . Chai jahuamantami cai pacha tucui llajtacunata , shuj ricuillapi tucuita ricuchirca .
42004006	Chai huashaca , cashnami nirca : - Cai tucui sumaj , jatun llajtacunata mandanataca , Canmanmi cusha . Tucui caicunataca ñucamanmi curca . Ñucapaj cashcamantaca , ñuca piman cusha nishpaca cushallami .
42004007	Cambaj cachun nishpaca , pambacama cumurishpa ñucata adorajpica , tucuita Canman cushallami - nircami .
42004008	Chashna nijpimi , Jesusca : - Satanás , caimanta anchui . Dios Quillcachishcapica : " Canta Mandaj Diosllata adorangui , Pai munashcallata rurangui " ninmi - nircami .
42004009	Chaimantaca diabloca , Jesusta Jerusalenman pushashpami , Diospaj huasi torre jahua puntapi churarca . Chaipica cashnami nirca : - Can Diospaj Churitaj cashpaca , caimanta ucuman huashicui .
42004010	Illu Dios Quillcachishcapica : “ Diosca Canta japichun , Paipaj angelcunata cachangallami .
42004011	
42004012	Shina nijpi , Jesusca : - Dios Quillcachishcapica , cashnapishmi nicun : " Canta Mandaj Diostaca , ama can munashcata rurachisha nishpa p'iñachinguichu " nicunmi - nircami .
42004013	Chashna tucuita rurashpapish , manataj urmachi tucushpaca , diabloca shujtaj punllacama saquircallami .
42004014	Jesusca , Diospaj Espirituhuan cashpami , Galileamanca tucuita rurai tucuj tigramurca . Pai imalla rurashcataca , chai muyundij tucui llajtacunapimi huashan huashan yachaj chayachircacuna .
42004015	Israelcuna tandanacuna huasicunapi Jesús yachachishcata uyajcunaca , tucuicunami alli nircacuna .
42004016	Pai huiñashca Nazaret puebloman tigramushpaca , Jesusca Pai ruraj cashca shinallatajmi , sabadopica tandanacuna huasiman rirca . Dios Quillcachishcata chai ucupi reźangapaj shayarijpica ,
42004017	Dios ima nishcata huillaj Isaiaspaj librotami curcacuna . Chai librota japishpaca , cashna quillcashca tiyacuntami pascarca :
42004018	Mandaj Diospaj Espiritumari Ñucapi tiyacun , caicunata rurachunmi , Paitaca Ñucapi churarca : Huajchacunaman alli huillaita huillachun , Shungu p'aquirishcacunata alliyachichun , “ Preźucunatapish llujshichij ” nishpa cacharichun , mana ricujcunapaj ñahuita pascachun , sarushca causacujcunatapish cacharichichun ,
42004019	Mandaj Dios quishpichina huata chayamushcata huillachunmi cachahuarca nishcatami reźarca .
42004020	Chaita reźashcahuan , Librota pillushpaca , tandanacuna huasipi ricujman cushpa tiyarircallami . Chaita uyashpaca , tandanacuna huasipi cajcunaca , Jesusta chaparashpami tiyacurcacuna .
42004021	Chaimantami Jesusca : Cunan punllamari cai quillcaca pajtashca . Chaitami cancunapaj quiquin ñahuihuan ricucunguichij nircami .
42004022	Jesusmantaca , tucuicunami alli runa cashcata parlanacurcacuna . Shinallataj chai sumaj shimicunata huillashcamantacarin , mancharircacunami . ¿ Jalachij , caica Josepaj churitaj shiná ? ninacurcami .
42004023	Shina nijpimi , Jesusca : Nijcunapaj shimimantaca cancunaca : " Jambij , can quiquinllataj jambiriari " nishcatachari yuyarishpa tiyacunguichij . Chai yuyaipi nishca shinaca : " Capernaumpica , achca milagrocunatami rurashcata uyashcanchij . Cai , Cambaj llajtapipish chaitaca rurairi " nicunguichijchari nircami .
42004024	Jesusca , cashnapishmi nirca : Caitatajca yuyaipi charichij , Dios ima nishcata huillajtaca , quiquin llajtapimi pi mana uyashun nincuna .
42004025	Illu , cai israel llajtapica chashnatajmi tucurca : Elías huillacui punllacunapimi achca viudacuna tiyarca . Chai punllacunapi quimsa huata , sujta quillata mana tamyajpimi , tucui llajtapi jatun yaricai tiyarca .
42004026	Shina cajpipish Diosca , Eliastaca israelcunapura viudacunapajmanca , pipajman mana cacharcachu . Ashtahuanpish Sidón llajtapi caj Sarepta pueblopi causaj shuj viudapajmanmi cacharca .
42004027	Shinallataj Dios ima nishcata huillaj Eliseo huillacui punllacunapipish israelcunapurapica , achcacunami leprahuan apiyacuj ungushcacuna tiyarca . Chai tucui ungushcacuna tiyajpipish , paicunataca shujllatapish mana alliyachishpa , ashtahuanpish Siria llajtamanta Naamán shuti runallatamari leprata p'icharca nircami .
42004028	Chashna nijpica , tandanacuna huasipi tucui tiyacujcunami Jesushuanca yallitaj p'iñarircacuna .
42004029	Chashna p'iñarishpa , huaica jatarishpami , Jesustaca pueblomanta llujshichircacuna . Chaimantaca chai puebloca , urcu jahuapi cashcamantami , c'aca quinrita singuchingapaj , chaiman pusharcacuna .
42004030	Ashtahuanpish Jesusca , paicunapaj chaupillatataj llujshishpa rircallami .
42004031	Chaimanta rishpaca Jesusca , Galileallapitaj caj Capernaum pueblomanmi huichiyarca . Chaipimi sabadocunapi yachachicurca .
42004032	Pai yachachishca shimicunata uyajcunaca , Pai quiquintaj mandashpa yachachijpimi mancharircacuna .
42004033	Chai tandanacuna huasipica , mapa supai espíritu japishca shuj runami tiyacurca . Paimi sinchita cashna caparirca :
42004034	- ¡ Nazaretmanta Jesús , ñucanchijta saqui ! ¿ Ñucanchijtaca imata ninamantaj shamungui ? ¿ Chingachingapajchu shamungui imatagari ? Cantaca , Diospajlla cashcata , jucha illaj cashcata rijsinimari - nircami .
42004035	Chashna nijpi , Jesusca supaitaca : - ¡ Upalla siri , cai runamanta llujshi ! - nishpami jarcashpa rimarca . Shina nijpica supaica chai runataca , tucuicunapaj ñaupajpi urmachishpa , mana imata llaquichishpa llujshircallami .
42004036	Tucui chaipi cajcunaca , mancharishpa cushicushpami , caishuj chaishuj : ¿ Cai runaca imataj canchu , imamí ? Tucuita mandashpa caźuchinllamari . Millai espiritucunatapish rimashpalla llujshichishpa cachanllamari ninacurcami .
42004037	Jesús chashna rurashcataca , chai muyundij llajtacunapipish huashanmi yachaj chayarcacuna .
42004038	Chai tandanacuna huasimanta llujshishpaca Jesusca , Simonpaj huasimanmi yaicurca . Chaipica , Simonpaj suegra yallitaj fiebrehuan cajpimi , alliyachichun Jesusta mañarcacuna .
42004039	Chai ungushcata Pai cumurishpa ricushpaca , fiebretami anchurichun sinchita rimarca . Pai rimanca fiebre anchurijpica , Pedropaj suegraca jatarishcahuan paicunaman cararcallami .
42004040	Ña inti huashicucujpimi , tucui laya ungüihuan cajcunata Jesuspajman pushamurcacuna . Chai tucui ungushcacunatami , paicunapaj jahuapi maquita churashpa alliyachirca .
42004041	Achcacunamantami supaicunapish : ¡ Canca , Diospaj Churimari cangui ! nishpa , caparirishpa llujshircacuna . Quishpichij Cristo cashcata yachashpa , chashna rimai callarijpimi , Jesusca sinchita jarcashpa paicunataca mana rimajta saquirca .
42004042	Ña achijyashcatami , Jesusca chaimanta llujshishpa , pi mana causan chulunllaman rirca . Ashtahuanpish gentecunaca , Jesusta catishpa mashcashpami , Pai maipi cashcaman chayagrijcuna carca . Paita japishpaca , “ Ñucanchijhuan saquiripailla ” nishpami , Jesustaca jarcarcacuna .
42004043	Ashtahuanpish Jesusca : Ñucataca , Taita Diosca , Pai mandacun alli huillaita huillachunmari cachahuarca . Chaimanta cai huillaitaca , shujtaj pueblocunapipish huillagrinamari cani nircami .
42004044	Chashnami Jesusca , Galileapica tandanacuna huasicunapi huillashpa purirca .
42005001	Genesaret cucha uripi Jesús cajpimi , Diospaj Shimita Pai huillajpi uyangapaj , achca gentecuna llapirinacui Paipajman shamurcacuna .
42005002	Chaipi cashpami Jesusca , cucha uripi chushajlla ishqui barcocuna shayacujta ricurca . Chalhuata japijcuna linchicunata tajshangapaj uriyashcamantami , barcocunaca chushajlla shayacurca .
42005003	Chaipi shayacuj barcocunamanta shujca , Simonpajmi cara . Jesusca , chai barcoman huichiyashpami Simontaca , “ Barcota allpamanta ashata caruyachipai ” nirca . Chai jahuamantami , tandanacushca tucui gentecunaman yachachirca .
42005004	Ña tucui rimashca q'uipami Jesusca , Simontaca : - Barcopi chaupi cuchaman rishpa , chalhuacunata japingapaj linchicunata shitaichij - nirca .
42005005	Shina nijpi Simonca : - Yachachij , tucui tuta chalhuata japishun yuyashpapish , imata mana japircanchijca . Can mandashcamanta linchita shitashpa ricusha - nircami .
42005006	Chashna nishpa shitajpi achca chalhuacuna jundajpimi , linchipish lliquiricurca .
42005007	Chaimantami maquita cuchun , caishuj barcopi chalhuacujcunata maquihuan cayarcacuna . Paicuna shamushpaca , ishquindij barcopi jundachijpimi , huashicugrij shina tucurca .
42005008	Chaita ricushpami , Simón Pedroca , Jesuspaj ñaupajpi cungurishpa : - Apu Jesús , ñucaca juchasapa runami cani , ñucamanta anchuripailla - nirca .
42005009	Chashna achca chalhuacunata japishcamantami Simonpish , tucui paihuan cajcunapish achcata mancharcacuna .
42005010	Zebedeopaj churi Jacobopish , Juanpishmi Simonllahuantaj chalhuajcuna carca . Paicunapishmi achcata mancharircacuna . Ashtahuanpish Jesusca , Simontaca : - Ama manchaichu . Cunanmantapacha canca runacunatami , chalhuata japij shina pushamungui - nircami .
42005011	Chashna nijpi barcocunata allpaman llujshichishpaca , tucuita chaipi saquishcahuan Jesusta catishpa rircallacunami .
42005012	Shuj pueblopi Jesús huillacujpimi , tucui aichamanta lepra shutucuj runa Paipajman shamurca . Paica Jesusta ricushpaca , pambacama cumurishpami : - Apu , ñucata alliyachisha ninguipishchari , alliyachihuai - nirca .
42005013	Shina nijpi Jesusca , maquita chutashpa tuparishpaca : - Ari , canmanta lepra anchuchun ninimi - nirca . Chashna nijpica , lepraca chai runamanta ña anchurcallami .
42005014	Jesusca , chai alliyaj runataca : - Riqui , pi canta alliyachishcata pajta piman huillanguiman . Curamantajcarinpish ricuchigri . Paicuna can alliyashcata ricuchunca , Diosman imata cuchun Moisés mandashcata cugri - nircami .
42005015	Ashtahuanpish Jesús imata ruracushcataca , ashtahuan ashtahuanmi huillanacurcacuna . Chaimantami uyanamanpish , ungüicunamanta alliyachichunpish yallitaj achcacuna tandanacumuj carca .
42005016	Ashtahuanpish Jesusca paicunamanta ch'icanyashpami , pi mana causan chulunllapi Diosta mañagrij carca .
42005017	Jesús shuj punlla yachachicujpica , fariseocunapish , Mandashcata yachachijcunapish chaipi uyashpa tiyacurcacunami . Paicunaca Galileapi , Judeapi caj uchilla llajtacunamantapish , Jerusalenmantapishmi shamushcacuna carca . Jesusca , Diosllataj alliyachinata cushcamantami alliyachi tucurca .
42005018	Chai punllatajmi shuj runacunaca , mana cuyurij shuj runata huandunapi apamurcacuna . Chai ungushcata yaicuchishpa , Jesuspaj ñaupajpi churanatami yuyarcacuna .
42005019	Ashtahuanpish yallitaj achcacuna chaipi junda cashcamanta maita mana yaicui tucushpaca , huasi jahuamanmi huichiyarcacuna . Chaimantaca huasi c'atata pascashpami , ungushcataca chacanallapitaj , tucuicunapaj chaupipi Jesuspaj ñaupajman uriyachircacuna .
42005020	Paicuna crishcata ricushpami , Jesusca ungushcataca : - Riqui , ñami cambaj juchacunataca anchuchini - nirca .
42005021	Chaimantami Mandashcata yachachijcunapish , fariseocunapish : ¿ Caica ima cashpataj Dios tucushpa rimaricunchu , imamí ? Pipish juchacunataca mana anchuchi tucunchu , Taita Diosllamari anchuchi tucun nishpa yuyai callarircacuna .
42005022	Paicuna yuyacushcata yachashpami , Jesusca cashna tapurca : - ¿ Cancunaca ima nishpataj chashna yuyanguichij ?
42005023	¿ " Cambaj juchacunata anchuchinimi " ninachu , mana cashpaca : " Jatarishpa rilla " ninachu , imata ninataj ashtahuan jahualla ?
42005024	Runa Aichayuj Ñucataca , juchacunata anchuchij cachuntaj cai pachaman Dios cachashcataca , cunanmi ricuchisha - nishpaca : - Jatari , canta huandumushcata apashpa , huasiman rilla - nircami .
42005025	Chashna nijpica , tucuicunapaj ñaupajpi jatarishcahuan , paita huandumushca chacanata apashpa , Taita Diosta pagui nishpa huasiman rircallami .
42005026	Chaimantami tucuicuna jatunta mancharishpa , Diosta “ Sumajmari cangui ” nircacuna . Chashna achca manchaihuanmi : Cunantajca mancharinacunatami ricushcanchij nircacuna .
42005027	Chaicunata rurashca q'uipa chaimanta llujshishpaca , impuestota japij Leví shuti runatami , impuestota japinapi tiyacujta ricurca . Paitaca : - Ñucata cati - nircami .
42005028	Chashna nijpica Levica , tucuita chaipi saquishcahuan jatarishpa , Jesusta catishpa rircallami .
42005029	Levica paipaj huasipimi , jatun micuita Jesuspaj rurarca . Chaipica , impuestota japij achcacunapish , shujtajcunapishmi meźapi paicunahuan micucurcacuna .
42005030	Chaita ricushpami Mandashcata yachachijcunapish , fariseocunapish Jesuspaj yachacujcunallata huashallamanta : - ¿ Ima nishpataj cancunaca impuestota japijcunahuan , juchayujcunahuanca micucunguichij , ubyacunguichij ? - nishpa rimarcacuna .
42005031	Chashna nijpimi , Jesusca cashna nirca : - Mana ungushca cajcunaca mana pi jambijta mashcanchu , ungushcacunallami jambijtaca mashcan .
42005032	Ñucaca , cashcata rurajcunataca mana cayaj shamurcanichu , ashtahuanpish juchayujcunatami Diospajman cutirichun cayaj shamurcani - nirca .
42005033	Jesús chashna nijpimi , paicunaca cashna tapurcacuna : - Jala , Bautiźaj Juanpaj yachacujcunapish , fariseocunapaj yachacujcunapish tauca cutin ayunashpa Diosta mañacunllamari . ¿ Cutin Cambaj yachacujcunaca , ima nishpataj micucunlla , ubyacunllacuna ? - nircacunami .
42005034	Chashna nijpi Jesusca , cashnami nirca : - Cancunaca caźaracui bodapi cashpaca , novio chaillapitaj cajpica , ¿ bodaman cayashcacunataca ayunachun mandanguichijmanchu ?
42005035	Ashtahuanpish cusa illajlla saquirina punllacuna chayamungamari , chaipitajca ayunangacunami - nircami .
42005036	Chai q'uipami Jesusca , yuyachij cai parlota parlarca : - Pipish mushuj churanata ashata p'itishpa , mauca churanataca mana chaihuan llachapanchu . Chashna rurashpaca , mushuj churanatapish lliquinman , mauca churanatapish llachapashca mushuj linsoca ashtahuanmi lliquinman .
42005037	Shinallataj cunanlla rurashca vinotapish mauca capachocunapica , pi mana churanchu . Mushuj vino mauca capachocunata tugyachijpica vinopish talliringa , capachocunapish tucuringallami .
42005038	Ashtahuanpish mushuj vinotaca , mushuj capachollapitajmi churana . Chashnami vinopish capachopish ima mana tucushpa , tiyacunlla .
42005039	Pipish p'ucushca vinota ubyacujca , llulluraj vinotaca mana ubyasha ningachu . " P'ucushcamari ashtahuan alli " ningamari - nircami .
42006001	Shuj sabadopimi Jesusca , chagracuna chaupita ricurca . Chaita ricujpimi Paipaj yachacujcunaca , trigo umata c'utsashpa , c'acushpa micurcacuna .
42006002	Chaimantami maijan fariseocunaca : - ¿ Ima nishpataj sabadopi ama rurachun nishcata ruracunguichij ? - nircacuna .
42006003	Chashna nijpi Jesusca , cashnami nirca : - David paipaj runacunandij yaricaihuan cashpa , imata rurashcataca , ¿ manachu reźarcanguichij ?
42006004	Illu paicunaca yaricaihuan cashpami , Diospaj huasiman yaicushpa , chaipi Diosman cushca tiyacuj tandacunata japishpa micurcacuna . Chai tandataca pipish mana micunallachu carca , curacunalla micunami carca - nircami .
42006005	Shinallataj : - Runa Aichayuj Ñucaca , sabadopipish ima allita rurachunca mandai tucunimi - nircapishmi .
42006006	Shujtaj sabadopica cashnami tucurca : Tandanacuna huasiman yaicushpami , Jesusca yachachicurca . Chai ucupica , alli lado maqui chaquishca runami tiyacurca .
42006007	Chai runata sabadopi Jesús alliyachijpica juchachingapajmi , Mandashcata yachachijcunapish , fariseocunapish chapacurcacuna .
42006008	Ashtahuanpish Jesusca , paicuna yuyacushcata yachashpami , chaquishca maquiyuj runataca : - Jatari , cai chaupipi shayari - nirca . Shina nijpica , chai runaca shayarircallami .
42006009	Chai runataca Jesusca , cashnami nirca : - Cancunataca shujta tapusha : Sabadocunapica , ¿ allita ruranachu , mana cashpaca mana allita ruranachu , huañuimanta quishpichinachu , mana cashpaca huañuchinachu , imata ruranataj alli ? - nircami .
42006010	Chashna nishpaca , chaipi cajcunata muyundijta ricushpami , chai runataca : - Cambaj maquita chutai - nirca . Ña chutajpica , chai runapaj maquica alli tucurcallami .
42006011	Chashna rurajpica , juchachishun nicujcunaca yallitaj p'iñarishpami , Jesusta ima shina llaquichinata paicunapura parlanacurcacuna .
42006012	Chai punllacunapimi Jesusca , Taita Diosta mañangapaj urcuman rirca . Chaipica tucui tutami mañarca .
42006013	Ña achijyajpica Paipaj yachacujcunata cayashpami , chunga ishquita agllarca . Paicunatami , huillagrijcuna cachun mingarca .
42006014	Paillataj Pedrota shutichishca Simonta , paipaj huauqui Andresta , Jacobota , Juanta , Felipeta , Bartolometa ,
42006015	Mateota , Tomasta , Alfeopaj churi Jacobota , Cananista nishcapuramanta Simonta ,
42006016	Jacobopaj huauqui Judasta , Judas Iscariotetapishmi agllarca . Paimi q'uipataca , Jesusta japichirca .
42006017	Jesusca yachacujcunandij urcumanta uriyamushpaca , shuj pambapimi saquirircacuna . Chaipica Jesuspaj achca yachacujcunandij , tucui Judeamanta , Jerusalenmanta , shinallataj yacu uripi caj Tiro shuti , Sidón shuti llajtacunamanta shamushcacunandijmi chaipi carca .
42006018	Tucui chaicunaca yachachishcata uyangapajpish , ungüicunamanta alliyachichunpishmi tandanacurcacuna . Mapa espiritucuna japishpa achcata llaquichicushcacunatapishmi alliyachirca .
42006019	Alliyachi tucunata charijta ricushpami , tucuicuna Jesuspi tuparingapaj c'uchuyarcacuna .
42006020	Jesusca , Paipaj yachacujcunapaj ñahuita ricushpami , cashna nirca : Cushicuichij , huajchacuna Taita Dios mandacunca cancunapajmi .
42006021	Cushicuichij , cunan yaricaihuan cajcuna . Diosca cancunamanmi mana nijta caranga . Cushicuichij , cunan huacacujcuna , cancunapajca asina shamungami .
42006022	Runa Aichayuj Ñucata caticushcamanta p'iñajpi , cancunahuan mana tandanacushun nijpi , c'amijpi , ima millananata shina cancunapaj shutillatapish mana rimasha nijpica , cushicuichijlla .
42006023	Chashna llaquichi punllapica , cushicuichijlla . Jahua pachapica , jatun allitami chasquinguichij . Paicunapaj ñaupa yayacunapish , Dios ima nishcata huillajcunataca chashnallatajmari llaquichijcuna carca .
42006024	¡ Ai ! Cunan achcata charijcunalla , cancunaca caillapimi cushicushpa causanguichij .
42006025	¡ Ai ! Cunan sajsajta micujcunalla , q'uipataca yaricai shamungami . ¡ Ai ! Cunan asicujcunalla , q'uipataca caparirishpami huacanguichij .
42006026	¡ Ai ! Cunan tucuicuna alli nishca causajcunalla , cancunapaj ñaupa yayacunapish llulla huillajcunatami , chashnallataj alli nijcuna carca .
42006027	Shina cajpipish , Ñucata uyacuj tucui cancunatami caitaca mandani : Cancunata p'iñajcunata c'uyaichij , mana ricunachijcunapajpish allita ruraichij .
42006028	Cancunata llaqui tucushca cachun nijcunatapish bendicianguichij , yanga juchachijcunamantapish Diosta mañaichij .
42006029	Maijan canta quijadospi huajtajpica , caishuj ladopipish huajtachun ricuchinguilla . Cambaj jahua churashcata maijan quichujpica , ucu churashcatapish cushpa cachanguilla .
42006030	Maijan imata mañajpica , mañashcata cuilla . Imatapish cambajta maijan quichujpica , ama tigrachichun mañaichu .
42006031	Ima shinami shujtajcuna cancunapaj allita rurachun ninguichij , chashnallataj cancunapish shujtajcunapajca ruraichij .
42006032	Ashtahuanpish cancunata c'uyajcunallata c'uyashpaca , ima allita mana ruranguichijchu . Juchayujcunapish paicunata c'uyajcunataca c'uyantajmari .
42006033	Allita rurajcunallata c'uyashpapish , ima allita mana ruranguichijchu . Juchayujcunapish chashnaca ruranllatajmi .
42006034	Imata tigra japina yuyaillahuan imatapish mañachishpaca , ima allita mana ruranguichijchu . Juchayujcunapish cushca shinallataj cutin japina yuyaillahuanca , paicunapura mañachinacunllami .
42006035	Ashtahuanpish cancunaca , p'iñajcunata c'uyashpa allita ruraichij . Ama imatapish chaimanta tigra japina yuyaillahuan ruraichijchu . Chashna rurashpami , cancunaca jatun chasquinata charinguichij . Shinallataj jahua pacha Diospaj huahuacunataj cashcatami ricuringuichij . Paillamari mana pagui nijcunahuanpish , millaicunahuanpish alli .
42006036	Cancunapaj Yayaca llaquijmari , cancunapish Pai shinallataj shujtajcunata llaquij caichij .
42006037	Cancunata ama juchachichunca , cancunapish ama pita juchachichijchu . Ama pita , " Jatun llaquiman rishca canman " ninguichij . Diospish cancunataca , mana jatun llaquiman cachana tucungachu . Shujtajcunata perdonaichij , Diospish cancunata perdonangami .
42006038	Imatapish shujtajcunaman cuichij , Diospish cancunaman cungami . Paica jatun jatunllapi , tushuchishpa , talliricujta marcachingallami . Cancuna imapimi shujtajcunaman cunguichij , chaillapitajmi cancunamanpish cunga nircami .
42006039	Jesusca cai parlohuanpishmi , ch'imbapurashpa yuyachirca : ¿ Mana ricuj runaca , shujtaj mana ricuj runataca pushaipajchu imatagari ? ¿ Manachu ishquindijtaj mai jutcupi huashicunman ?
42006040	Yachacujca , mana paita yachachijta yallichu . Shina cashpapish , tucuipi paita yachachij shinallataj tucushpaca , pai shinallataj canaman chayanmanmi .
42006041	¿ Ima nishpataj cambaj huauquipaj ñahuipi tiyacuj ujshataraj ricungui ? ¡ Cambaj ñahuipi tiyacuj jatun caspitarajmari mana ricungui !
42006042	Cambaj ñahuipi jatun caspi tiyacujta manaraj llujshichishpaca , ¿ ima shinataj cambaj huauquitaca : " Huauqui , shuyai , cambaj ñahuipi tiyacuj ujshata llujshichisha " ninguiari ? Mishqui shimi jayaj shungu , cambaj ñahuipi tiyacuj caspitaraj llujshichi . Chashna rurashpami , cambaj huauquipaj ñahuipi tiyacuj uchilla ujshataca alli ricushpa llujshichi tucungui .
42006043	Alli yurapica , ima mana alli granoca mana p'ucunchu . Shinallataj mana alli yurapish , ima alli granota mana p'ucunchu .
42006044	Ima yura cashcataca , p'ucushcapi ricunallami . Higotaca , mana casha yuramanta pallancunachu . Uvastapish , mana zarza yuramanta tandanchu .
42006045	Shinallataj alli runaca , paipaj shungupi alli yuyai tiyashcamantami allillata riman . Ashtahuanpish millai runaca , paipaj shungupi millai yuyaicuna tiyashcamanta , millaillatami riman . Shimica , shungupi ima tiyacujtami riman .
42006046	¿ Ñuca mandashcata manapish rurashpaca , ima nishpataj Ñucataca : " Ñuca Apu , Ñuca Apu " ninguichigari ?
42006047	Pipish Ñucapajman shamushpa , mandashcata uyashpa chaitataj rurajtaca , piman rijchaj cashcata huillasha .
42006048	Paica ucujta allashpa , sinchi rumi jahuapi pircashpa , huasita ruraj runaman rijchajmi . Chai huasichishcataca , tamyajpi yacu jundashpa sinchita huajtarishpapish , callarimanta rumi jahuapi alli rurashca cashcamantaca mana cuyuchi tucurcachu .
42006049	Ashtahuanpish , pipish Ñuca huillashcata uyashca jahua mana caźujca , allpa jahuallapi pircashpa huasita shayachij runaman rijchajmi . Yacu jundashpa sinchita huajtapica , chai huasi tucui urmajpi jatun llaquimi tucurca nircami .
42007001	Jesusca , Paita uyajcunaman ña tucui rimashca q'uipami , Capernaum puebloman yaicurca .
42007002	Chaipica , patsaj soldadocunata mandajpaj achca c'uyashca servijmi , ña huañunalla ancha ungushca siricurca .
42007003	Chai mandaj soldadoca , Jesusmanta parlanacujtami uyarca . Chaimantami , israelcunata pushajcunamanta shujcunataca , paipaj servijta alliyachinaman shamuchun , Jesusta cayaj cacharca .
42007004	Paicuna Jesuspajman chayashpaca , sumajtami cashna mañarcacuna : - Chai mandajca alli shungumari . Pai mañashcata rurashpalla mingai tucupai .
42007005	Paica ñucanchij israelcunata c'uyashcamantamari , ñucanchij tandanacuna shuj huasitapish shayachirca - nircacunami .
42007006	Chaimantami Jesusca , paicunahuan rirca . Ashtahuanpish huasiman chayanapaj ashalla illajpimi , patsaj soldadocunata mandajca , paipaj alli rijsishca runacunamanta shujcunataca , Jesusta cashna nichun cacharca : - Amito , ¿ ñucaca ima allillapish cajpichu ñuca huasimanca shaicuita shamunguiari ?
42007007	Chaimantami , quiquinta mashcanallamanpish mana ri tucurcani . Alliyachun nishpa mandapailla , ñucata servijca alliyangallami .
42007008	Ñucapish mandajcunata charishcamantaca , paicuna nishcatami caźuni . Shinallataj ñuca mandangapajpish , soldadocunata charinimi . Maijan soldadota : " Ri " nijpica , rinllami , maijanta : " Shamui " nijpipish shamunllami . Maijan servijta : " Caita rurai " nijpipish , chaita ruranllami - nircami .
42007009	Chaita uyashpaca Jesusca , yuyana alli shimicunata nijpimi , Paita caticujcunapajman tigrarishpaca : - Chai runa shina alli crijtaca , israelcunapurapipish manataj ricushcanichu , chaica chashnatajmi - nirca .
42007010	Chashna nijpica , chai cachashca runacuna huasiman tigramushpaca , ungushca servijtaca ña alliyashcatami japircacuna .
42007011	Chai q'uipallami Jesusca , Paipaj yachacujcunandij , shujtaj achcacunandij Naín shuti puebloman ricurca .
42007012	Chai pueblo punguman ña chayagricujpica , shuj viuda huarmipaj shujlla churi huañushcatami , pambanaman apacujta ricurca . Pambanamanca , chai pueblollamantataj achcacunapishmi ricurcacuna .
42007013	Apunchij Jesusca , chai viudata ricushpa llaquishpami : - Ama huacaichu - nirca .
42007014	Chaimantaca , huañushcapajman c'uchuyashpa tuparijpimi , huandujcunaca shayarircacuna . Chaipimi huañushcataca : - Huambra , cantami nini , jatari - nirca .
42007015	Chashna nincami huambraca , tiyarishpa rimai callarirca . Chashnami Jesusca , causajta mamaman curca .
42007016	Chaita ricushpaca tucuicunami jatunta mancharishpa , Taita Diosta “ Allimari cangui ” nircacuna . " Ñucanchijpurapica , Dios ima nishcata shuj jatun huillajmari llujshishca . Taita Diosmari Pai agllashcacunata ricuj shamushca " ninacurcacunapishmi .
42007017	Jesús chashna rurashcataca tucui Judeapipish , tucui muyundij llajtacunapipishmi huashan huashan parlashpa yachaj chayachircacuna .
42007018	Chai tucui imalla tucushcacunataca , Juanpaj yachacujcunami paiman huillarcacuna . Chaimantami paicunamanta ishquita cayarca .
42007019	Chai ishquitami : " ¿ Quiquinca , chai shamuna cashca Quishpichijchu cangui , mana cashpaca shujtajta shuyanarajchu canchij ? " nishpa tapuchun , Jesuspajman cacharca .
42007020	Paicuna Jesuspajman shamushpami : - Bautiźaj Juanmari ñucanchijca : “ ¿ Quiquinca shamuna cashca Quishpichijchu cangui , mana cashpaca shujtajta shuyanarajchu canchij ? ” nishpa tapuchun Cambajman cachan - nircacuna .
42007021	Paicuna tapunaman chayashpa chaillapitaj cajpimi Jesusca , ungushca causajcunatapish , purij ungüihuan cajcunatapish , millai espiritucuna japishcacunatapish alliyachirca . Mana ricujcunatapish , achcacunatami alliyachirca .
42007022	Chaicunata rurashpami , Jesusca cashna nirca : - Cancuna caipi imalla ricushcata , uyashcata Juanman huillagrichij . Ñahui mana ricujcunami ricucun , suchucunami puricun , leprahuan ungushcacunami alliyan , rinrin mana uyajcunami uyacun , huañushcacunapish causarinmi , huajchacunami alli huillaita uyacun .
42007023	Ñuca pi cashcata mana pandarishpaca , cushicungami - nircami .
42007024	Juan cachashcacuna ña rijpimi , Jesusca chaipi cajcunaman Juanmanta parlashpa cashna yuyachirca : Cancunaca shitashca pambapica , ¿ imatataj ricugrircanguichij ? ¿ Huairahuan caiman chaiman quihuiricuj carrizotachu ricugrircanguichij ?
42007025	¿ Imatataj ricugrircanguichij ? ¿ Sumaj , ñañujlla churanacunata churarishca runatachu ricugrircanguichij ? Jatun mandajcunapaj huasicunallapimi chashna sumaj , valij churanata churarishca runacunaca , aichata cushichishpalla tiyancuna .
42007026	Shinashpaca , ¿ imatataj ricugrircanguichij ? ¿ Dios ima nishcata huillajtachu ricugrircanguichij ? Ari , chaitatajmari ricurcanguichij . Paica , Dios ima nishcata huillajtapish yallimari .
42007027	Paimantami Dios Quillcachishcapica : " Ñuca huillajtami Cambaj ñaupa cachani . Paimi Can purina ñantaca , ñaupashpa allichinga " ninmi .
42007028	Dios ima nishcata huillajcunapish , Bautiźaj Juanta yallica pi mana huacharishcachu . Shina cajpipish jahua pacha Dios mandacunpica , ashtahuan uchilla nishcapish Juanta yallimari , chaica chashnatajmi nircami .
42007029	Jesús chashna nijta uyajcunaca , impuestota japijcunacama tucuicunami , Taita Diosca allita huillanaman cachashcata ricurcacuna . Chaimantami Juan bautiźacujpica , bautiźarircacuna .
42007030	Ashtahuanpish fariseocuna , Mandashca ima shinalla cashcata yachachijcunaca , Taita Dios paicunapajllataj allita rurasha nicushcataca , mana chasquishun nircacunachu . Chaimantami Juan bautiźacujpica , mana bautiźarircacuna .
42007031	Chaimantami Apunchij Jesusca , cashna nirca : Cashna runacunataca , ¿ imahuantaj ch'imbapuraipaj cani ? ¿ Imaman rijchaj cashcatataj nishari ?
42007032	Caicunaca , plazapi pugllacuj huambracuna caishuj huambracunata : " Flautapi tocajpipish mana tushunguichijca , yupashpa yupashpa huacajpipish , mana huacanguichijca " nishpa caparicuj shinamari .
42007033	Chashna cashpami micunata mana micuj , vinota mana ubyaj Bautiźaj Juan shamujpica : " Supai japishca " nincuna .
42007034	Cutin Runa Aichayuj Ñuca shamushpaca , micuni , vinotapish ubyanimi . Chaimantami Ñucataca : " Riquichij , cai runaca yallitaj micuj , vinotapish yallitaj ubyajmari . Apanacunatapish juchayujcunahuan , impuestota japijcunahuanmi apanacun " nincunami .
42007035	Paicuna chashna nicujpipish , Diospaj huahuacunallami Pai tucuita yachaj cashpa cai allita rurashcataca chasquincuna nircami .
42007036	Shuj fariseomi , Jesustaca paipaj huasipi micuchun pusharca . Fariseopaj huasiman yaicushpaca , meźapimi tiyarirca .
42007037	Chai fariseopaj huasipi Jesús meźapi micushpa tiyacujta yachashpami , chai pueblollamantataj shuj juchasapa huarmica , alabastro botellapi mishquijlla ashnacujta apashca chayamurca .
42007038	Paica , Jesuspaj huashanijta chaquiman c'uchuyashpami , achcata huacashpa , huiquihuan chaquita shutujyachirca . Chaimantaca paipaj ajchahuan chaquichishpami , chaquicunata muchashpa , mishquijllata ashnacujhuan chaquipi llihuirca .
42007039	Chaita ricushpami micunaman Jesusta pushaj fariseoca : Cai runaca , Dios ima nishcata huillaj cashpatajca , Paipaj chaquipi tuparicuj huarmitaca , pi cashcatapish , ima shina cashcatapish yachanmantajchari . Cai huarmica juchasapamari niricurcami .
42007040	Chashna yuyacujpitaj : - Simón , cantaca shuj shimitamari nisha nini - nishpa Jesús rimajpimi , Simonca : - Nipailla , Yachachij - nirca .
42007041	Chashna nijpimi , cashna parlarca : - Cullquita mañachij shuj runamanmi , ishqui runacuna cullquita manaraj tigrachirca . Shujca pichca patsaj denariota , caishujca pichca chunga denariotami tigrachina carca .
42007042	Chai cullquita mana tigrachi tucujpimi , ishquitataj perdonarca . Cambaj ricuipica chai runataca , ¿ maijanshi yalli c'uyan ? - nircami .
42007043	Jesús chashna tapujpi , Simonca : - Maijanta ashtahuan achca cullquita perdonashca cajpica , chaimi yalli c'uyanga yuyanimi - nircami . Shina nijpi Jesusca : - Allitami ningui - nircami .
42007044	Chaimantaca , chai huarmita tigralla ricushpami , Simontaca cashna nirca : - ¿ Cai huarmi imata rurashcata ricunguichu ? Canca cambaj huasiman Ñuca yaicumujpica , chaquita maillachun yacuta mana curcanguichu . Ashtahuanpish cai huarmica paipaj huiquihuanmari Ñuca chaquita maillashpa , ajchahuan chaquichin .
42007045	Canca Ñucataca mana muchashpa chasquircanguichu . Ashtahuanpish cai huarmica , yaicumuimantapacha Ñuca chaquicunataca muchacunllamari .
42007046	Canca , manamari Ñuca umata aceitehuan llihuircanguichu . Ashtahuanpish cai huarmica , Ñuca chaquicunatamari mishquijlla ashnajhuan llihuin .
42007047	Riqui , caita uyai : Cai huarmica , paipaj achca juchacunata perdonajpimari Ñucataca achcata c'uyan . Ashtahuanpish maijanta ashallata perdonashca cajpica , paipish ashallatami c'uyan - nircami .
42007048	Shina nishpa chai huarmitaca : - Cambaj juchacunataca perdonanimi - nircami .
42007049	Shina nijpimi Jesushuan meźapi micucujcunaca , paicunapura : Cai runaca , ¿ ima cashpataj juchacunatapish perdonanchu , imamí ? ninacurca .
42007050	Chashna ninacucujpitajmi , Jesusca chai huarmitaca : - Canca crishcamantami quishpirishcangui , cunanca cushicushpa rilla - nircami .
42008001	Chai q'uipami , Jesusca Paipaj chunga ishqui yachacujcunandij tucui pueblocunatapish , muyundij llajtacunatapish , Dios mandacun alli huillaita huillashpa puricurca .
42008002	Shinallataj millai espiritucunata Jesús llujshichishca huarmicunapish , ungüicunamanta alliyachishca huarmicunapish caicunami Paihuan puricurcacuna : Canchis supaicunata llujshichishca , Magdalamanta María ,
42008003	Herodespaj huasipi mandaj Chuzapaj huarmi Juana , Susana , shujtaj achca huarmicunapishmi , imalla charishcacunahuan Jesusta servircacuna .
42008004	Jesusca , tucui pueblocunamanta Paipajman shamushpa tandanacuj achca gentecunamanmi , yuyachij cai parlocunahuan cashna yachachirca :
42008005	Tarpuj runami muyuta tarpunaman llujshirca . Muyuta pai shitacujpica , huaquin muyuca ñanpimi urmarca . Ñanpi urmashca muyucunaca maijanca sarurircami , maijantaca jahuata purij pajarocunami pallarca .
42008006	Cutin maijan muyuca , rumilla allpapi urmashpami , utca huiñarca . Utca huiñashpapish , nuyushca allpa illajpi chaquirircallami .
42008007	Cutin maijan muyuca , casha chaupipimi urmarca . Chai muyu huiñajpica , cashapish tandalla huiñashpa llapishpa huañuchircallami .
42008008	Cutin maijan muyuca , alli allpapimi urmarca . Chaica alli huiñashpami , cada muyumanta patsajta p'ucurca nircami . Chaicunata nishca q'uipaca , Jesusca caparishpami : Uyangapaj rinrinta charijca , uyaichigari nirca .
42008009	Chashna niipica , Jesuspaj yachacujcunami : - Yuyachij cai parloca , ¿ imatataj nisha nin ? - nishpa tapurcacuna .
42008010	Chaimantami cashna nirca : Cancunamanca jahua pacha Diosmi , Pai mandacun ima shina cashcata ricuchishca . Ashtahuanpish caishujcunamanca ricushpapish mana ricushca shinallataj saquirichun , mashnata uyashpapish ama yuyaita japichunmi yuyachij parlocunallahuan huillani .
42008011	Cai yuyachij parloca , caitami nisha nin : Muyuca Diospaj Shimimi .
42008012	Ñanpi urmaj muyuca , uyajcunami . Paicuna uyashca huasha ama quishpirichunmi , diablo shamushpaca , uyashcata ama crichun cungachin .
42008013	Rumilla allpapi urmaj muyuca , Diospaj Shimita cushijlla chasquijcunami . Chashna chasquishpapish uchilla sapiyuj yura shina cashpami , ashacama caticushpapish , llaquicuna shamujpica saquirinllacuna .
42008014	Casha chaupipi urmaj muyuca , alli huillaita uyajcunami . Uyashpa rishca huashaca , imata pajtana yuyaicuna , achcata charijyana munaicunapish , cai causaillapi aichata cushichinapish atijpica , ima granota mana p'ucuj shinallatajmi saquirincuna .
42008015	Ashtahuanpish alli allpapi urmaj muyucunaca , Diospaj Shimita alli shunguhuan , caźusha nishpataj uyashpa huaquichijcunami . Paicunaca ima shamujpipish manataj saquirishpami , alli granota p'ucuncuna .
42008016	Maijanpish lamparata japichishpaca , mana manga ucupi , mana cashpaca cahuitu ucupi churangapajlla japichinchu . Ashtahuanpish huasiman yaicujcuna achijllapi cachunmi , lámpara tiyanapi churan .
42008017	Chaipica ima mana pacalla saquirinchu , tucui imapish tucuicuna ricunallami tucun .
42008018	Chashna cajpica ima yuyaihuan uyacushcata yuyarichij . Piman cashpapish charijmanmari ashtahuan cunga , maijanpish mana charijtaca pai “ Charinimi ” yuyashcallatapish quichungamari nircami .
42008019	Jesús chashna nicujpimi mamapish , huauquicunapish Paipajman chayamurcacuna . Ashtahuanpish chai tucui gentecuna junda cashcamantami , Jesuspajmanca mana yaicui tucurcacuna .
42008020	Chaimantami Jesusmanca : - Cambaj mama , huauquicunamari Canta ricushuntaj nishpa , canllapi shuyacun - nishpa huillarcacuna .
42008021	Ashtahuanpish Jesusca : - Diospaj Shimita uyashpa caźujcunami , Ñuca mama , Ñuca huauquicunatajca - nircami .
42008022	Shuj punllami Jesusca Paipaj yachacujcunandij barcoman yaicushpaca : - Cai cucha ch'imbanijman jacuchij - nishpa rircacuna .
42008023	Barcopi ricushpami , Jesusca dormirirca . Pai dormicujpimi , cuchapi acapana huaira jatarishpaca , yacuta caiman chaiman cuyuchijpi , barcopi yacu jundashpa huashicuchigrirca .
42008024	Chaimantami yachacujcuna Jesuspajman c'uchuyashpaca : - ¡ Yachachij , Yachachij , yacu millpugrinca ! - nishpa rijchachircacuna . Jesús rijcharishpa huairatapish , caiman chaiman shitacuj yacutapish jarcashpa sinchita rimajpica , casijlla tucurcallami .
42008025	Chaimantami Jesusca : - Ñucata crinamari canguichij . ¿ Ima nishpataj mana cringuichij ? - nirca . Paicunaca chujchushpa mancharishpami , caishuj chaishuj : ¿ Cai runaca imatajchu , imamí ? Yacupish , huairapish Pai mandajpica caźunllamari nishpa cushicurcacuna .
42008026	Galilea cucha ch'imbanijman chayashpaca , cucha patallapitaj caj gadarenocunapaj llajtamanmi yaicurcacuna .
42008027	Barcomanta allpaman Jesús uriyajpica , chai pueblomanta shuj runami Jesuspajman c'uchuyamurca . Chai runaca achca huatacunata supaicuna paipi causacushcamantami , lluchulla shamurca . Causanatapish , panteoncunallapimi causaj carca .
42008028	Chai runa Jesusta ricushpaca , jatunta caparirishpami , Paipaj ñaupajpi pambacama cumurirca . Chaimantaca : - Jahua pacha Diospaj Churi Jesús , ¿ ñucataca imatataj ninaman shamungui ? Amataj llaquichihuaichu - nishpami sinchita caparirirca .
42008029	Jesús chai espirituta “ Llujshi ” nicujpimi , chashna caparirirca . Chai mapa espirituca , chai runapica ñami unaita causacushca carca . Paitaca cadenacunahuan huatashpa , fierrocunahuan canichishpami churajcuna carca . Chashna churajpipish , cadenacunata p'itishpa , chai espiritullataj mai shitashca pambaman apajllami carca .
42008030	Jesús chai runata : - ¿ Ima shutitaj cangui ? - nishpa tapujpi : - Ñucaca , huaranga huaranga shutimi cani - nircami . Achca supaicuna japishca cashpami , chashnaca nirca .
42008031	Chai supaicunaca , paicunata jatun jutcuman ama cachachunmi mañarcacuna .
42008032	Chaininijlla urcupimi , jatun canlla cuchicuna micucurca . Chaimantami chai cuchicunapi yaicungapaj mañajpi , Jesusca chaiman richun saquirca .
42008033	Supaicunaca , chai runamanta llujshishpaca cuchicunapimi yaicurca . Chaimantami chai tucui cuchi canllaca , c'aca quinrita singushpa , cuchaman huashicushpa huañurca .
42008034	Chaita ricushpami , cuchi michijcunaca mancharishpa pueblocunamanpish , ladolla aillu llajtacunamanpish callparcacuna . Chaicunapimi tucuita huillarcacuna .
42008035	Gentecunaca imalla tucushcata ricunaman llujshishpaca , Jesuspajmanmi shamurcacuna . Paipajman chayamushpaca , supaicunata Pai llujshichishca runataca , Paipaj ñaupajpi alli tiyacujtami ricurcacuna . Ña churanata churarishca , alli yuyaihuan tiyacujta ricushpami , mancharircacuna .
42008036	Supaicunata chai runamanta ima shina llujshichijta quiquin ñahuihuantaj ricujcunami , shamujcunamanca , tucuita parlarcacuna .
42008037	Chaita uyashpaca , tucui muyundij llajtacunapi causaj gadarenocunami achcata mancharcacuna . Chaimantami , Jesustaca “ Cai llajtamanta ripailla ” nircacuna . Chashna nijpica Jesusca , cutin barcopi yaicushpa rircallami .
42008038	Supaicunata llujshichishca runaca , Jesustaca Paihuan pushachunmi mañarca . Ashtahuanpish Jesusca “ Minchacama ” nishpami , cashna nishpa saquirca :
42008039	- Taita Dios canpi imalla jatun allicunata rurashcata huillanaman , cambaj huasiman tigrailla - nircami . Chashna nijpi chai runaca , paipi imalla jatun allicunata Jesús rurashcatami , tucui pueblopi huillaihuan rirca .
42008040	Jesús ña cutin tigramujpica , Paita shuyacushcamantami tucui gentecuna achcata cushicushpa chasquircacuna .
42008041	Pai chaipi cajpimi , tandanacuna huasipi pushaj Jairo shuti runa shamurca . Paica , Jesuspaj ñaupajpi pambacama cumurishpami , “ Ñuca huasiman jacupai ” nirca .
42008042	Paica , chunga ishqui huatayuj shujlla ushushitami charirca . Chai huambrataj ancha ungushca ña huañunalla cajpimi , chashna mañarca . Paipaj huasiman ricujpica , gentecunaca mana jahuallatami llapirinacui catircacuna .
42008043	Chaicunapurapica , chunga ishqui huatata yahuar cachariricuj ungushca huarmipishmi caticurca . Paica jambijcunaman jambichicushpallami , tucui imalla charishcacunata tucuchishca carca . Shina cajpipish pi mana alliyachi tucushcachu carca .
42008044	Chai huarmi , huashata shamushpa , Jesuspaj churana chupapi tuparijpica , cachariricuj yahuarca chaipi jarcarircallami .
42008045	Chashna tucujpica , Jesusmi : - ¿ Pitaj Ñucata tuparinchu , imamí ? - nishpa tapurca . Chashna tapujpimi : - Pi mana tuparinchijchu - nircacuna . Chaimantami Pedropish , paihuan cajcunapish : - ¿ Yachachij , cai tucui gentecuna llapirashpa catishcata ricushca jahuachu : " ¿ Pitaj tuparin ? " nishpa tapungui , imamí ? - nirca .
42008046	Shina nijpipish , Jesusca : - Alliyachi tucuna Ñucamanta llujshijtamari yachani , pitajshimari Ñucapi tuparirca - nircami .
42008047	Chai huarmica , alliyashpa upalla saquirinallatami yuyarca . Chashna yuyashca cashpapish Jesusllataj huillajpimi , shamushcahuan Jesuspaj ñaupajpi chujchushpa pambacama cumurirca . Chai q'uipami , imamanta Paipaj churanapi tuparishcatapish , tuparishcahuan alliyashcatapish tucuicunapaj ñaupajpi , callarishpa huillarca .
42008048	Chaita huillajpimi , Jesusca : - Huahua , canca crishcamantami alliyashcangui , cunanca ama manchashpa rilla - nirca .
42008049	Jesús chashna rimacujpirajmi , tandanacuna huasipi mandaj Jairopaj huasimanta shuj shamushpaca : - Ñamari cambaj ushushica huañun . Yachachijtaca , ña ama ashtahuan p'iñachicuichu - nirca .
42008050	Chaita uyashpami , Jesusca : - Ama manchaichu , crishpa catilla , alliyangallami - nirca .
42008051	Jairopaj huasiman chayashpaca , Jesusca Pedrota , Jacobota , Juanta , huambrapaj yaya mamandijta pushashpami yaicurca . Pi shujtaj mana yaicuchun saquircachu .
42008052	Tucuicuna chai huambramanta anchata llaquirishpa , caparirishpa huacacujpimi Jesusca : - Ama huacaichijchu . Huambraca mana huañushcachu , dormicunllamari - nirca .
42008053	Chashna nijpica , ña huañushcataj cashcata alli yachashcamantami , Paitaca yanganchishpa asircacuna .
42008054	Ashtahuanpish Jesusca , chai huañushcata maquimanta japishpaca , sinchitami : - ¡ Huambra , jatari ! - nirca .
42008055	Chashna nijpica chai huañushca huambraca , ñapish paipaj espíritu tigrajpi jatarircallami . Chaimantami Jesusca , “ Micunata huambraman caraichijlla ” nishpa mandarca .
42008056	Chaita ricushpaca yaya mamaca , upayajtami mancharircacuna . Ashtahuanpish Jesusca , paicunataca : - Caitaca , ama piman huillanguichijchu - nishpami mandarca .
42009001	Jesusca , chunga ishqui yachacujcunata tandachishpami , tucui laya supaicunata llujshichi tucunatapish , ungushcacunata alliyachi tucunatapish curca .
42009002	Chaimantaca Taita Dios mandacuntapish huillagrichun , ungushcacunatapish alliyachichunmi ,
42009003	cashna nishpa cacharca : Taunata , mochilata , cucayuta , cullquitapish ama apanguichijchu . Jahua churanatapish shujllata churashca ringuichij , ama shujtajta apashca ringuichijchu .
42009004	Mai huasiman chayashpapish , chaimanta ringacama chai huasillapi saquiringuichij .
42009005	Maipi cancunata mana chasquishun nijpica , chai pueblomantaca ringuichijlla . Paicuna llaqui tucuna cashcata ricuchingapajca , chaquipi japirishca ñutu allpatapish chaillapitaj chaspishpa ringuichijlla nircami .
42009006	Chashna nijpica yachacujcunaca , tucui llajtacunata rishpami , alli huillaita huillashpa , ungushcacunatapish alliyachishpa purircacuna .
42009007	Galilea llajtata mandaj Herodespish , Jesús imallata rurashcatami uyarca . Maijancunaca , Jesustaca : " Bautiźaj Juanmari huañushcacunapaj chaupimanta causarishca " nircacunami . Chaita uyashpami , Herodesca manchailla puricurca .
42009008	Maijancunaca : " Eliasmari ricurishca " nircacunami . Maijancunacarin : " Dios ima nishcata ñaupa huillajcunamanta maijanmari causarishca yuyachin " nircacunami .
42009009	Herodesca : Ñuca quiquinmari Juantaca , cungata p'itichircani . “ Cai tucuita ruracun ” nishpa parlanacushca runaca , ¿ pi runashi ? nircami . Herodesca , Jesustaca rijsina yuyaillami puricurca .
42009010	Huillagrichun mingashcacuna tigramushpaca , tucui imalla rurashcatami Jesusman parlarcacuna . Chai q'uipami Jesusca yachacujcunandijllataj , Betsaida pueblo chaininijlla chulunlla pambaman rirca .
42009011	Paicuna chaiman rishcata gentecuna yachashpaca , chaimanmi catishpa rircacuna . Catishpa chayajcunata chasquishpami , Taita Dios mandacunmanta paicunaman huillarca . Ungushcacuna chayajpipish , alliyachircami .
42009012	Ña chishiyamujpica , chunga ishqui yachacujcuna Paipajman c'uchuyashpaca : - Caipica shitashca pambapimari canchij , ima mana tiyanca . Cai tucui gentecunataca , muyundij llajtacunapi , huasicunapi micunata , samarinata mashcagrichun , “ Cayacama ” nishpa cachai - nircacunami .
42009013	Shina nijpica , Jesusca : - Cancunallataj caraichigari - nircami . Chashna nijpimi paicunaca : - Ñucanchijca pichca tandata , ishqui chalhuallatamari charinchij . Cai tucuiman carangapajca , randimugrinatajchari canchigari - nircacunami .
42009014	Chaipi cajcunaca , pichca huaranga shina runacunami carca . Chashna cajpipish , Jesusca yachacujcunataca : - Caicunataca pichca chunga , pichca chungata tandachishpa tiyachichij - nirca .
42009015	Chashna nijpica yachacujcunaca tucuicunatami , Pai nishca shinallataj tiyachircacuna .
42009016	Tucuicunata tiyachishca q'uipami , Jesusca pichca tandata , ishqui chalhua japishpaca , huichilla ricushpa , micunamanta Diosta pagui nirca . Chai q'uipaca , chaupishpa chaupishpami yachacujcunaman curca , paicunami chai tucuicunaman cararcacuna .
42009017	Tucuicunami mana nijta micurcacuna . Puchushcataca , chunga ishqui canasta jundatami tandarcacuna .
42009018	Chai q'uipami Jesusca , Pailla Diosta mañacurca . Chai punllami Paipaj yachacujcunapish Paihuan chaipi cajpi , Jesusca : - Shujtajcunaca Ñucataca , ¿ pi cashcatataj yuyancuna ? - nishpa tapurca .
42009019	Pai tapujpica : - Maijancunaca Cantaca , “ Bautiźaj Juanmi ” nincunami . Cutin maijancunaca , “ Eliasmi ” nincunami . Maijancunacarin Cantaca , “ Dios ima nishcata huillajcunamanta maijanmari causarishca yuyachin ” nincunami - nircacunami .
42009020	Chashna nijpi , Jesusca : - Cutin cancunaca Ñucataca , ¿ pi cashcatataj yuyanguichigari ? - nijpimi , Pedroca : - Canca , Taita Dios cachashca Quishpichij Cristomari cangui - nircami .
42009021	Pedro chashna nijpica , Jesusca cashnami mandarca : - Ñuca pi cashcataca , pajta piman huillanguichijman .
42009022	Runa Aichayuj Ñucaca achca llaquicunata apanatajmi cani . Cunaj yuyajcunapish , pushaj curacunapish , Mandashcata yachachijcunapish p'iñashpa huañuchingacunami . Huañuchijpipish quimsa punllapica causarishami - nircami .
42009023	Jesusca , tucuicunata cashnapishmi nirca : - Pipish Ñucata catisha nijca , quiquinpaj causanata cungashpa , cruzta aparishpa Ñucata catichunlla .
42009024	Maijanpish quiquin causaita llaquijca chingaringami . Maijanpish Ñucata catingaraicu quiquin causaita mana llaquijca quishpiringami .
42009025	Pipish cai pachapi tucui imalla tiyajta charijyashpapish , quinllataj chingarishpa , llaqui tucushpaca , ¿ ima allitaj cangari ?
42009026	Maijanca Ñucamantapish , Ñuca shimicunamantapish pingaringami . Chashna rurajmantaca , Runa Aichayuj Ñucapish Ñuca Yaya shinallataj sumaj achij nicuj , jucha illaj angelcunahuan shamushpaca pingarishami .
42009027	Maijan caipi cajcunaca , Taita Dios mandacujta ricungacama mana huañungacunachu , chaica chashnatajmi - nircami .
42009028	Chashna nishca q'uipa pusaj punlla shinapimi , Jesusca Pedrota , Juanta , Jacobotapish pushashpa , Diosta mañangapaj urcuman huichiyarca .
42009029	Diosta mañacushpami , Jesusca ñahuipish shujtajyarishca , churanapish lamyacuj , yurajlla ricurirca .
42009030	Chaita ricucujpica , ñapish ishqui runacunami , Jesushuan parlanacushpa ricurirca . Paicunaca Moiseshuan , Eliashuanmi carca .
42009031	Paicunapish achij nishpa lamyacujmi , Jesusta Jerusalenpi ima shina huañuchinamanta Jesushuan parlanacucurca .
42009032	Pedropish , caishujcunapish dorminaihuan huañucurcami . Chashna cashpapish ñahui pascashcaraj cajpimi , Jesustapish Paihuan parlanacucuj ishqui runacunatapish achij nishpa lamyacujta ricurcacuna .
42009033	Chai ishqui runacuna Jesuspajmanta ña caruyashpa rijpica , Pedromi Jesustaca : - ¡ Yachachij , allitaj caipi canchij ! Cambaj shuj , Moisespaj shuj , Eliaspaj shuj , quimsa chugllacunata rurashunllamari - nirca . Pedroca imata nicushcatapish mana yacharcachu .
42009034	Pedro chashna nicujpiraj p'uyu shamushpami , pillurca . Chaita ricushpaca mancharircacunami .
42009035	Chai p'uyumantaca : Paimi Ñuca c'uyashca Churi , Paica Ñuca agllashcamari , Paita uyaichij nishpa rimashcami ñapish uyarirca .
42009036	P'uyumanta rimacuj upallajpica , Jesusca ña Paillami ricurirca . Chaita ricujcunaca chai punllacunapica , paicuna ricushcataca piman mana huillarcacunachu .
42009037	Chai cayandij punlla Jesús chai quimsa yachacujcunandij urcumanta uriyamujpica , achcacunami tupanaman shamurcacuna .
42009038	Ñapish shuj runaca , chai tucui shamujcunapaj chaupimantami , cashna caparirca : - Yachachij , ñuca huahuata ricushpalla mingai tucupai , cai huahuallatamari charini .
42009039	Shuj supaimari japishpa ñapish achcata caparichishpa , shimiman puscuta shitachin . Cutin cutin chashna llaquinayajta chujchuchishpamari manataj saquin .
42009040	Cambaj yachacujcunamanca , supaita llujshichichun nishpa ñamari ricuchircani . Paicunaca manamari , imata rurai tucurcacunachu - nircami .
42009041	Chashna nijpi , Jesusca : - ¡ Mana crij , millai runacuna ! ¿ Maicamataj cancunahuan puricuchunlla ninguichij ? ¿ Maicamataj chashnalla catishpa Ñucata llaquichigringuichij ? Chai huambrata caiman pushamuichij - nircami .
42009042	Huambrata Jesuspajman c'uchuyachimujpica , supaica , chai huambrataca chujchuchishpami , pambaman urmachishpa shitarca . Chashna rurajpipish Jesusca , chai mapa supaitaca , sinchita rimashpami llujshichirca . Chashnami chai huambrataca ña allita yayaman curca .
42009043	Taita Dios chashna tucuita rurai tucuj cashcata ricushpaca , tucuicunami mancharircacuna . Jesusca , Pai tucui imalla rurashcacunata ricushpa tucuicuna mancharicujpimi , Paipaj yachacujcunataca cashna nirca :
42009044	- Ñuca huillashcata alli uyaichij , pajta cungaringuichijman . Runa Aichayuj Ñucataca runacunapaj maquipi churangami - nircami .
42009045	Chashna nijpipish yachacujcunaca , Jesús imata nisha nishpa chashna nicushcataca mana entendircacunachu . Diosllataj manaraj yuyaita pascajpimi , mana entendircacuna . “ ¿ Imamantataj cashna ningui ? ” nishpa tapunallatapish mancharcacunami .
42009046	Chai q'uipami yachacujcunaca , Dios mandacunpica maijan ashtahuan jatun caipaj cashcata paicunapuralla rimanacucurcacuna .
42009047	Paicunapaj shungupi imata yuyacushcata yachashpami Jesusca , shuj huahuata japishpa Paipaj ñaupajpi shayachirca .
42009048	Paita ricuchishpami : - Pipish Ñuca shutipi cai huahuata chasquijca , Ñucatami chasquin . Ñucata chasquijca , Ñucata Cachajtapishmi chasquin . Riquichij , cancunapuramanta tucuicunata yalli uchilla shina cajmi , tucuicunata yalli jatun - nirca .
42009049	Chashna nishca q'uipami , Paipaj yachacuj Juanca : - Yachachij , shuj runatamari Cambaj shutipi supaicunata llujshichicujta ricurcanchij . Chashna ruracujpica , mana ñucanchijpura cajpimi , ama ashtahuan chaita rurachun jarcarcanchij - nircami .
42009050	Chashna nijpi Jesusca : - Chashna rurajtaca ama jarcanguichijchu . Maijanpish mana ñucanchijta p'iñajca , ñucanchijpurallatajmi - nircami .
42009051	Jesusca , ña jahua pachaman rina punlla chayamucujpimi , shuj yuyai Jerusalenman rina tucurca .
42009052	Chaimantami huillajcunata ñaupachishpa cacharca . Paicunaca , Samaria llajtapimi Jesús samarichun , poźadata mashcangapaj shuj aillu llajtaman yaicurcacuna .
42009053	Ashtahuanpish chai llajtapi causajcunaca , Jerusalenman Jesús risha nicujta yachashpami , mana chasquishun nircacuna .
42009054	Mana chasquishun nijpimi , Jesuspaj yachacuj Juanpish , Jacobopish cashna nircacuna : - Apunchij Jesús , caicunata chingachichun , ¿ jahua pachamanta ninata uriyachishunchu ? - nircacuna .
42009055	Chashna nijpica tigralla ricushpami Jesusca , paicunataca cashna rimashpa jarcarca : - Cancunaca maijan espiritupaj cashcata mana yachanguichijchu .
42009056	Runa Aichayuj Ñucaca , mana pita chingachingapaj shamurcanichu , ashtahuanpish quishpichingapajmi shamurcani - nircami . Chashna nishcahuan shujtaj llajtaman rircallacunami .
42009057	Paicuna ñanta ricujpica , shuj runa tupashpami Jesustaca : - Amito , Cantamari maita rijpipish catisha nini - nirca .
42009058	Chashna nijpi , Jesusca : - Atujcunapish maipi causana jutcuta charinmi , pajarocunapish t'aźinta charinmi . Ashtahuanpish Runa Aichayuj Ñucaca , maipi samarinallatapish mana charinchu - nircami .
42009059	Cutin shujtaj runataca : - Ñucata catilla - nircami . Shina nijpica : - Amito , shuyapai ñuca yayataraj pambamugrisha - nircami .
42009060	Chashna nijpimi Jesusca , cashna nirca : - Huañushcaman rijchashpa causacujcunallataj paicunapaj huañushcacunata pambachun saquillari . Ashtahuanpish canca , Taita Dios mandacunta utca huillagri - nircami .
42009061	Chai q'uipaca , cutin shujtajmi : - Amito , Canta catinataca catisha ninimi . Chashna cashpapish ñuca huasi ucupuracunataraj , “ Minchacama ” nimugrisha - nircami .
42009062	Chashna nijpi Jesusca , cashnami nirca : - Pipish yapunaman shayarijca , mana huashaman tigrashpa ricunchu . Yapucushpa huashaman tigrashpa ricuj shina yuyajca , Taita Dios mandacunpica imata mana rurai tucunchu - nircami .
42010001	Chai q'uipami Apunchij Jesusca , Pai maillaman rina cashca pueblocunapi , aillu llajtacunapi ñaupashpa huillagrichun , canchis chunga yachacujcunata ishquipura , ishquipurata cacharca .
42010002	Cachacushpaca cashnami nirca : Tandana chagraca achcamari , tandajcunamari ashalla . Chaimanta , chagrayujtaca ashtahuan tandajcunata cachachun mañaichigari .
42010003	Richijlla , cancunataca , malta ovejacunata atujcunapaj chaupiman cachaj shinami cachani .
42010004	Mochilatapish , cullquitapish , pargatetapish ama apashpa ringuichijchu . Ñanpi tupajcunatapish , “ ¿ Allillachu cangui ? ” nishpa , ama uniyanguichijchu .
42010005	Mai huasiman chayashpaca : " Sumaj causaita charipaichij " ninguichijraj .
42010006	Chai huasipi sumaj causaita munaj maijan tiyajpica , cancuna nishca shinallataj chaipi sumaj causai tiyangami . Mana tiyajpica , sumaj causaica cancunapajllamantaj tigrangallami .
42010007	Cancunata chasquij huasillapitaj ima carashcata micushpa , ubyashpa saquiringuichijlla . Imata ruraj runaca causanapaj chasquinatajmi can . Pajta huasin huasin puringuichijman .
42010008	Mai puebloman chayajpi alli chasquijpica , chai pueblopipish carashcata micunguichijlla .
42010009	Chai pueblopi ungushcacuna tiyajpipish , alliyachinguichij . Chashna rurashpaca : " Taita Dios mandanamari cancunapajman chayamushca " nishpa huillanguichij .
42010010	Mai puebloman cancuna yaicujpi mana chasquijpica , ñancunaman llujshishpa cashna ninguichij :
42010011	" Caita alli uyaichij , Taita Dios mandanaca cancunapajmantajmi chayamurca . Cancunallataj mana chasquishcamantaca , cancunapaj pueblopi japirishca ñutu allpatapish , ñucanchij chaquicunamantaca caillapitajmi chaspirinchij " ninguichij .
42010012	Ñucatajmi caita huillani , Dios llaquichina punllapica , Sodoma pueblotapish yallitami llaquichinga .
42010013	¡ Ai , Corazín pueblolla ! ¡ Ai , Betsaida pueblolla , imachari tucunguichij ! Cancunapajpica cai tucui milagrocunatami rurashcani . Tiropi , Sidonpi chaicunata rurashca cajpica , sarunmantajmi llaquirishpa cañamaźuta churarishpa , ushpahuan armarishpa , Diospajman cutirinman carca .
42010014	Cancunata Dios llaquichi punllapica , cancunatamari Tiropi , Sidonpi causajcunata yalli llaquichinga .
42010015	Capernaumpi causajcunalla , cancunatacarin jahua pachacamami huichiyachirca . Chaipi tiyacushpapish , Hadesmanmari shitashca cagringuichij .
42010016	Maijan cancunata uyajca , Ñucatami uyan . Cancunata p'iñajca , Ñucatami p'iñan . Ñucata p'iñajca , mana Ñucallatachu p'iñan , Ñucata cachaj Yayatatajmi p'iñan nircami .
42010017	Jesús cachashca canchis chunga huillajcunaca , cushicushpa tigramushpami : - Apunchij Jesuslla , Cambaj shutipica supaicunapish ñucanchijta caźushpa llujshinllamari - nircacuna .
42010018	Chashna nijpi Jesusca , cashnami nirca : - Ari , Ñucaca Satanastaca relampa shina jahuamanta urmajtatajmari ricurcani .
42010019	Ñucamari cancunamanca culebracunata , alacrancunata sarui tucunata curcani . Cancunata p'iñaj diablotapish caźuchi tucunatami curcani . Chaimanta cancunataca , ima mana llaquichi tucungachu .
42010020	Shina cajpipish supaicunata manchachishpa llujshichishcallamantaca , ama cushicuichijchu . Ashtahuanpish cancunapaj shuticuna jahua pacha libropi quillcashca cashcamanta cushicuichij - nircami .
42010021	Jesusca chashna nicushpami , Diospaj Espíritu cushichijpi achcata cushicushpa , cashna nirca : Jahua pachata , cai pachata Mandaj Ñuca Yayalla , Cantaca “ Allimari cangui ” ninimi . Caicunataca alli yuyaiyuj , alli yachajcunamanca , pacashpa mana yachachishcanguichu . Ashtahuanpish , huahua shinacunamanmi , yachana yuyaita cushpa yachachishcangui . Yayitolla , chashna rurana Cambaj alli cajpimi , cashna rurashcangui .
42010022	Ñuca Yayaca , tucuitami Ñucaman curca . Ñuca pipaj Churi cashcataca pi mana yachanchu , Ñuca Yayallami yachan . Shinallataj Ñuca Yaya pi cashcatapish , pi mana yachanchu . Ñucaca Paipaj Churi cashcamanta , Ñucallami yachani . Ñuca rijsichisha nishcacunallami , Ñuca Yaya pi cashcataca yachan nircami .
42010023	Chashna nishpaca , Paipaj yachacujcunata tigralla ricushpami , paicunallata cashna nirca : Cancuna cunan ricucushcata , quiquin ñahuihuan ricujcunaca cushi cachun .
42010024	Cancunamanca caita ninimi : Dios ima nishcata huillajcunapish , jatun mandajcunapish cancuna ricucushcataca ricushun yuyashpapish , manataj ricui tucurcacunachu . Cancuna cunan uyacushcata uyashun nishpapish , mana uyarcacunachu nircami .
42010025	Chashna nicujpimi , Mandashcata yachachij shuj runaca , Jesús imapi pandarijpica juchachingapaj , shayarishpa cashna tapurca : - Yachachij , ¿ imata rurashpataj huiñai causaitaca charisha ? - nircami .
42010026	Chashna nijpi Jesusca : - ¿ Dios Mandashcapica imatataj quillcashca ? ¿ Ima nicujtataj ricungui ? - nircami .
42010027	Chashna nijpimi , chai yachachijca , cashna nishca tiyacujta huillarca : - " Canta Mandaj Diostaca , cambaj tucui shunguhuan , tucui almahuan , tucui fuerzahuan , tucui yuyaihuan , c'uyangui . Shujtajcunatapish can quiquinta shinallataj c'uyangui " ninmi - nirca .
42010028	Shina nijpi , Jesusca : - Allitami cutichingui . Chaicunata pajtachishpaca , huiñai causaita charinguimi - nircami .
42010029	Chashna nijpi chai runaca , paillataj alli ricurisha nishpami : - ¿ Pi shujtajtataj c'uyana cani ? - nirca .
42010030	Chashna nijpimi , Jesusca cashna parlarca : - Shuj runami , Jerusalenmanta Jericoman uriyacurca . Chai runa ñanta uriyacujpi shuhuacuna japishpami , churanacama tucuita quichushpa , chahuata huañujta macashpa rircacuna .
42010031	Chai ñanllatataj shuj cura shamushpaca , chai runa chashna siricujpipish , ricushpa rircallami .
42010032	Shinallataj shuj levita runapish , chai ñanllatatajmi shamurca . Paipish chai runa chashna siricujpica , ricushcahuan rircallami .
42010033	Chai q'uipaca , Samariamanta shuj runapish chai ñanllatatajmi shamurca . Chai runarajmi chashna siricuj runata ricushpaca , anchata llaquirca .
42010034	Chaimantami paipajman c'uchuyashpaca , chugricunata aceitehuan , vinohuan jambishpa , linsohuan pilluchirca . Chashna rurashpaca , paipaj burropi tiyachishpami , shuj poźada huasiman pushashpa , chaipi alli cuidarca .
42010035	Chai Samaria llajta runa cayandij punllata ña rigrishpaca , ishqui denario cullquitami chai huasiyujman curca . Chaita cushpami : " Cai runata alli ricucupangui . Cai cullqui mana pajtajpica , ñuca tigramushpa ashtahuan cupashallami " nishpa mingashpa saquirca .
42010036	Canpica , chai shuhuacuna llaquinayajta macashca runataca , chai quimsa runacunamantaca , ¿ maijantaj quiquinta shinallataj llaquishca yuyachin ? - nircami .
42010037	Chashna tapujpi , chai yachachij runaca : - Shuhuacuna macashca runata llaquij runari - nirca . Shina nijpi , Jesusca : - Canpish chashnallataj ruragri - nircami .
42010038	Chai q'uipami Jesusca , Paipaj yachacujcunandij rishpa , shuj aillu llajtaman chayarca . Chaiman chayajpica , Marta shuti shuj huarmimi paipaj huasiman Jesusta pusharca .
42010039	Martaca , María shuti ñañatami charirca . Chai Mariaca , Jesuspaj ñaupajpi tiyarishpami , Pai imallata yachachishcata uyarca .
42010040	Ashtahuanpish Martaca , huasi ucupi caita chaita ruraricurcallami . Chashna ruracushpami , Jesuspajman c'uchuyashpaca : - Amito , ¿ ñuca ñaña cai tucui ruranacunahuan ñucallata saquijtaca , manachu ricungui ? Ayudahuachun cachaiari - nircami .
42010041	Chashna nijpi , Jesusca cashnami nirca : - Marta , Marta , canca tucuita rurana yuyaillamari cangui .
42010042	Shujllatamari rurana cangui . Mariaca allitamari yuyarishca . Pai uyacujtaca , pi mana jarcangachu - nircami .
42011001	Chai q'uipami Jesusca , Diosta mañacurca . Pai tucui mañashca q'uipami , shuj yachacujca cashna nirca : - Apunchij Jesús , ñucanchijtapish Diosta mañanata yachachiari . Bautiźaj Juanpish Paipaj yachacujcunataca yachachircatajmari - nircami .
42011002	Chashna nijpimi , Jesusca cashna nirca : - Cancunaca cashna mañanguichij : " Jahua pachapi caj ñucanchij Yaya , Cantaca jucha illaj cashcamanta , tucuicuna alli nichun . Can mandana punlla shamuchun . Jahua pachapi shinallataj , cai pachapipish Can munashca rurarichun .
42011003	Punllanta caraj shinallataj , cunanpish micunata carahuai .
42011004	Ñucanchij juchacunata perdonahuai , ñucanchijpish tucui ñucanchijta llaquichijcunataca perdonanchijmi . Mana alli munaicuna shamujpipish , ama urmachun saquihuanguichu " ninami canguichij - nishpami yachachirca .
42011005	Jesusca , cashnapish nircami : - Yuyaringapaj cashna nishun : Maijan cancuna alli rijsishcata charishpaca , chaupi tuta paipaj huasiman rishpaca : " Amigo , quimsa tandata mañachi .
42011006	Shuj ñuca alli rijsishcamari , cunanlla carumanta ñuca huasiman chayamun . Ñucami imata mana carai tucuni " nina tucungachari .
42011007	Chashna nijpi ucumanta caishujca : " Ama p'iñachichu , pungupish ña huichcashcamari . Ñuca huahuacunahuan siricunica . ¿ Maitataj tandata cungaraiculla jatarishari ? " ninmanchari .
42011008	Chashna nicushpapish , ama ashtahuan p'iñachichun nishpallapish imalla mañashcataca , jatarishpa cunmanmi . Rijsishca cashcallamanta mana mañachishpapish , cunmantajmi .
42011009	Caihuanca , caitami nisha nini : Diosta mañaichij , Paica cungami . Mashcaichij , japinguichijmi . “ Huasiyuj ” nichij , Paica punguta pascangami .
42011010	Maijanpish mañajca , chasquingatajmi . Mashcajpish , japingatajmi . “ Huasiyuj ” nijtapish yaicuchingatajmi .
42011011	¿ Cancunapurapica , pi yayataj paipaj huahua tandata mañajpica , rumita cungari ? ¿ Chalhuata mañajpipish , mana culebrata cunmanchu ?
42011012	Shinallataj lulunta mañajpipish , ¿ alacrantaca mana cunguichijmanchu ?
42011013	Cancunaca mana allicuna cashpapish , cancunapaj huahuacunamanca imatapish allitamari cunguichij . Jahua pachapi caj cancunapaj Yayacarin , Paita mañajcunamanca Paipaj jucha illaj Espirituta cungallamari - nircami .
42011014	Chai q'uipaca Jesusca , supai japishca shuj runamantami supaita llujshichicurca . Chai runaca , supai japishca cashcamanta mana rimaj cashca cashpapish , supaita Jesús llujshichijpica , ña rimarcallami . Chaita ricushpaca , tucui chaipi cajcunami achcata mancharircacuna .
42011015	Ashtahuanpish maijancunaca : Caica , supaicunata mandaj Beelzebuhuan cashpamari , supaicunataca llujshichin ninacurcami .
42011016	Cutin shujtajcunaca , ima pandata nijpica juchachingapajmi : - Jahua pacha Dios cachashca cashpaca , ima señalta rurashpa ricuchiari - nircacuna .
42011017	Ashtahuanpish paicuna imata yuyacushcata yachashpami , Jesusca cashna nirca : Maijan llajtata mandajcunapura p'iñanacushpa chaupirishpa , caishuj chaishuj macanacushpaca , paicuna mandacushcaca chingarinmanllami . Shinallataj quiquin huasi ucupura p'iñanacushpapish , ch'icanyarinllami .
42011018	Chashnallataj Satanaspish , pai mandacushca supaicunallatataj llujshichishpa cachacushpaca , paicunapura p'iñanacushca cashpallamari chashna ruranman . Shinashpaca , paica ña mana mandashpa cati tucunmanchu . Ñucataca “ Beelzebuhuan cashpami , supaicunata llujshichin ” ninguichijmi .
42011019	Beelzebuhuan cashpa supaicunata Ñuca llujshichijpica , cutin cancunapaj yachacujcunaca , ¿ pihuan cashpataj supaicunataca llujshichin ? Riquichij , paicuna chashna rurashpaca , paicunallatajmari cancuna Ñucata panda juchachicushcata ricuchin .
42011020	Ñucaca , Taita Dioshuan cashpami supaicunataca llujshichini . Caicunata Ñuca rurashcami , ña Taita Dios cancunata mandai callarishcata ricuchin .
42011021	Shuj c'ari c'ari runa , alli macanacunata maquipi aisashca paipaj huasita chaparacujpica , ima huaquichishcapish tiyacunllami .
42011022	Chashna cajpipish paita yalli sinchi shujtaj runa shamushpaca , mitsaringapaj pai charicushca macanacunatapish quichunllami . Chashna mishashpami quichushcacunataca chaupin .
42011023	Pipish Ñucata mana c'uyajca , Ñucata p'iñajmi . Maijanpish mana Ñucahuan tucushpa tandachijca , Ñuca tandachishcatapish tsirapanllami .
42011024	Mapa supai shuj runamanta llujshishpaca , mai shitashca pambacunapimi samarinata mashcashpa purin . Maipi tiyanata mana japishpaca : " Ñuca ñaupa causashcallamantaj tigrashalla " nishpami chaillamantaj tigran .
42011025	Ña tigrashpaca chai runataca , p'ichashpa allichishca huasi ucuta shinami ricun .
42011026	Chashnata ricushpaca , paita yalli millai canchis supaicunata pushashpami , chai runapi yaicushpa causan . Chashna rurajpica chai runaca , ñaupata yalli millaimi tucun nircami .
42011027	Jesús chashna nicujpi ñapish Paita uyacujcunapaj chaupimanta shuj huarmica , Jesustaca : - Canta huachaj , Canta chuchuchishpa huiñachij huarmica , cushimi canga - nishpami caparirca .
42011028	Chashna nijpipish , Jesusca : - Diospaj Shimita uyashpa caźujcunamari , ashtahuan cushicuncuna - nircami .
42011029	Ashtahuan achcacuna tandanacumujpimi , Jesusca cashna nirca : Cai millai runacunaca , shuj señaltamari ricuchichun mañancuna . Chaitaca manataj ricungacunachu . Ashtahuanpish Dios ima nishcata huillaj Jonás shina tucushcallatami ricungacuna .
42011030	Jonasca , Nínive pueblopi causajcunapajca , shuj señalmi tucurca . Chashnallataj , Runa Aichayuj Ñucapish cunan causajcunapajca shuj señal mi tucusha .
42011031	Dios llaquichina punllapica , ura llajtata jatun mandaj huarmimi cai runacunataca , “ Mana allitamari rurashcanguichij ” nishpa juchachinga . Chai huarmica , Salomón yachachishcata uyangaraicumi , chai maitajshi caru llajtamanta shamurca . Ñucacarin Salomontapish yallimari cani .
42011032	Chashnallataj Dios llaquichina punllapica , Ninivepi causajcunapishmi cai runacunataca , “ Mana allitamari rurashcanguichij ” nishpa juchachingacuna . Paicunaca Jonás huillajpica , Diosman cutirircacunamari . Ñucacarin caipica , Jonastapish yallimari cani .
42011033	Pipish luzta japichishpaca , mana maipi pacashpa churanchu , cajón ucupipish mana churanchu . Ashtahuanpish huasiman yaicujcuna achijllapi cachun , lamparata tiyachinapimi churan .
42011034	Cambaj ñahuicunaca , cuerpopaj luz shinami . Ima allillapi cambaj ñahuita churashpaca , tucui cambaj cuerpohuanmi achijllapi puringui . Ashtahuanpish cambaj ñahuihuan mana allita ricuracushpaca , tucui cambaj cuerpohuanmi amsapi causacungui .
42011035	Chaimanta , alli yuyaihuan causangui . “ Achijpimi puricuni ” yuyashpapish , amsallapi causacunguiman .
42011036	Ima amsapi can mana yaicurijpica , cambaj tucui cuerpomi achijllapi puringa . Huasi ucupi lamparata japichijpi , tucuita achijyachicuj shinallatajmi achijllapi causangui nircami .
42011037	Jesús chashna rimashca q'uipami , shuj fariseoca paipaj huasipi micunaman pusharca . Chai runapaj huasiman chayashpaca , meźapimi tiyarirca .
42011038	Micungapaj paicuna ruraj cashca shina , mana maquita millashpa tiyarijta ricushpami , chai fariseoca mancharirca .
42011039	Ashtahuanpish Apunchij Jesusca , cashnami nirca : - Riquichij fariseocuna , cancunaca vasocunatapish , platocunatapish jahuallatamari maillanguichij . Shungupica shuhuana , millaita rurana yuyaicunahuan jundamari canguichij .
42011040	¡ Rumi shungucuna ! Ucutapish , jahuatapish chai Diosllatajmari rurarca .
42011041	Cancuna imalla charishcacunamantaca , shujtajcunamanpish caraichij . Chashna rurashpami ucupish , jahuapish chuyajlla canguichij .
42011042	Fariseocunalla , ¡ ai , imachari tucunguichij ! Cancunaca mentata , rudata , ima shujtaj granocunatapish patsajmanta chungataca Diosman cunguichijtajmari . Chashna rurashpapish allita ruranata , Taita Diosta c'uyanatamari cungarishcanguichij . Diosman cunatapish mana saquishpami , caicunataraj rurana carcanguichij .
42011043	Fariseocunalla , ¡ ai , imachari tucunguichij ! Cancunaca tandanacuna huasicunapipish , punta alli tiyarinapi tiyarinatami munanguichij . Plazacunapipish manchaihuan alabaduchunmi munanguichij .
42011044	Mandashcata yachachijcuna , fariseocuna , mishqui shimi jayaj shungucunami canguichij , ¡ ai , imachari tucunguichij ! Cancunaca huañushcata pambashpa , lápida rumita mana churashca jutcu shinami canguichij . Mana yachashpaca , pambashca jahuata pipish jahuata purinllami - nircami .
42011045	Chashna nijpica , Mandashcata yachachijcunamanta shujmi : - Yachachij , Can chashna nishpaca , ñucanchijtapishmari c'amicungui - nirca .
42011046	Chashna nijpi , Jesusca cashnami nirca : - Mandashcata yachachijcunalla , cancunapish , ¡ ai , imachari tucunguichij ! Cancunacarin pi mana aparipaj quipita apachij shinamari shujtajcunataca , “ Caita chaita rurai ” ninguichij . Cancunallatajca chaicunataca , shuj dedollahuanpish mana cuyuchinguichijchu .
42011047	¡ Ai , imachari tucunguichij ! Cancunapaj ñaupa yayacunaca , Dios ima nishcata huillajcunata huañuchircacunami , cutin cancunaca chaicunata pambashca bovedacunatami allichinguichij .
42011048	Chashna rurashpaca , cancunapaj ñaupa yayacuna rurashcatami alli ninguichij . Cancunapaj yayacunami , Dios ima nishcata huillajcunataca huañuchircacuna . Cutin cancunaca , chaicunata pambashca bovedacunata allichijcunami canguichij .
42011049	Chaimantami Taita Diosca tucuita yachaj cashpa , cashna nishca : " Ñuca ima nishcata huillajcunatapish , huillagrichun mingashcacunatapish cachashami . Chaicunamanta maijancunataca huañuchingacunami , maijancunataca p'iñashpa mana ricusha ningacunachu " nishcami .
42011050	Chashna rurashcamantaca , Diosca Pai ima nishcata tucui huillajcunata huañuchishcamantami cai runacunata llaquichinga . Dios ima nishcata huillajcunataca , cai pachata rurashcamantapachami huañuchishcacuna . Chai tucuicunapaj yahuarmantaca , cunan punlla runacunata llaquichinga .
42011051	Abelta huañuchishca yahuarmanta callarishpaca , Diospaj huasihuan , altarhuan chaupipi huañuchishca Zacariaspaj yahuarcamami , Diosca cunan punlla runacunata llaquichinga .
42011052	Mandashcata yachachijcunalla , ¡ ai , imachari tucunguichij ! Cancunami Diospajta yachanata ama yachachun , llaveta pacashpa churashcanguichij . Cancunallatajpish mana yachashun ninguichijchu , yachashun nijcunatapish , mana yachachun saquinguichijchu - nircami .
42011053	Chashna nijpica Mandashcata yachachijcunapish , fariseocunapish achcatami p'iñarircacuna . Chaimantami Jesustaca achcata rimarichun , caita chaita tapushpa p'iñachi callarircacuna .
42011054	“ Ima mana allita nijpica , imallatapish juchachishunpishchari ” yuyashpami , chashna tapurcacuna .
42012001	Jesús chashna rimacujllapitajmi , huaranga huaranga gentecuna , caishuj chaishuj sarurinacui tandanacumurca . Chaipimi Jesusca , Paipaj yachacujcunataraj cashna nirca : Fariseocunapaj levadurataca , pajta chasquinguichijman . Pajta paicuna shinallataj mishqui shimi jayaj shungucuna canguichijman .
42012002	Ima pacashca tiyacujpish , yachaj chayaringatajmi . Ima huashalla rurashcapish ricuringatajmi .
42012003	Chaimanta riquichij , imata cancuna amsapi nishcapish , achij punllapimi ricuringa . Huasi ucupi huichcarishpa , rinrinllapi imata parlanacushcatapish , huasi jahuamantami caparingacuna .
42012004	Ñucahuan apanacujcuna cajpimi , cancunamanca caita huillani . Cuerpota huañuchijcunataca , ama manchaichijchu . Huañuchishca q'uipaca , imata mana rurai tucuncunachu .
42012005	Pita manchana cashcata huillasha : Causaita quichushca huasha , ucu pachaman cachai tucuj Diosta manchaichij . Paillatami , cancunaca manchana canguichij .
42012006	¿ Manachu ishqui cullquipi pichca pajarocunata c'atuncuna ? Chashna cajpipish Diosca , pajarocunataca shujllatapish mana cungarinchu .
42012007	Cancunacarin uma ajchacama , tucuita yupashcatamari charin . Chaimanta , ama manchaichijchu , cancunaca achca pajarocunatapish yallimari valinguichij .
42012008	Cancunaman huillanimi : Shujtajcunaman Ñucamanta huillajtaca , Runa Aichayuj Ñucapish jahua pacha Diospaj angelcunapaj ñaupajpi huillashami .
42012009	Ashtahuanpish shujtajcunaman Ñucamanta mana huillajtaca , Ñucapish jahua pacha Diospaj angelcunapaj ñaupajpica mana huillashachu .
42012010	Runa Aichayuj Ñucata maijanpish p'iñashpa rimashcataca , Diosca perdonangami . Maijanpish jucha illaj Espirituta p'iñashpa c'amijtaca , Diosca manataj perdonangachu .
42012011	Tandanacuna huasicunaman , mandajcunapajman , juezcunapajmanpish cancunata pushashpa tapujpica , “ ¿ Imatataj nishun , imatataj rimashun ? ” nishpa , ama manchanguichijchu .
42012012	Cancuna rimacujpica , jucha illaj Espiritullatajmi imallata rimana cashcata yuyachinga nircami .
42012013	Jesús chashna nicujpimi , ñapish chai uyacujpuramanta shuj runaca : - Yachachij , ñuca huauquita yaya mamapajta ñuca japina cashcata raquichun nipai - nirca .
42012014	Shina nijpimi , Jesusca cashna nirca : - ¿ Ñucataca pitaj cancunapaj juez cachun , mana cashpaca chaupishpa cuj cachun churarcari ?
42012015	Riquichij , pajta ñataj mitsa tucushpa , imatapish ashtahuan charina yuyailla canguichijman . Achcata charishcacunaca , mana causaita cunchu - nircami .
42012016	Chashna nishpaca , yuyachij cai parlotapishmi cashna parlarca : Shuj charij runapaj allpapimi , achca granocuna p'ucurca .
42012017	Chaimantami paica : " ¿ Imatataj rurashari ? ¿ Maipitaj cai tucuitaca huaquichishari ? " nishpa yuyarirca .
42012018	Chashna yuyacushpallami , cashna nirirca : Arishi , caita rurasha : Cai huaquichina huasicunata urmachishpa , shujtaj ashtahuan jatun huasicunata shayachisha . Ñuca tucui granocunatapish , imalla charishcatapish chaipi huaquichisha .
42012019	Chashna huaquichishpaca : “ Ñuca almalla , cunantajca achcatami tauca huatacunapaj huaquichishcata charini . Micucui , ubyacui , cushicucui , samaricui ” niricurcami .
42012020	Ashtahuanpish Taita Diosca , paitaca : " Rumi shungu runa , cunan tutallatajmari huañungui . ¿ Can huaquichishca , cai tucui charinacunataca , pichari japinga ? " nircami .
42012021	Cai causaillapi quiquinpajlla tandachishpa huaquichijca , Taita Diospaj ñaupajpica imata mana charingachu nircami .
42012022	Jesusca chashna nishca q'uipami , Paipaj yachacujcunataca cashna nirca : Chashna cashcamanta cancunaca : “ ¿ Imatataj micushun ? ” nishpa , cuerpopipish : “ ¿ Imatataj churashun ? ” nishpa , ama chai yuyailla causaichijchu .
42012023	Causaimari micunatapish yalli , cuerpomari churanatapish yalli .
42012024	Cuervocunata ricushpa yuyarichij . Paicunaca mana tarpunchu , p'ucushca granotapish mana huaquichinchu , mana p'utsanchu . Chashna cajpipish , Taita Diosca paicunamanca caranllamari . Cancunacarin pajarocunatapish yallimari canguichij .
42012025	¿ Pi cancunataj jatunyasha niricushpalla , chaupi varata huiñai tucunguichij ?
42012026	Cai ashallatapish mana rurai tucushpaca , ¿ ima nishpataj ima shujtajtacarin chai yuyailla causanguichigari ?
42012027	Lirio sisacuna sumajta huiñacujta ricushpa yuyarichij . Paicunaca mana imata ruranchu , mana puchcanchu . Ashtahuanpish cancunaman huillanimi . Salomonpish yallitaj charij cashcahuan , manataj cai sisacuna shina sumajtaca churarircachu .
42012028	Taita Diosca , chagrapi cunan sumajta sisashca , cayaca hornopi rupachishca cana q'uihuatapish , chashna sumajtamari huiñachin . Cancunamancarin chaitapish yallimari churachinga . Chaita yachashca jahuaca , ¿ ima nishpataj mana tucui shunguhuan cringuichij ?
42012029	Chaimanta “ ¿ Imatataj churashun , imatataj micushun , ubyashun ? ” nishpa , ama chai yuyailla musparishpa causaichijchu .
42012030	Cai pachapajlla causajcunami , tucui chaicunata charina yuyailla purincuna . Ashtahuanpish cancunapaj Yayaca , cancunapaj chaicuna illashcataca ricunllatajmi .
42012031	Ashtahuantajca , Taita Dios mandashca shina causanata mashcaichij . Chashna chai yuyailla cajpica , ima illashcatapish Diosllataj cungallami .
42012032	Ñuca ovejacunalla , ashalla cashpapish ama manchaichijchu . Cancunapaj Yayamari , Pai mandanataca cancunaman cushpa cushicushca .
42012033	Cancuna charishcata c'atushpa , huajchacunaman cuichij . Chashna rurashpa , jahua pachapi huiñaita mana ismuj costalcunapi huaquichichij . Chaipica shuhuapish mana yaicunchu , polillapish mana tiyanchu .
42012034	Maipimi imata huaquichishpa charinguichij , chaillatami cancunapaj shunguca yuyacunga .
42012035	Cancunaca lamparata japichishca , alli chumbillirishca shina alli yuyaihuan shuyacuichij .
42012036	Caźaracun bodamanta amo shamushpa , pungupi huajtajpi pascangapaj chaparacuj runacuna shina , yuyaipi caichij .
42012037	Chashna chaparacujta amo japijpica , chai runaca cushicungami . Chai amoca , pai quiquin sumajta allichishpa tiyachishpami caranga , chashnatajmi canga .
42012038	Amo chaupi tutata cashpa , tutamantata cashpa shamushpapish , chaparacujta japijpica , chai runacunaca cushicungami .
42012039	Ashtahuanpish caita yuyarichij : Shuhua shamunata , huasiyuj yachashpaca , paipaj huasita jutcushpa imata shuhuachunca mana saquinmanchu .
42012040	Chashnallataj cancunapish , alli allichirishca chaparacuichij . Cancuna mana yuyashcapimi , Runa Aichayuj Ñucaca shamusha nircami .
42012041	Chashna nijpimi , Pedroca : - Apunchij Jesús , ¿ yuyachij cai parlotaca ñucanchijllamanchu huillarcangui , mana cashpaca tucuicunamanchu huillarcangui ? - nirca .
42012042	Chashna nijpica , Apunchij Jesusca cashnami nirca : - ¿ Maijantaj alli caźuj , alli yuyaiyuj runa canga ? Amo paipaj huasita ricuchun , ña carana cajpica paipaj runacunaman carachun saquijpi , chaita alli pajtachij runami alli runatajca .
42012043	Imallata rurachun saquishcata amo shamungacama chashna alli pajtachicuj runaca cushicungami .
42012044	Chashna allita ruraj runataca , amoca tucui imalla charishcacunata ricuchunmi churanga , chashnatajmi canga .
42012045	Ashtahuanpish chai runaca : " Ñuca amoca mana utca shamungachu " nishpa , amopaj caishuj servij c'aricunatapish , huarmicunatapish macacungachari . Chashna rurashpaca paica micucunga , ubyacunga , machacungachari .
42012046	Chashna rurashpa mana yuyai puricui punllapi , mana yachashca horaspi amo shamushpaca , chai runataca jatunta llaquichishpami , mana caźuj runacunahuan tandachishpa llaquipi churanga .
42012047	Chai runaca , amo imata rurachun nishcata yachashca jahua mana caźushcamanta , mana rurashcamantaca achcata macashcami canga .
42012048	Mana yachajtaca , pai mana yachashcamanta ima mana allita rurajpipish , mana yalli macashcachu canga . Maijanman yallillata cushca cashpaca , yallillatami mañanga . Maijanman achcata mingashca cashpaca , ashtahuanmi cuchun ninga .
42012049	Ñucaca , cai pachapi ninata japichingapajmari shamurcani . Ña rupacushca canman ninimi .
42012050	Ñucaca bautiźarinarajmi cani . Chai pajtangacamaca , llaquihuan huañucunimari .
42012051	¿ Ñucataca , cai pachapi sumaj causaita cungapaj shamushcatachu yuyanguichij ? Cancunaman huillanimi : Mana chaita cungapajchu shamurcani . Ashtahuanpish p'iñanacui tiyachunmi shamurcani .
42012052	Cunanmantapacha shuj huasipi pichcapura causacushpaca , ishquica quimsata p'iñangami , mana cashpaca , quimsami ishquita p'iñanga .
42012053	Shinallataj yayaca churita , churica yayata , mamaca ushushita , ushushica mamata , suegraca nuerata , nueraca suegratami p'iñanga - nircami .
42012054	Jesusca , Paita uyaj chai tucui gentecunataca cashnapishmi nirca : - Inti huashicun ladota p'uyu ricurijpica , “ Ña tamyangami ” ninguichijmi . Chaica pajtantajmi .
42012055	Huichi huaira jatarijpica , “ Ña usyaringami ” ninguichijmi . Chaipish pajtantajmi .
42012056	Mishqui shimi jayaj shungucuna , cancunaca p'uyuta huairata ricushpaca , punllacuna ima shina canata yachanguichijmi . ¿ Cutin ima nishpataj ima punllacunapi causacushcataca , mana ricui tucunguichigari ?
42012057	¿ Ima nishpataj cancunallatajca ima alli cashcata , ima mana alli cashcata mana yuyari tucunguichigari ?
42012058	Maijan canta p'iñashpa juezpajman pushacujpica , juezpajman ama pushachun , ñanta ricushparaj paihuan alli tucunata mashcangui . Juezpajman pushajpica , cantaca carcelpi churachun soldadoman cungami . Soldadoca , canta carcelpi churangami .
42012059	Chaimantaca tucui cullquita cungacama mana llujshinguichu , chashnatajmi canga - nircami .
42013001	Jesús chashna yachachicujllapitajmi , taucacuna Paipajman shamurcacuna . Paicunami , Galilea llajta runacuna Diosman cushpa animalcunata huañuchicujpica , Pilatoca paicunata huañuchichishcata parlarcacuna . Chai huañuchishca runacunapaj yahuartami , animalcunapaj yahuarhuan chagrushca carca .
42013002	Chaita parlajpimi Jesusca , cashna nirca : ¿ “ Chashna huañuchishcacunaca , Galileapi causaj caishuj runacunata yalli millai juchayuj cashcamantami , chashna tucushca ” yuyanguichijchu ?
42013003	Mana yalli millai juchayuj cashcamantachu , chashnaca tucurca . Cancunapish Diospajman mana cutirishpaca , tucuicuna chai runacuna shinallatajmi chingaringuichij . Chaitaca huillanimi .
42013004	Shinallataj Siloepi jatun torre llapishpa huañuchishca , chunga pusaj runacunatapish Jerusalenpi causajcunamanta yalli millai juchasapa cashcamantami , “ Chashna huañushca canga ” yuyanguichijchari .
42013005	Mana chaimantachu chashnaca tucurca . Cancunapish Diospajman mana cutirishpaca , chai runacuna shinallatajmi tucuicuna chingaringuichij . Chaitaca huillanimi nircami .
42013006	Yuyachij cai parlotapishmi , Jesusca cashna parlarca : Shuj runaca , higo yuratami paipaj allpapi tarpushcata charirca . “ ¿ Chai yurapi ñachu grano p'ucushca , imamí ? ” nishpa ricugrishpaca , imata mana p'ucushcatami ricurca .
42013007	Imata mana japishpaca , chagrata cuidajtaca : " Ñamari quimsa huatata cai yurapica , imata mana japini . ¿ Imapajtaj yangaca cai allpapi shayacungalla ? P'itishpa shitai " nircami .
42013008	Chashna nijpica chagrata cuidajca , cashnami nirca : Amito , cai huatallahuan saquipai . Allpata cuyuchishpa , majadata churashpa ricusha .
42013009	Chashna rurajpica p'ucungapishchari , mana p'ucujpica urmachinguilla nircami .
42013010	Shuj sabadopimi , Jesusca tandanacuna huasipi yachachicurca .
42013011	Chai ucupica , ña chunga pusaj huatata curcuyashpa , mana alli shayari tucuj huarmimi tiyacurca . Chai huarmitaca , unguchij supai japishpami , chashna unguchishca carca .
42013012	Paita Jesús ricushpa cayashpami : - Riqui , huarmi , ñami cambaj ungüita p'ichani - nirca .
42013013	Chashna nishpa paipaj jahuapi maquita churajpica , chai huarmica ña alli shayarishpami , Taita Diosta alabarca .
42013014	Ashtahuanpish tandanacuna huasipi mandajca , sabadopi Jesús chashna alliyachijta ricushpaca achcata p'iñarishpami , chai huasipi tandanacushca cajcunataca cashna nirca : - ¿ Manachu sujta punllallata imatapish rurangapajca charinchij ? Chai punllacunapimari , jambichinamanca shamuna canguichij . Jambirinaman cashpapish sabadopica , mana shamunachu canguichij - nircami .
42013015	Shina nijpi Apunchij Jesusca , cashnami nirca : - Mishqui shimi jayaj shungu , maijan cancunapish huagrata , burrotaca sábado cajpipish , yacuta ubyachingapajca , ¿ manachu cacharinguichij ?
42013016	Cai huarmicarin Abrahampaj huahuamari . Paitaca Satanasmari , chunga pusaj huatata cai ungüihuan huatashpa charicushca . Sábado cajpipish , paitaca alliyachinami cani - nircami .
42013017	Jesús chashna nijpica , tucui Paita p'iñajcunaca achcatami pingarircacuna . Cutin chaipi caj shujtajcunaca , Jesús chai tucui sumaj allicunata rurajta ricushpaca , achcata cushicurcacunami .
42013018	Chai q'uipami , Jesusca cashna nirca : - Taita Dios mandacuntaca , ¿ imaman rijchaj cashcatataj nishari ? ¿ Imahuantaj ch'imbapurashari ?
42013019	Dios mandacunca , mostaza muyu shinamari . Chai muyuca , shuj runa paipaj allpapi tarpujpica , huiñashpa jatun yurami tucun . Chai yurapica , pajarocunapish t'aźinashpami causan - nircami .
42013020	Jesusca caitapishmi nirca : - Taita Dios mandacuntaca , ¿ imahuantaj ashtahuan ch'imbapurashari ?
42013021	Arishi , Dios mandacunca tandata ruraj shuj huarmi , quimsa taza cutata levadurahuan chapujpi , tucui chaputa p'unguillichij shinamari - nircami .
42013022	Jerusalenman Jesús ricushpaca , pueblocunapipish , aillu llajtacunapipish yachachishpami ricurca .
42013023	Chashna ricujpimi shujca : - Apunchij Jesús , ¿ ashacunallachu quishpiricun ? - nirca .
42013024	Shina nijpi , Jesusca cashnami nirca : - Quichqui pungutataj yaicunata mashcaichij . Achcacuna yaicusha nishpapish , manataj yaicui tucungachu .
42013025	Punguta huasiyuj huichcashca q'uipami , cancunaca canllamanta yaicusha nishpa : Huasiyuj , shamupashun : " Amito yaicuchihuai " nicunguichij . Chashna nijpi huasiyujca : " Pipishchari canguichij , mana rijsinichu " ningami .
42013026	Chashna nijpi cancunaca : " Canhuanmari micurcanchij . Canllatajmari ñucanchij plazacunapica yachachircangui " nicunguichijmi .
42013027	Chashna nijpi huasiyujca : " Mana rijsinichu " nijtaca uyaichigari . " Maimantapishchari canguichij . Caimanta anchuichij millaita rurajcuna " ningami .
42013028	Chashna nishpa canllaman shitajpica , Ñaupa yaya Abrahamta , Isaacta , Jacobota , tucui Dios ima nishcata huillajcunata Taita Dios maipi mandacunpi ricushpaca huacanguichijmi , quirupish caniringuichijmi .
42013029	Taita Dios mandacunpi micungapajca , inti llujshinmantapish , inti huashicunmantapish , janajmantapish , uramantapishmi tandanacushpa , meźapi tiyaringacuna .
42013030	Chai punllapica , “ Cunan caipi punta canchij ” nijcunaca , q'uipami cangacuna . Cunan caipi q'uipa cajcunarajmi , puntapi cangacuna - nircami .
42013031	Chai punllatajmi , maijan fariseocuna Jesuspajman chayamushpaca : - Cantaca Herodesca , huañuchisha nicunmari . Caimanta utca rilla - nircacuna .
42013032	Chashna nijpimi , Jesusca cashna nirca : - Richij , chai atujtaca cashna nigrichij : " Riqui , cunanhuan , cayallahuanmi supaicunata llujshichishpa cachasha , ungushcacunatapish alliyachisha . Cayapaj cayami Ñuca ruracushcataca tucuchisha " ninmi nigrichij .
42013033	Shina cajpipish cunanhuan , cayahuan , cayapaj cayahuanca Ñuca chayana cashcamanca rinallatajmi cani . Dios ima nishcata huillajca , shujtaj llajtapica mana huañuna canchu , Jerusalenpitajmi huañuna can .
42013034	¡ Ai , Jerusalenpi causajcunalla ! Cancunaca , Dios ima nishcata huillajcunata huañuchijcunami canguichij . Cancunaman huillachun cachashcacunatapish , rumicunahuanmi shitarcanguichij . Tauca cutinmari mama atillpa huahuacunata cayashpa , ugllaj shina tandachisha nircani . Chaita rurasha nijpipish , cancunaca mana uyarcanguichijchu .
42013035	Riquichij , chaimantami cancunapaj huasica shitashca saquirin . Cancunaman huillanimi : " Mandaj Dios cachajpi shamucujta allimari cangui " nishpa chasquina punllacama , Ñucataca manataj ricunguichijchu - nircami .
42014001	Chai q'uipa shuj punllami Jesusca , mandaj fariseopaj huasipi micugrirca . Chai punllaca , sabadomi carca . Chaipi micucujpimi shujtaj fariseocunaca , Jesustaca imallatapish juchachinata mashcacurcacuna .
42014002	Chai punllaca , tucui aicha p'unguishca runami Jesuspaj ñaupajpi tiyacurca .
42014003	Chai runata ricushpami Jesusca , Mandashcata yachachijcunatapish , fariseocunatapish : - Mandashcapica , sabadopipish ungushcataca , ¿ alliyachichunlla ninchu imatagari ? - nishpami tapurca .
42014004	Tucuicuna upalla saquirijpimi , Jesusca chai ungushca runataca , japishcahuan alliyachishpa cacharca .
42014005	Chashna rurashca q'uipami , fariseocunataca cashna nirca : - ¿ Pi cancunataj cancunapaj burro cashpa , huagra cashpa mai jutcupi huashicujpica , sábado cajpipish mana llujshichinguichijman ? - nircami .
42014006	Chashna nijpica , imata mana ni tucurcacunachu .
42014007	Micunaman cayashcacunataca , punta tiyarinata mashcashpa meźapi tiyaricujta ricushpami , yuyachij cai parlota cashna nishpa parlarca :
42014008	- Canta bodaman pi cayajpica , ama punta , alli sumaj tiyarinapi tiyaringui . Ñataj canta yalli alli nishca runata bodayuj cayashca cajpi , manaraj shamushca canman .
42014009	Pai shamujpica , bodayujca : " Caimanta anchui , pai tiyarichun " ninman . Chashna nijpica pingarishpami , huasha , tucuri tiyarinaman ringui .
42014010	Chaipaj randica , pi canta bodaman cayajpica bodayujllataj : " Riqui amigo , caiman huichi tiyaripai " ningacama tucuri tiyarinapi tiyaringui . Bodayujllataj chashna rurajpimi , canca tucui meźapi canhuan tiyacujcunapaj ñaupajpi alli nishca cangui .
42014011	Maijanpish “ Jatunmi cani ” nirijtaca , pingachishca cangami . Mana jatun tucushcataca , jatun nishca cangami - nircami .
42014012	Jesusca chai micuiman cayaj runatapish , cashnami nirca : - Canca micuchun cayashpaca , cambaj alli c'uyashcacunallata , huauquicunallata , cambaj quiquin huasi ucupuracunallata , cambaj c'uchullapi causaj , charij gentecunallataca ama cayanguichu . Chaicunata cayajpica , paicunapish canta cayashpa can carashcamantaca tigrachingallami .
42014013	Ashtahuanpish jatun micuita rurashpaca huajchacunata , mana imata rurai tucuj ungushcacunata , patojocunata , ñahui mana ricujcunata cayangui .
42014014	Chashna mana tigrachipajcunaman carashcamantami , cushicungui . Chashna rurashcamantaca Diosca , cashcata rurajcuna causarimui punllami , canmanca cutichinga - nircami .
42014015	Jesús chashna nijta uyashpaca , meźapi Paihuan tiyacujcunamanta shujca : - Pipish Taita Dios mandacun jatun micuipi micujca , cushimi canga - nirca .
42014016	Chashna nijpica , Jesusca cashnami nirca : - Shuj runami jatun micuita rurana tucushpa , achcacunata cayarca .
42014017	Ña boda chayamujpica , paipaj servijtami : " “ Ñami tucui allichishca , ñuca cayashcacunataca , shamupaichijlla ” nigrichij " nishpa cacharca .
42014018	Chashna cayanaman cachajpica , tucuicunami caita chaita nirca . Shujca : " “ Cunanllamari allpata randircani , chaitamari ricunaman ricuni . Chaimantami mana shamui tucuni ” nigripai " nircami .
42014019	Cutin shujtajca : " “ Ñucaca pichca yunta huagratamari randircani . Chai huagracunahuanmari yapushpa ricugrini . Chaimantami mana shamui tucuni ” nigripai " nircami .
42014020	Cutin shujca : " “ Ñucaca cunanllamari caźararcani , chaimantami mana shamui tucuni ” nigripai " nircami .
42014021	Chashna ninacujpica , amo cachashca runa tigramushpaca , paicuna imalla nishcatami amoman huillarca . Chaita huillajpimi , amoca achcata p'iñarirca . Chashna p'iñarishpami : “ Cunantaj plazacunapi , pueblo ñancunapi puricuj huajchacunata , mana imata rurai tucuj ungushcacunata , patojocunata , ñahui mana ricujcunata , utca pushamugri ” nirca .
42014022	Amopaj runaca , ña tucui pushamushca q'uipaca : " Amo , ñami can mandashca shina pushamuni , huasipica manaraj jundanchu " nircami .
42014023	Chashna nijpi amoca : " Shinashpaca mai ñanta puricujcunata , mai zanja c'uchupi puricujcunata caiman yaicuchimugritaj , cai ñuca huasipi jundachun .
42014024	Cancunaman huillanimi : Ñaupaman ñuca cayashcacunaca , shujllapish manataj cai ñuca micuitaca micungacunachu " nircami - nishpami parlarca .
42014025	Jesusca , achca gentecuna Paita caticujpimi tigrarishpa ricushpaca , cashna nirca :
42014026	Maijanpish Ñucata catisha nishpaca , yaya mamata , paipaj huarmita , huahuacunata , huauquicunata , panicunata , quiquin causaitapish llaquijca , mana Ñuca yachacuj cai tucunchu .
42014027	Chacatashpa huañuchina cajpipish , Ñucata catijllami Ñuca yachacuj cai tucun .
42014028	Maijan cancuna torreta rurasha nishpaca , cullquitarajmi pajtana , mana pajtanata yuyaringuichij .
42014029	Mana alli yuyarishpa , huasichinata callarishpalla saquirijpica , shujtajcuna ricushpaca asishpa pingachinmanmi .
42014030	“ Cai runaca , huasita ruranata callarinataca callarishcami , tucuchinataca manapish tucuchi tucunchu ” ningacunamari .
42014031	Shinallataj ishqui chunga huaranga soldadocunayuj jatun mandajhuan , chunga huaranga soldadocunayujlla shujtaj jatun mandaj macanacusha ninmanchari . Chaita rurasha nishpaca , ch'imbapurai tucuna , mana ch'imbapurai tucunata alli yuyarinmanrajmi .
42014032	Mana ch'imbapurai tucunata ricushpaca , caishuj manaraj chayamujpimi : " Mana macanacusha ninichu , alli tucunacushunlla , imatachari nipangui " nishpa , paipaj randi rimajcunata cachanman .
42014033	Chashnallataj maijan cancunapish tucuita mana saquishpaca , mana Ñuca yachacuj cai tucunguichijchu .
42014034	Cachica allimi . Shina cashpapish cachi jamllayashpaca , ña imahuan mana cachi canaman tigrachipajchu .
42014035	Allpapi shitanapaj , majada tandashcapi churanapajllapish mana allichu . Maipipish shitanallami . Rinrinta charijca , uyaichigari nircami .
42015001	Impuestota japijcunapish , juchayujcunapish achcacunami Jesús huillashcata uyangapaj Paipajman c'uchuyarcacuna .
42015002	Chaita ricushpami fariseocunapish , Mandashcata yachachijcunapish : - Cai runaca , juchayujcunahuan micunllamari - nishpa huashalla parlanacurcacuna .
42015003	Chashna ninacujpimi Jesusca , yuyachij cai parlota cashna nishpa parlarca :
42015004	Maijan cancuna patsaj ovejata charijpi , shuj oveja chingarinmanchari . Chashna tucujpica , ¿ manachu iscun chunga iscuntaca , michicushcapi saquishpa , japingacama caishujta mashcagringuichijman ?
42015005	Japishpaca achcata cushicushpami , rigra jahuashpa shamunman .
42015006	Ña huasiman chayamushpaca c'uchullapi causajcunata , paipaj alli rijsishcacunatapish tandachishpami : " Ñamari chingarishca ñuca ovejataca japimuni , shamuichij cushicushunchij " ninman .
42015007	Cancunaman huillanimi : Jahua pachapipish , caipi Diospajman shuj juchayuj cutirijpica , cashcata ruraj cashcamanta Diosman cutirinata mana minishtij iscun chunga iscuncunamantapish yalli cushicuimi tiyanga .
42015008	Maijan huarmipish chunga dracma cullquita charicujpi shuj chingarijpica , ¿ manachu lamparata japichishpa , huasi ucuta p'ichashpa , japingacama sumajta , callarishpa , allimanta , mashcanman ?
42015009	Ña japishpaca , paipaj alli rijsishca huarmicunatapish , c'uchullapi causaj huarmicunatapish tandachishpa : " Ñamari chai chingarishca cullquitaca japini . Shamuichij , cushicushunchij " nishpa cushicunmanmi .
42015010	Cancunaman huillanimi : Chashnallatajmari Diospajman shuj juchayuj cutirijpica , Taita Diospaj angelcunapish achcata cushicun nircami .
42015011	Jesusca , cashnapishmi parlarca : Shuj runaca , ishqui churitami charirca .
42015012	Chai ishqui churimanta q'uipa churica yayataca : " Yayito , ñuca japina cashcataca cunan cuhuailla " nijpi , yayaca paicunaman chaupishpa curca .
42015013	Chashna cujpi asha punllacuna q'uipa , cati churica tucui pai japishcacunata c'atushpa , cullquita tandachishpami caru llajtaman rirca . Chai caru llajtapimi , millaita causashpa tucui pai charishcacunataca tucuchirca .
42015014	Chashna tucui tucuchishca q'uipaca , chai llajtapica jatun yaricai callarijpimi , paipish yaricaihuan puricurca .
42015015	Chashna puricushpami , chai llajta shuj runata catishpa causagrirca . Chai runaca , paipaj allpapi cuchicunata michinamanmi cacharca .
42015016	Cuchi michinapica yaricaihuan huañucushpami , " Cuchicunaman granota carajpi micushari " yuyarca . Chashna yuyacujpipish , pi mana imata cararcachu .
42015017	Chashna yaricaihuan huañucushpami , yuyarishpa cashna nirca : " ¡ Ñuca yayapaj huasipica , paipaj runacunaca micunata atichicungamari ! Ñucaca caipi yaricaihuan huañucunica .
42015018	Ñuca yayapajman tigrashpa rishalla . Chaiman chayashpaca : “ Yayito , mana allita rurashpamari Diostapish , cantapish p'iñachishcani .
42015019	Ña mana cambaj churi caipajchu cani . Chaimanta , cambaj runa shinallata chasquihuai ” nigrisha " nishpami yuyarirca .
42015020	Chashna yuyarishcahuan ñanta japishpa , paipaj yayapajman ña tigramucujpica , pai caruta shamucujpirajmi yayaca ricurca . Paita ricushpa achcata llaquirishpami , callpashpa cungapi ugllarishpa mucharca .
42015021	Chashna tupajpi churica : " Mana allita rurashpamari , Diostapish , cantapish p'iñachishcani , yayito . Ña mana cambaj churi nishca caipajchu cani " nircami .
42015022	Chashna nijpipish , yayaca , paipaj runacunataca cashnami nirca : " Tucuita yalli alli churanacunata utca apamushpa churachichij . Maquipipish surtijasta , chaquipica pargateta churachichij .
42015023	Shuj alli jatun micuita rurashpa cushicungapaj , huira huagrata apamushpa huañuchichij .
42015024	Cai ñuca churica huañushca shina chingarishcami carca , cunanca causarishca shinami tigramushca " nircami . Chashna nishpami , cushicui callarircacuna .
42015025	Chashna rurangacamaca , caishuj punta churica chagrapimi carca . Chagramanta huasiman ña chayamucushpaca , tocajcuna tocacujta , c'ulun ninacushpa bailacujtapishmi uyarca .
42015026	Chaita uyashpaca , paipaj yayapaj shuj runata cayashpami : " ¿ Imatataj ruracunri ? " nishpa tapurca .
42015027	Chashna tapujpica : " Cambaj huauquimari shamushca . Mana ungushca , allilla chayamushcamantamari , cambaj yayaca huira huagrata huañuchichishpa cushicucun " nircami .
42015028	Shina nijpi chai huauquica p'iñarishpami , mana yaicusha nirca . Chaimantami yaya llujshishpaca : " Yaicupairi " nirca .
42015029	Chashna nijpipish , cashnami nirca : " Yaya , ñucaca cai tucui huatacunatamari can ima nishcata rurashpa causacuni . Ñucamanca ñuca alli rijsishcacunahuan cushicungapaj , shuj chivollatapish mana curcanguichu .
42015030	Cunan cambaj cai churi huainacunahuan tucui cambaj cullquita tucuchishpa shamujpirajmari , huira huagrata huañuchichishcangui " nircami .
42015031	Chashna nijpi yayaca : " Huahua , canca tucui punllacuna ñucahuan cashcamantaca , tucui ñuca imalla charishcacunaca cambajmari .
42015032	Cai cambaj huauquica , huañushca shina chingarishcami carca . Cunanca , causarij shinamari tigramushca . Pai tigramushcamantaca , jatun micuita rurashpa cushicunatajmari canchij " nircami nircami .
42016001	Jesusca , Paipaj yachacujcunamanca caitapishmi parlarca : Shuj charij amomi , shuj mayordomota charirca . Chai mayordomotaca , “ Amo imalla charishcacunata yanga tucuchicun ” nijtami amoca yachaj chayarca .
42016002	Chaimantami amoca , chai mayordomota cayashpa : " Cantaca , “ Imatatajshi ruracun ” nijtami uyani . Cunantaj can imalla rurashcata ricuchi . Ña mana ñuca mayordomo cai tucunguichu " nircami .
42016003	Chashna nijpi mayordomoca , paipaj quiquin yuyaillapimi cashna nirirca : “ Cunanca , ¿ imatataj rurashachu , imamí ? Ñuca amoca , ña llujshichisha ninca . Allpapipish ña mana imata rurai tucunichu . Mañashpalla micushpa causanatapish pinganayanmari .
42016004	Amo llujshichijpi ñucata llaquishpa huasiman cayachuncuna , shuyai , imallatapish rurasha ” nirircami .
42016005	Chashna nirishpa amoman mañashcata manaraj tigrachij runacunata shuj shujlla cayashpa , punta shamujtaca : " Canca , ¿ mashnatataj ñuca amomanca tigrachinaraj cangui ? " nirca .
42016006	Shina nijpi : " Patsaj barril aceitemantami cutichinaraj cani " nijpi : " Shinashpaca , caipi tiyari . Can cutichina cashcapica , pichca chungallata churai " nirca .
42016007	Cutin chai q'uipaca , shujtajtami : " Canca ñuca amomanca , ¿ mashnatataj cutichinaraj cangui ? " nirca . Chashna nijpi : " Ñucaca , patsaj medida trigotami cutichinaraj cani " nijpi : " Shinashpaca , jaica , can cutichina cashcapica , pusaj chungallata churai " nircami .
42016008	Chai millai mayordomo alli yuyarishpa , chashna rurashcata amo yachashpaca , “ Allitamari rurashca ” nircami . Riquichij , cai pachallata yuyarishpa causajcunarajmi , caishuj chaishujhuan imatapish allita rurangapajca , Diospaj huahuacunata yalli alli yuyaiyujcuna .
42016009	Cai pachapi chingarijlla charishcacunata shujtajcunaman cushpa , achcacunahuan apanacuichij ninimi . Chaimanta chai charinacuna cai pachapi tucurijpica , huiñaita causana jahua pachapimi cancunataca chasquingacuna .
42016010	Ashallahuanpish allita rurajca , achcahuanpish allita rurangami . Cutin ashallahuanpish mana allita rurajca , achcahuanpish mana allitaca rurangallatajmi .
42016011	Chingarijlla charinacunahuan Dios munashca shina mana rurajpica , ¿ Diospaj ruranatacarin imapajtaj cancunamanca cungari ?
42016012	Mingashcallata charicushpapish , chaihuan cancuna mana allita rurajpica , ¿ cancunapajtaj canatacarin imapajtaj cungari ?
42016013	Pi servijpish , ishqui amotaca mana servi tucunchu . Shuj amo mandashcataca ruranmanmi , caishuj mandashcataca mana ruranmanchu . Mana cashpaca shuj amotaca c'uyanmanmi , caishuj amotaca p'iñanmanmi . Cancunapish chashnallataj charinacunata mirachishpandij , Diosta servishpandijca , mana causai tucunguichijchu nircami .
42016014	Chashna nijta uyashpaca , cullquinayachij fariseocunaca Jesustaca asircacunami .
42016015	Chaimantami Jesusca , cashna nirca : Cancunami gentecunapaj ñaupajpica , “ Allimi canchij ” nishpa , alli ricurij tucunguichij . Chashna cajpipish , Taita Diosca cancunapaj shungu imallata yuyacujtaca yachanmari . Cai pachapi " Caimari alli " nishcataca , Taita Diosca millanachinmi .
42016016	Mandashcapish , Dios ima nishcata huillajcuna huillashcapish Bautiźaj Juan causai punllacamallami carca . Chai q'uipamantaca , Dios mandacuntami huillai callarishca . Tucuicunami Taita Dios mandacunmanca , ima shinapish yaicushun nicuncuna .
42016017	Jahua pachapish , cai pachapish tucuringallamari . Ashtahuanpish Mandashcamantaca , shuj puntollapish mana yanga saquirishpa , pajtacungallami .
42016018	Maijanpish paipaj huarmita shitashpa shujtaj huarmihuan caźarashpaca , huainayanllami . Shinallataj pai shitashca huarmihuan caźarajpish huainayanllatajmi .
42016019	Shuj charij runami tiyarca . Chai charij runaca punllantami sumaj , morado churanallata , ashtahuan alli lino churanallata churarij carca . Micunatapish alli micunallatami micuj carca .
42016020	Shinallataj carachahuan apiyacuj ungushca Lázaro shuti runapishmi tiyarca . Chai huajcha runaca , chai charij runapaj huasi pungupimi shitashca sirij carca .
42016021	Chai huajcha runaca , “ Charij runa micucushpa pambapi urmachishcallatapish micushapishchari ” nishpami , chaipi tiyaj carca . Chashna tiyacujpica allcucuna shamushpami , carachata lambij carca .
42016022	Chai mañaj runaca , chashna causacushpaca huañurcami . Huañujpica angelcuna shamushpa , ñaupa yaya Abrahampaj c'uchumanmi pusharca . Shinallataj charij runapish huañujpica pambarcacunami .
42016023	Chai charij runaca Hadesman rishpa , jatun nanaihuan llaquipi cashpa , huichilla ricushpami Abrahamtapish , Lázaro paipaj c'uchupi tiyacujtapish ricurca .
42016024	Chaimantaca , cashnami caparirca : " Yaya Abraham , ñucata llaquihuaiari . Yacupi dedota satishpa ñuca c'allullatapish chiriyachichun , Lazarota cachapai . Ñucaca caitaj ninapica , jatun llaqui nanaitamari apacuni " nircami .
42016025	Chashna caparijpipish , Abrahamca cashnami nirca : " Huahua , yuyariari . Canca causaipica , achca charinacunatami chasquircangui . Cunanca , jatun llaquipimari cangui . Lazaroca , causaipica llaquillatami charirca . Cunan caipica cushicushpamari causacun .
42016026	Chashna cajpipish ñucanchijpajmanta cancunapajman , cancunapajmanta ñucanchijpajman ch'imbangapajca , shuj jatun huaicumari tiyan . Chashna cajpimi , chaimanta caiman shamusha nishpapish , maita mana shamui tucuncuna . Caimanta chaiman risha nishpapish , maita mana ch'imbaipajchu " nircami .
42016027	Chashna nijpimi , charij runaca : " Yayito , shinashpaca Lazarota ñuca yayapaj huasiman cachapai .
42016028	Chaipica , pichca huauquicunatamari charini . Paicunapish caitaj llaquiman ama shamuchun , huillaj cachapaiari " nircami .
42016029	Chashna nijpi Abrahamca : " Mandashcatapish , Dios ima nishcata huillajcuna Quillcashcatapish charincunamari . Paicunata uyangacunatajchari " nircami .
42016030	Chashna nijpica , charij runaca : " Ari , yaya Abraham , chaicunata uyashpapish mana yuyaringacunachu . Huañushcacunamanta maijan causarishpa , paicunaman huillagrijpitajcarinpish cutiringacunamari " nircami .
42016031	Shina nijpipish Abrahamca : " Moisés Mandashcatapish , Dios ima nishcata huillajcuna huillashcatapish mana uyashpaca , huañushcamanta pi causarishpa huillagrijpipish mana uyangacunachu " nircami nishpami parlarca .
42017001	Jesusca Paipaj yachacujcunataca , cashnami nirca : - Ñitcachij millaica tiyangatajmi . Shina cajpipish maijan ñitcachijca , ¡ ai , imachari tucunga !
42017002	Cai uchillacunata ñitcachij canapaj randica , jatun cutana rumita cungapi huatashpa , mama cucha chaupipi shitashca canarajmi alli canman .
42017003	Chaimanta alli yuyaihuan causaichij . Cambaj huauqui canta llaquichijpica , cunashpa jarcangui . Can jarcajpi cutirijpica , perdonangui .
42017004	Shuj punllapi canchis cutin canta llaquichijpipish , canchis cutinllataj : " Mana allitamari rurashcani , perdonahuai " nishpa llaquirijpica , perdonanguilla - nircami .
42017005	Huillagrichun mingashcacunaca , Apunchij Jesustaca : - Ñucanchijman ashtahuan crina yuyaita cuhuai - nircacunami .
42017006	Shina nijpimi , Apunchij Jesusca cashna nirca : - Uchilla mostaza muyu shinallatapish crina yuyaita charishpaca , cai sicómoro yurata : “ Caimanta anchui , jatun cuchapi tiyarigri ” nijpipish , cancuna nishcata uyashpa chaiman rinmanllami .
42017007	¿ Maijan cancuna shuj runata charishpaca pai yapushpa , mana cashpaca michishpa tigramujpica : " Shamui , cunanca micuj tiyarilla " ninguichijchu ?
42017008	Chashna ninapaj randica : " Utca utca micunata yanushpa ñucamanraj carai , chai q'uipa canca micunguillami " ninguichijmi .
42017009	Chashna rurachishpapish , cancuna mandashcata rurashcamantaca , mana paguillapish ninguichijchu , ¿ nachuchij ?
42017010	Shinallataj , cancunapish Dios tucui imallata rurai nishcata rurashpapish : " Ñucanchijca imata rurana cashcallatami rurashcanchij . Ima alli servijcunallapish mana canchijchu " ninami canguichij - nircami .
42017011	Jerusalenman Jesús ricushpaca , Galilea llajtata , Samaria llajtatami rirca .
42017012	Shuj aillu llajtaman chayajpica , leprahuan ungushca chunga runacunami Jesushuan tupangapaj shamurcacuna . Paicunaca , Jesuspajmanta carullapi shayarishpami :
42017013	- ¡ Yachachij Jesús , ñucanchijta llaquihuaiari ! - nishpa caparircacuna .
42017014	Chashna caparijpi , Jesús paicunata ricushpaca : - Richij , curacunaman ricuchirigrichij - nircami . Chashna nishpa cachajpica , ñanta ricushpallataj alliyarcallacunami .
42017015	Chai alliyajcunamanta shujca , Taita Diosta “ Sumajmari cangui ” nishpami tigramurca .
42017016	Ña Jesuspajman chayamushpaca , Paipaj ñaupajpi pambacama cumurishpami , pagui nirca . Chai runaca , Samaria llajta runami carca .
42017017	Jesusca , paitaca cashnami nirca : - Chungatamari alliyachircani , ¿ caishuj iscunca maipitaj ?
42017018	Cai mana Israel runallamari , Taita Diosta sumajyachingapajca tigramushca - nircami .
42017019	Chashna nishca huashaca , chai runataca : - Canca alliyachinata crishcamantami , alliyashcangui . Jatarishpa rilla - nishpami cacharca .
42017020	Fariseocunaca , Jesustaca : - ¿ Ima punllataj Taita Diosca mandangapaj tiyaringa ? - nishpami tapurcacuna . Chashna tapujpimi , Jesusca cashna nirca : - Taita Dios mandanaca , mana ñahui ricunallachu .
42017021	Mana “ Caipimari , chaipimari mandacun ” nishpa pi ricuchingachu . Taita Diosca , ñamari cancunapaj chaupipi mandacun - nircami .
42017022	Cutin paipaj yachacujcunataca , Jesusca cashnami nirca : - Runa Aichayuj Ñuca mandana punllapi , shuj punllallatapish causasha nina chayamucunmi . Shina cashpapish , mana ricunguichijchu .
42017023	Chashna yuyacujpitajmi “ Paica caipimari , chaipimari ” ningacuna . Chashna nijpipish , pajta cringuichijman , pajta catinguichijman .
42017024	Runa Aichayuj Ñuca shamushpaca , relampa achij nishpa , tucuita achijyachij shinami shamusha .
42017025	Ashtahuanpish cunanca , achca llaquicunata apanarajmi cani . Cai runacuna p'iñashca canarajmi cani .
42017026	Ima shinami ñaupa yaya Noé causai punllacunapi tucurca , chashnallatajmi Runa Aichayuj Ñuca shamuna punllacunapish canga .
42017027	Huambuj jatun huasipi Noé yaicungacamaca , allita micucurca , ubyacurca , caźaracurca , caźarana tucucurcacunami . Noé ña ucuman cajpi tamya callarijpimi , yacu millpujpi tucuicuna huañurca .
42017028	Cutin shinallataj ñaupa yaya Lot causai punllacunapipish allita micucurca , ubyacurca , c'atucurca , randicurca , tarpucurca , huasichicurcacunami .
42017029	Chashna ruracujpi Lot ña Sodoma pueblomanta llujshijpica , jahuamanta ninahuan azufrehuan tamyashpami , tucuicunata huañuchirca .
42017030	Chashnallatajmi Runa Aichayuj Ñuca shamui punllapipish canga .
42017031	Chai punllapica , maijanpish huasi jahuapi cashpaca , ucupi ima tiyajta apangapaj ama yaicuchun . Shinallataj maijan chagrapi cashpapish , huasiman ama tigrachun .
42017032	Lotpaj huarmi ima tucushcata yuyarichij .
42017033	Quiquin causaita llaquijca , chingaringami . Quiquin causaita mana llaquijca , quishpiringami .
42017034	Cancunaman huillanimi : Chai tutaca , shuj camapi ishqui dormicujpipish , shujtaca apanga , shujtaca saquingami .
42017035	Shinallataj ishqui huarmicuna cutacujpipish , shujtaca apanga , shujtaca saquingami .
42017036	Shinallataj ishqui runacuna chagrapi cajpipish , shujtaca apanga , shujtaca saquingami - nircami .
42017037	Chashna nijta uyashpaca : - Apu , ¿ maipitaj chashnaca tucunga ? - nijpi : - Maipi huañushca siricujpica , chaipimi angacuna tandanacunga - nircami .
42018001	Mana shaicushpa , punllanta Diosta mañanata yachachingapajmi , Jesusca yuyachij cai parlota cashna parlarca :
42018002	Shuj pueblopica , Taita Diostapish , pitapish mana manchaj juezmi causarca .
42018003	Chai pueblollapitajmi , shuj viudapish causarca . Chai huarmica : " Ñucata llaquichicujmanta , mitsahuai " nishpa puricurcallami .
42018004	Juezca pai mañashcataca , mana utca uyasha nircachu . Shinapish chashna mañashpa puricujllapimi , chai juezca cashna yuyarca : " Diostapish , pitapish mana manchanichu .
42018005	Shina cajpipish cai huarmica , ña yallitajmi mañashpa p'iñachin . Chashna nishpa puricujllapica , p'iñarina yuyai atingallatajmari . Ama ashtahuan p'iñachichun , cunantajca paita llaquichicujta rimashpa mitsasha " yuyarcami nircami .
42018006	Chashna nishpaca , Apunchij Jesusca cashnami nirca : Riquichij , chai juez millai cashpapish chashnami rurashca .
42018007	Taita Dioscarin , Pai agllashcacuna punllapish , tutapish caparishpa mañajpica , ¿ manachu uyanga ? Mana uniyashpamari uyanga .
42018008	Cancunaman huillanimi . Paica mana uniyashpa uyashpami , cancunataca mitsanga . Shina cajpipish ¿ Runa Aichayuj Ñuca shamunapajca , chashna crijcunaca cai pachapica tiyangachu imashi ? nircami .
42018009	Maijancunaca “ Cashcata rurajcunami canchij ” nirishpa , shujtajcunata p'iñajcunami chaipi carca . Paicunata yuyachingapajmi , cai parlota cashna parlarca :
42018010	Ishqui runami Diospaj huasipi Diosta mañangapaj rirca . Shujca fariseo , caishujca impuestota japijpimi carca .
42018011	Fariseoca shayarishpami , shungullapi cashna mañarca : “ Taita Dioslla , ñucaca mana shujtajcuna shina shuhua , millai , huainayaj canichu . Cai impuestota japij shinapish mana canichu . Chaimanta cantaca , pagui ninimi .
42018012	Ñucaca , semanapi ishqui cutinmi ayunani . Ñuca imalla charishcamantapish , patsajmanta chungatami cuni ” nirircami .
42018013	Ashtahuanpish impuestota japij runaca carullaman cumulla shayashpami , shungupi huajtarishpa : " Taita Dioslla , ñucata llaquihuaiari , ñucaca juchasapamari cani " nirca .
42018014	Cancunaman huillanimi : Impuestota japij runarajmi huasimanca ima juchachina illaj tigrarca . Caishujtarajmi Diosca mana uyarca . Pipish “ Jatunmi cani ” nirijtaca , pingachishcami canga . Pipish mana jatun tucushcataca , jatun nishcami canga nircami .
42018015	Jesuspajmanca huahuacunatami , maquicunahuan paicunata tuparichun pushamurcacuna . Ashtahuanpish yachacujcunaca , sinchita rimashpami jarcarcacuna .
42018016	Chaimantami Jesusca , yachacujcunata cayashpa cashna nirca : ¿ Ima nishpataj jarcacunguichij ? Ñucapajman huahuacuna shamuchun saquipaichij . Taita Dios mandacunca chashnacunapajmi .
42018017	Maijanpish Taita Dios mandacunta mana shuj huahua shina chasquijca , chaimanca mana yaicui tucungachu , chashnatajmi canga nircami .
42018018	Chai q'uipami shuj mandajca , Jesustaca : - Alli Yachachij , huiñai causaita charingapajca , ¿ imatataj rurana cani ? - nishpa tapurca .
42018019	Chashna tapujpi Jesusca , cashnami nirca : - ¿ Ima nishpataj Ñucataca alli ningui ? Taita Diosllamari allica .
42018020	Mandashcataca yachanguillatajca : " Ama huainayangui , ama huañuchingui , ama shuhuangui , ama llullangui , yaya mamata c'uyangui " ninmi - nircami .
42018021	Chashna nijpimi , chai runaca : - Ñucaca huahuapachamantamari , tucui caicunataca pajtachicuni - nirca .
42018022	Shina nijpimi , Jesusca cashna nirca : - Chashnapish shuj illanrajmari . Tucui imalla charishcacunata c'atushpa , huajchacunaman cugri . Chashna rurashpaca , jahua pachapi achcata charijyanguimi . Ñucata catilla - nircami .
42018023	Shina nijpi chai runaca , achcata charij cashcamanta achcatami llaquirirca .
42018024	Chaita ricushpami , Jesusca cashna nirca : - Achcata charijcuna Taita Dios mandacunman yaicunaca , yallitaj sinchimi .
42018025	Achcata charijcuna Taita Dios mandacunman yaicunaca , auja rinrinta shuj camello yaicusha nicushcatapish yalli sinchimari - nircami .
42018026	Chaita uyajcunaca : - Shinashpaca , ¿ pitaj quishpiri tucungari ? - nircacunami .
42018027	Chashna nijpi , Jesusca : - Pi mana rurai tucushcatapish , Taita Diosca ruranllami - nircami .
42018028	Shina nijpimi , Pedroca : - Ñucanchijca canta catingaraicumi tucui imalla charishcacunata saquishcanchij - nirca .
42018029	Chashna nijpi Jesusca , cashnami nirca : - Dios mandacunpi yaicusha nijca , huasita , yaya mamata , huauquicunata , huarmita , saquishcami .
42018030	Paica , cai pachapipish ashtahuan charingami , shamuj punllapipish huiñai causaita japingami , chaica chashnatajmi - nircami .
42018031	Chai q'uipami Jesusca , Paipaj chunga ishqui yachacujcunallata pushashpa cashna nirca : Cunanca , Jerusalenmanmi huichiyanchij . Chaipimi Dios ima nishcata huillajcuna , Runa Aichayuj Ñucamanta imallata quillcashcaca pajtanga .
42018032	Ñucataca , mana israelcunapaj maquipimi churangacuna . Paicunami Ñucataca pugllashpa asingacuna , c'amingacuna , ch'ucangacuna .
42018033	Macashca huashami , huañuchingacuna . Huañuchijpipish , quimsa punllapica causarishallami nircami .
42018034	Chashna nijpipish yachacujcunaca , Jesús imata nisha nishcata mana entendircacunachu . Mana yachai tucuipajlla cashcamantami , ima yuyaita mana japircacuna .
42018035	Jericoman Jesús chayagricujpica , ñan c'uchupimi mana ricuj runa mañashpa tiyacurca .
42018036	Chai runaca , achca gentecunata uyashpami : " ¿ Imataj tiyan ? " nishpa tapurca .
42018037	Pai tapujpica : " Nazaretmanta Jesusmari caita pasacun " nishpami huillarcacuna .
42018038	Chaita uyaihuanmi : - ¡ Davidpaj Churi Jesús , ñucata llaquihuaiari ! - nishpa caparirca .
42018039	Shina nijpica , ñaupashpa ricujcunami : - Upalla , ama caparichu - nircacuna . Chashna nicujpipish : - ¡ Davidpaj Churi Jesús , ñucata llaquihuai ! - nishpami , ashtahuan sinchita caparirca .
42018040	Chaimantami Jesusca shayarishpa , Paipaj ñaupajman pushamuchun cacharca . Ña chayamujpica :
42018041	- ¿ Imatataj rurachun ningui ? - nishpami tapurca . Shina nijpi , chai runaca : - Apu , ñuca ñahuita alliyachihuai - nircami .
42018042	Shina nijpi Jesusca : - Shinashpaca ricuilla . Alliyachinata crishcamanta , alliyailla - nircami .
42018043	Jesús chashna nijpi , paipaj ñahui ña ricujpimi chai runaca , Taita Diosta jatunyachishpa , Jesusta catishpa rirca . Chashna alliyachijta ricujcunapish , tucuicunami Taita Diostaca alabarcacuna .
42019001	Jesusca ña Jericoman yaicushpami , chai pueblo chaupita ricurca .
42019002	Chai pueblopica impuestota japij , Zaqueo shuti , achcata charij runami causarca .
42019003	Paica uchilla cashcamantami , Jesusta rijsisha nishpapish achca gentecuna jarcajpi , mana ricui tucurca .
42019004	Chaimantami Jesús rina ñanta callpashpa ñaupashpaca , Paita ricungapaj sicómoro yuraman huichiyarca .
42019005	Jesusca , Zaqueo tiyacun yura c'uchuta ricushpaca , huichilla ricushpami : - Zaqueo , utca uriyamui . Ñucaca , cambaj huasipimari cunanca poźasha nini - nirca .
42019006	Chashna ninca , callpashpa uriyamushpami , Zaqueoca cushicushpa Jesusta paipaj huasiman pusharca .
42019007	Chaita ricushpaca , tucuicunami : - ¿ Cai runaca , juchayujpaj huasipichu poźanaman yaicun , imamí ? - nishpa rimai callarircacuna .
42019008	Chai q'uipaca Zaqueoca , shayarishpami : - Riqui , Apu Jesús , ñuca charishcacunamanta chaupitami huajchacunaman cusha . Maijancunapajta umashpa shuhuashcataca , chuscu cutihuanmi tigrachisha - nircami .
42019009	Chashna nijpimi , Jesusca cashna nirca : - Cunan punllami , cai huasipi causajcunataca quishpichishca . Cai runapish , ñaupa yaya Abrahampaj huahua huahuamari .
42019010	Runa Aichayuj Ñucaca , chingarishcacunata mashcashpa quishpichingapajmari shamurcani - nircami .
42019011	Jesusca , ñami Jerusalenman chayagricurca . Paita uyacuj gentecunapish , “ Taita Dios mandanaca , ñami chayamucun ” yuyacurcacunami . Chaimantami , yuyachij cai parlota cashna parlarca :
42019012	Achcata charij shuj alli runami , jatun mandaj cachun churajpi , mandanata chasquishpa tigramungapaj shujtaj llajtaman rirca .
42019013	Chai runaca manaraj rishpami , paipaj runacunapuramanta chunga runacunata cayashpaca : “ Jaicachij , cai cullquihuanca ñuca tigramungacama , randishpa , c'atushpa cullquita mirachicuichij ” nishpa , chunga cullquita saquirca .
42019014	Chai runa ña rijpica , chai llajtapi causaj paita p'iñajcunami : “ Cai runataca , ñucanchijta mandaj cachun mana churachun ninchijchu ” nichun , paipaj shuj huillajcunata catichishpa cacharcacuna .
42019015	Chashna huashalla jarcacujpipish , chai runaca mandaj tucushpatajmi tigramurca . Ña tigramushpaca , pai saquishca cullquita , mashnata mirachishcata yachangapajmi , tucui chunga runacunata cayaj cacharca .
42019016	Punta shamuj runaca : " Amito , ñucaman saquishca minataca chungahuanmi mirachircani " nircami .
42019017	Chashna nijpi chai jatun mandajca : " Canca alli runami cangui , allitami rurashcangui . Ashallata chasquishpapish alli mirachishcamantaca , chunga pueblocunatami mandangui " nircami .
42019018	Cutin caishuj shamushpaca : " Amito , can ñucaman cushpa saquishca minataca pichcahuanmi mirachircani " nirca .
42019019	Chai runatapish chai mandajca : " Canca pichca pueblocunatami mandangui " nircami .
42019020	Cutin shujtaj chayamushpaca , cashnami nirca : " Amito , jaica cambaj minataca shuj linsopimi alli huaquichircani .
42019021	Canca manapish cushcata mañaj , manapish tarpushpa tandaj , p'iña amo cajpimari , canta manchashpa chashna rurarcani " nircami .
42019022	Chashna nijpica , chai mandajca cashnami nirca : " Q'uilla servij , cambaj quiquin shimi rimashcallahuantajmi , cantaca juchachini . Ñucataca , manapish cushcata mañaj , manapish tarpushcata tandaj , p'iña amo cashcataca yachashcanguitajmari .
42019023	Chaita yachashpacarin , ¿ ima nishpataj ñuca cushca cullquitaca , mana bancopi churarcanguiari ? Chaipi churashca cajpica , ñuca tigramushpaca , huahua cullquindijmi japiman carcani " nircami .
42019024	Chashna nishpaca , shujtaj chaipi cajcunata : " Cai runapaj minata quichushpa , chai chunga minata charijman cuichij " nircami .
42019025	Shina nijpica chai runacunaca : " Amito , paica ñamari chunga minata charin " nircacunami .
42019026	Chashna nijpimi , chai mandajca cashna nirca : " Charijmanmi ashtahuan cuna . Mana charijtaca , ashallata charishcatapish quichunami .
42019027	Ñuca mana mandaj cachun nishpa p'iñajcunataca caiman pushamushpa , ñuca ñaupajpi cungata p'itichij " nircami nishpami parlarca .
42019028	Chaita parlashca q'uipaca Jesusca , Jerusalenman huichiyashpa catircallami .
42019029	Betfagé shuti , Betania shuti pueblocuna c'uchullapi caj Olivos urcuman chayashpami , Jesusca Paipaj yachacujcunamanta ishquita cacharca .
42019030	Paicunataca : Ch'imba ashalla huasicuna tiyanman richij . Chaiman chayashpaca , pi manaraj tiyarishca shuj burrotami ricunguichij . Chai burrotaca cacharishpa pushamunguichijlla .
42019031	Pushamucujpi maijan , " ¿ Imapajtaj pushacunguichij ? " nijpica : " Apunchij Jesusmari cai burrotaca pushanaman cacharca " ninguichijlla nishpami cacharca .
42019032	Jesús cachashca yachacujcuna rishpaca , Jesús nishca shinallatajmi burro shayacujta japircacuna .
42019033	Chai burrota ña cacharicujpica : - ¿ Imapajtaj burrota cacharicunguichij ? - nishpami , burroyujcunaca tapurca .
42019034	Chashna nijpica : - Apunchij Jesús “ Pushamui ” nijpimari pushacunchij - nircacunami .
42019035	Jesuspajman chayachishpaca , paicunapaj jahua churanacunata burropaj jahuapi churashpami , Jesusta tiyachircacuna .
42019036	Burropi tiyarishca ricujpica , Jesushuan ricujcunaca ñanpimi paicunapaj jahua churanacunata mantarcacuna .
42019037	Olivos urcuta Jesús uriyagrijpica , catishpa ricuj gentecunaca Jesús achca milagrocunata rurajta ricushcamantami , cushicushpa Diosta alabashpa , cashna caparircacuna :
42019038	- ¡ Mandaj Diospaj shutipi shamucuj Jatun Mandajca , alli nishca cachun ! ¡ Jahua pachapipish alli sumaj cachun ! ¡ Taita Diostapish , sumajyachishca cachun ! - nirircacunami .
42019039	Chashna caparinacujpimi , chai catimucujcunapuramanta maijan fariseocunaca Jesustaca : - Yachachij , Cambaj yachacujcunataca rimashpa jarcaiari - nircacuna .
42019040	Chashna nijpi , Jesusca : - Caicuna upallajpica , rumicunami caparinman - nirca .
42019041	Jerusalenman ña chayagrishpami , chai pueblota ricushpaca , llaquishpa huacarca .
42019042	Cashna nishpami huacarca : - ¡ Cunan punlla cancunaman sumaj causaita cungapaj shamushcata yachashpaca , allichari canguichijman ! Ashtahuanpish cancunapaj ñahuimantaca pacashcamari .
42019043	Cancunata p'iñajcuna patacunata shayachishpa , muyundijta jarcashpa , jatunta llaquichina punllacuna chayamucunmi . Cancunataca , chaupipi churashpami llaquichingacuna .
42019044	Cantaca tucui urmachishpami , canpi causajcunataca tucuicunata huañuchingacuna . Shuj rumillatapish pircashcata mana saquingacunachu . Dios cancunata cunan ricuj shamujpi mana crishcamantami , chashna llaqui tucunguichij - nishpami huacarca .
42019045	Jerusalenman ña chayashpaca , Diospaj huasiman yaicushpami , tucui chaipi c'atujcunata randijcunata llujshichishpa cacharca .
42019046	Dios Quillcachishcapica : " Ñuca huasica , Ñucata mañana huasimi " ninmi . Ashtahuanpish cancunaca , shuhuacuna miticuna jutcutamari rurashcanguichij nircami .
42019047	Jesusca , punllantami Diospaj huasipi yachachirca . Chashna yachachicujpipish , curacunata pushaj curacunapish , Mandashcata yachachijcunapish , llajtata mandajcunapish Jesustaca huañuchinatami yuyacurcacuna .
42019048	Chashna yuyacushpapish , tucuicuna Paita alli sumajta uyacujpimi , imata mana rurai tucurcacuna .
42020001	Jesús shuj punlla Diospaj huasipi , alli huillaita huillashpa yachachicujpimi , curacunata mandajcunapish , Mandashcata yachachijcunapish , cunaj yuyajcunapish chayarcacuna .
42020002	Paicunaca : - ¿ Pitaj caicunataca rurachicun ? ¿ Pitaj Cantaca cashna rurachun cacharca ? - nishpa tapurcacuna
42020003	Shina nijpi Jesusca , cashnami nirca : - Ñucapish cancunata shuj shimillata tapusha . Chaitaca cutichinami canguichij .
42020004	Bautiźaj Juan bautiźachunca , ¿ Dioschu , mana cashpaca runacunallachu cachashca canga ? - nircami .
42020005	Chashna nijpi , paicunapura parlanacushpaca cashnami nircacuna : - ¿ Ima nishuntaj ? " Juantaca Diosmi cachashca " nijpica , shinashpaca : " ¿ Ima nishpataj pai huillashcataca mana crircanguichij ? " ningami .
42020006	" Runacunallami cachashca " nijpipish , tucuicunami Juantaca , Dios cachashca huillaj cashcata crincuna . Chashna nijpica , ñucanchijtaca rumicunahuan shitashpamari huañuchingacuna - ninacurcacunami .
42020007	Chashna ninacushpaca : - Imatajshiari , pi cachashca cashcata mana yachanchijchu - nircacunami .
42020008	Chashna nijpimi , Jesusca : - Shinashpaca , Ñucapish pi mandajpi cashna rurashcataca mana huillashachu - nircami .
42020009	Chashna nishca q'uipami , Jesusca tucui chaipi cajcunamanca yuyachij cai parlota , cashna nishpa parlarca : - Shuj runaca , uvas chagrata tarpushpami , shuj chacarerocunaman mingashpa unaicama rirca .
42020010	Uvasta pallana punllacuna ña chayamujpica , chai chagrayujca pai japina cashcata chaupimuchunmi paipaj servijcunataca , chagrajcunapajman cacharca . Ashtahuanpish chagracuj runacunaca chagrayuj cachashca runacuna chayamujpica , macashpa , chushaj maquitami tigrachishpa cacharcacuna .
42020011	Chai huashaca chagrayujca , cutinmi shujtaj servijta cacharca . Chai runatapish macashpa , pinganayajta rimashpami , chushaj maquillatataj tigrachishpa cacharcacuna .
42020012	Chashna rurajpipish , cutinllatajmi shujtaj servijta cacharca . Ashtahuanpish chagrajcunaca , chai runatapish chugrichishpami , allpamanta llujshichishpa cacharcacuna .
42020013	Tucui chaicunata cachashca q'uipaca , chagrayujca : " ¿ Imatataj rurashachu , imamí ? Ñuca c'uyashca churitatajca manchangacunapishchari " nishpami , paita cacharca .
42020014	Paita ricushpacarin chai runacunaca , caishuj chaishujmi : " Riquichij , churitamari cachashca . Paimari cai allpataca japinga . Ñucanchij chaihuan saquiringapaj , paitaca huañuchishunchij " ninacurcacunami .
42020015	Chashna ninacushpaca , uvas chagramanta llujshichishpami huañuchircacuna . Allpayuj shamushpaca , chai huañuchijcunataca , ¿ imatashi ruranga ?
42020016	Pai shamushpaca , chai runacunataca huañuchishpa , allpatapish shujtajcunamanmari cunga - nircami . Jesús chashna nijta uyashpaca , mancharishpami : - ¡ Ñucanchij chashna tucuchunca , Dios ama munachun ! - nircacuna .
42020017	Chashna nijpipish Jesusca , paicunapaj ñahuitataj ricushpami , cashna nirca : - Dios Quillcachishcapica , ¿ ima nishpataj cashna nishcata yuyanguichij ? " Huasita rurajcuna mana alli nishpa shitashca Rumillatajmi , huasichingapaj callari esquinapi churana Rumi tucushca " ninmi .
42020018	Maijanpish chai Rumipi urmashpaca , p'aquiringami . Chai Rumi maijanpaj jahuapi urmashpacarin , ñutungami - nircami .
42020019	Pushaj curacunapish , Mandashcata yachachijcunapish paicunaman uyachishpalla chai yuyachij parlota Jesús parlashcata yachashpami p'iñarishpa , chai punllallataj japishpa huañuchinata yuyarcacuna . Chashna yuyashpapish shujtajcunata manchashcamantaca , imata mana rurarcacunachu .
42020020	Chaimantami imapipish pandachina yuyaihuan paicunaca , imatapish alli shunguhuan tapuj shina tapuchun , shuj runacunata cacharcacuna . Imapi pandarijpica chaita juchachishpa , llajtata mandajpaj maquipi churangapajmi chashna catirarcacuna .
42020021	Chai runacunaca , cashnami tapurcacuna : - Yachachij , canca imata nishpapish , yachachishpapish mana pandaringuichu . Mana pipaj ñahuita ricushpalla yachachinguichu . Ashtahuanpish Taita Dios munashca shina , alli causachunmi alli yachachingui .
42020022	Mandashcapica , ¿ Cesarman impuestota cuchunlla , ninchu ? - nishpami tapurca .
42020023	Ashtahuanpish mana alli yuyaihuan tapushcata yachashpami , Jesusca cashna nirca : - ¿ Ñucataca ima nishpataj pandachisha ninguichij ?
42020024	Cullquita ricuchichij . ¿ Pipaj ñahuitaj , pipaj shutitaj tiyacun ? - nijpica : - Cesarpaj ñahuimi - nircacuna .
42020025	Chashna nijpi : - Shinashpaca Cesarpaj cashcataca , Cesarman cuichij . Diospaj cashcataca , Diosman cuichigari - nircami .
42020026	Chashna tucuicunapaj ñaupajpi imata tapushpapish , imata mana juchachi tucurcacunachu . Imatapish tapushcata alli huillajpica , achcata mancharishpami upalla carcacuna .
42020027	Huañushcacuna causarinata mana crij , maijan saduceocuna Jesuspajman chayamushpaca , cashnami tapurcacuna :
42020028	- Yachachij , Moisés ñucanchijman quillcashcapica : " Caźarashca shuj runa manaraj huahuayuj tucushpa huañungachari . Saquirishca huarmihuanca , paipaj huauquillataj caźarashpa , huauquipaj randi pai huahuacunayuj tucuchun " nishcami .
42020029	Ñucanchij llajtapica , canchis huauquindijmi tiyarca . Chai canchis huauquindijcunamanta punta huauqui caźarashpaca , manaraj huahuayuj tucushpami huañurca .
42020030	Chashna huañujpica , q'uipa huauquimi chai huarmihuan caźararca . Paipish manaraj huahuayuj tucushpami huañurca .
42020031	Chaipish huañujpica , ashtahuan q'uipa huauquimi , chai huarmillahuantaj caźararca . Paipish manaraj huahuayuj tucushpallatajmi huañurca . Chashnami canchis huauquindijtaj chai huarmihuan caźarashpaca , mana huahuayuj tucushpa huañurcacuna .
42020032	Tucuicunapaj catica , chai huarmipish huañurcami .
42020033	Chashna canchis huauquindijpaj huarmi cashcamantaca , huañushcacuna causarimui punllapica , ¿ maijanpaj huarmishi canga ? - nircacunami .
42020034	Chashna nijpimi , Jesusca cashna nirca : - Cunan cai causaillapimi c'aripish , huarmipish caźarancuna .
42020035	Ashtahuanpish huañushcacuna causari punllapica , jahua pachaman rina cajcuna causarishpaca , mana caźarangacunachu , mana caźarachingachu .
42020036	Picunaca , Diospaj huahuacuna cashcamanta , causarishpaca mana cutin huañungacunachu . Angelcuna shinamari canga .
42020037	Illu huañushcacuna causarinamantaca , Moisespish yachachishcatajmari . Casha yura rupacunmanta Taita Dios rimashcata parlashpaca , Mandaj Diostaca : “ Abrahampaj , Isaacpaj , Jacobopaj Dios ” ninmari .
42020038	Pai nishca shinaca , Taita Diosca mana huañushcacunapaj Dioschu , causacujcunapaj Diosmari . Paipaj ñaupajpica , tucuicuna causajcunamari - nircami .
42020039	Chashna nijpi Mandashcata yachachij maijancunaca , Jesustaca : - Yachachij , allitamari ningui - nircacuna .
42020040	Chaimantaca , ña mana imata ashtahuan tapui tucurcacunachu .
42020041	Jesusllatajmi paicunataca , cashna tapurca : - ¿ Ima nishpataj Cristotaca , “ Davidpaj Churimi ” nincuna ?
42020042	Davidllatajmari , Salmos Libropica : " Mandaj Diosca , Ñucata Mandajtaca : “ Ñuca alli ladopi tiyacuilla ,
42020043	Canta p'iñajcunata chaqui sarunapi Ñuca churangacama ” " nishca .
42020044	Davidllataj Cristotaca : “ Ñucata Mandaj ” nijpica , ¿ ima shinataj Cristoca Davidpaj Churi cangari ? - nircami .
42020045	Tucui chaipi cajcuna uyacujpimi , Jesusca Paipaj yachacujcunata cashna nirca :
42020046	- Pajta cancunapish Mandashcata yachachijcuna shina rurasha ninguichijman . Paicunaca , pambata p'ichacuj churanata churarishcami purinata munancuna . Plazacunapi pi tupajpipish , paicunata manchaihuan alabaduchunmi munancuna . Maipi ima jatun micuicunapipish , tandanacuna huasicunapipish punta alli tiyarinapi tiyarinamantaca huañucuncunami .
42020047	Viuda huarmicunapaj huasicunata quichushpa millpujcunami . Chashna rurashpaca , alli ricurij tucungapajmi unaita Diostaca mañaj tucuncuna . Chashna rurajcuna cashcamantaca , paicunatami shujtajcunata yalli jatunta llaquichinga - nircami .
42021001	Jesusca , achcata charijcuna Diospaj huasipi , Diosman cullquita cushpa churanapi churacujtami ricurca .
42021002	Shinallataj shuj huajcha viuda huarmitapish , ishquijlla quillu cullquita churacujtami ricurca .
42021003	Chaimantami : - Chai huajcha viuda huarmimari Diosmanca , caishujcunata yalli cun , chaica chashnatajmi .
42021004	Chai charijcunaca , puchushcallatami Diospaj churashpa rincuna . Ashtahuanpish cai viuda huarmica imata mana charishpapish , pai causanapaj charishcataca tucuitamari churan - nircami .
42021005	Chai q'uipaca , tauca runacunami " Diospaj huasica sumaj rumicunahuanpish , Diosman cuna tucushpa cushca allicunahuanpish sumajta allichishcamari " nishpa parlanacucurcacuna . Paicunatami Jesusca , cashna nirca :
42021006	- Cunan cancuna imalla ricushcacunaca , shuj rumillapish mana pircashca saquiringachu . Tucuita urmachishpa saquina punlla chayamucunmi - nirca .
42021007	Chashna nijpimi , yachacujcunaca : - Yachachij , ¿ ima punllataj chashnaca tucunga ? Chashna tucunapajca , ¿ ima señalcunataj tiyanga ? - nishpa tapurcacuna .
42021008	Shina tapujpi Jesusca , cashnami nirca : - Alli yuyaihuan puringuichij , ñataj cancunata crichinman . Achcacunami Ñuca shutipi shamushpa : " Ñucami Cristo cani " ningacuna . Shinallataj : " Ñamari chai punllaca chayamushca " ningacunapishmi , pajta catinguichijman .
42021009	Jatun macanacuita uyashpapish , " Macanacungapaj gentecuna jatarin " nijta uyashpapish , ama mancharinguichijchu . Chai llaquicunaca , cai pacha manaraj tucurijpi tiyangallatajmi . Shina cashpapish , cai pachaca manaraj ña tucuringachu - nircami .
42021010	Caitapish nircarajmi : - Llajtacunapurami macanacungacuna . Llajtacunata jatun mandajcunapurapish macanacuchingacunami .
42021011	Ch'ican ch'ican llajtacunapimi jatun allpa chujchuipish , yaricaipish , jatun ungüicunapish tiyanga . Jahuapipish jatun mancharina señalcunami ricuringa .
42021012	Manaraj chashna tucujpica , cancunatami p'iñashpa , mana ricusha nishpa japingacuna . Tandanacuna huasicunaman pushashpa , juchachishpa tapungacunami , carcelcunapi churangacunami . Shinallataj Ñucata catishcamantaca , jatun mandajcunapajman , llajtata mandajcunapajmanpish pushangacunami .
42021013	Ashtahuanpish cancunata chashna pushajpimari , paicunaman huillai tucunguichij .
42021014	Cancunapaj shungupica : " Paicunapaj ñaupajpi cashpaca , imatachari nishpa mitsarishun " nishpa , ama chai yuyailla canguichijchu .
42021015	Ñucallatajmari cancunamanca , imallata alli rimana yuyaita cusha . Ñuca yuyachishcata rimajpica , cancunata p'iñajcunaca mana imata ni tucushpa , upalla cangacunallami .
42021016	Ashtahuanpish cancunataca yaya mamallataj , huauquicunallataj , quiquin huasi ucupurallataj , alli rijsishcacunallatajmari japichingacuna . Chashnami , maijancunataca huañuchingacuna .
42021017	Ñucata caticushcamantami cancunataca , tucuicuna p'iñashpa mana ricusha ninga .
42021018	Chashna rurajpipish , cancunapaj uma ajchallapish mana chingaringachu .
42021019	Mana p'iñarishpa , alli shunguhuan chai tucui llaquicunata apashpaca , quishpiringuichijmi .
42021020	Shina cashpapish , achca soldadocuna Jerusalén pueblo muyundijta shayacujta ricushpaca , ña cai pueblota tucui urmachina punlla chayamushcata yachanguichij .
42021021	Chaita ricushpaca , Judeapi causajcunaca urcucunapi miticugringuichij . Jerusalenpi cajcunapish caimanta llujshishpa ringuichij . Chagracunapi cajcunaca ama tigramunguichij .
42021022	Chai punllacunaca , Dios jatunta llaquichina punllamari canga . Dios Quillcachishpa tucui huillashcacunamari , chai punllacunapica pajtanga .
42021023	Chai jatun llaqui punllacunapi chichu caj huarmicunapish , chuchucuj huahuayuj huarmicunapish , ¡ ai , imachari tucunga ! Cai pachapica jatun llaqui , jatun nanaimi tiyanga . Cai llajtapi cajcunatatajmi Diosca p'iñarishpa , jatunta llaquichinga .
42021024	Japi tucujcunataca , espadahuanmi huañuchingacuna . Causaj saquirijcunataca , huatashpami tucui llajtacunaman apangacuna . Chashnami mana israelcunaca , Jerusalenta llaquichishpa charichun , Dios paicunaman saquishca punllacuna pajtangacama , sarushpa charingacuna .
42021025	Chai q'uipaca intipipish , lunapipish , luźerocunapipish pi mana ricushca señalcunami ricuringa . Cai pachapi causajcunaca , mama cucha yacucuna manchanayajta huajyashpa , jahuata jatarishcamantami manchaihuan musparingacuna .
42021026	Jahua pachapi imalla tiyajcuna chujchujpimi , cai pachapipish chashna jatun llaquicunaca huashan huashan jataringa . Chaicunata ricushpami , gentecunaca manchaihuan irquiyashpa chaquingacuna .
42021027	Chashna tucucujpimi Runa Aichayuj Ñucataca , tucuita rurai tucuj , sumaj achij nicuj shuj p'uyupi shamucujta ricungacuna .
42021028	Chashna llaquicuna ricuri callarijpica , cushicushpa umata jatarichinguichij . Cancunata quishpichinamari ña caillapi canga - nircami .
42021029	Yuyachij cai parlotapishmi , Jesusca cashna parlarca : - Higo yuratapish , shujtaj yuracunatapish ricushpa yuyarichij .
42021030	Chai yuracunapi p'angacuna jundarimujta ricushpaca , usya punllacuna ña chayamucushcata cancunallataj yachanguichijmi .
42021031	Chashnallataj Ñuca huillashcacuna pajtamucujta ricushpaca , Dios mandana punlla ña chayamucushcata yachaichij .
42021032	Cai runacuna manaraj tucurijpimi , cunan Ñuca huillashcacunaca tucui pajtanga , chashnatajmi canga .
42021033	Cai pachapish , jahua pachapish chingaringami . Ashtahuanpish , Ñuca shimicunaca huiñaipajmi .
42021034	Alli yuyaihuan causanguichij , ñataj cancunapaj shungupica achcata micuna , machana yuyaillahuan , cai pachapi imatapish charina yuyaillahuan junda causacunguichijman . Cancuna chashna cungailla causacujpica , chai punllaca ñapish chayamungallami .
42021035	Chai punllaca , tucui cai pachapi causajcunatamari , huascahuan laźyashpa japij shina , ñapish japinga .
42021036	Chaimanta cancunaca , punllanta Diosta mañashpa chaparacunguichij . Chashna allichirishpami , shamuna tiyacuj chai tucui llaquicunamanta quishpichishca cana ñahuitapish , Runa Aichayuj Ñuca ñaupajpi shayarigrina ñahuitapish charinguichij - nircami .
42021037	Chashnami Jesusca , punllaca Diospaj huasipi yachachirca . Tutaca , Olivos yuracuna tiyan urcumanmi rirca .
42021038	Tutamantacunaca achcacunami Jesús yachachishcata uyangapaj , Diospaj huasiman utca tandanacumurcacuna .
42022001	Levadura illaj tandata micuna Pascua nishca punllami ña chayamucurca .
42022002	Pushaj curacunapish , Mandashcata yachachijcunapish gentecunata manchashpami , Jesusta ima shina pacalla huañuchinata parlanacurcacuna .
42022003	Paicuna chashna yuyacujpica , Iscariote nishca Judaspaj shungupimi Satanasca yaicurca . Paica , Jesuspaj chunga ishqui yachacujpurallatajmi carca .
42022004	Chai runami pushaj curacunamanpish , cuidaj soldadocunata mandajmanpish , Jesusta ima shina japichinata parlagrirca .
42022005	Chaimantami paicunaca achcata cushicushpa , Judasmanca cullquita cuna tucurcacuna .
42022006	Paipish ña cullquita japina tucushpami , Jesustaca pi mana yachajllapi , allilla japichinata yuyarishpa puricurca .
42022007	Ñami levadura illajlla tandata micuna punlla chayamurca . Chai punllami , Pascuapi micungapaj huata malta ovejatapish huañuchijcuna carca .
42022008	Chaimantami Jesusca Pedrotapish , Juantapish : - Richij , Pascuapi ñucanchij micunata allichigrichij - nirca .
42022009	Shina nijpica : - ¿ Maipitaj allichigrichun ningui ? - nircacunami .
42022010	Shina nijpica , Jesusca cashnami nirca : - Puebloman ña yaicugricushpaca , yacu puñuta aparishca shuj runahuanmi tupanguichij . Chai runa mai huasiman yaicungacama , paita catishpa ringuichijlla .
42022011	Chai huasiyujtaca : " “ Ñucanchij Yachachijca , ¿ maipitaj Ñuca yachacujcunahuan Pascuapi micunataca micushun ? ” ninmi " ninguichij .
42022012	Chashna nijpi huasiyujca , ña allichishca shuj jatun ucutami altibajopi ricuchinga . Chaipi allichinguichijlla - nircami .
42022013	Yachacujcuna rishpaca , Jesús nishca shinallataj japishpami , Pascuapi micunata allichircacuna .
42022014	Ña micuna horas pajtajpica Jesusca , huillagrichun Pai mingashcacunandijmi tiyarirca .
42022015	Paicunatami Jesusca , cashna nirca : - Ñucaca manaraj llaquita apashpa , Pascuapi cashna cancunahuan micunataca achcatami munarcani .
42022016	Cancunaman huillanimi : Cai micunataca , Taita Dios mandacunpi micungacama , cutinca mana micushachu - nircami .
42022017	Chashna nishpa vino vasota japishpami Jesusca , Diosta pagui nishpa cashna nirca : - Jaicachij , tucuicuna asha asha ubyaichij .
42022018	Cancunaman huillanimi : Cunanmantaca uvas vinotaca , Taita Dios mandacunpi ubyangacama cutinca mana ubyashachu - nircami .
42022019	Shinallataj tandatapish japishpami , Diosta pagui nirca . Chai q'uipaca , chaupishpa chaupishpa yachacujcunaman cushpami : - Cai copami , Ñuca yahuarhuan mushujta rurangapaj ari ninacushcata ricuchin . Mashna cutin caita ubyashpaca , Ñucata yuyarishpa chashna ruracuichij - nircami .
42022020	Ña micushca q'uipaca , vaso vinotapish japishpami cashna nirca : - Cai vaso vinoca , Ñuca yahuarta cancunamanta jichashpa , shujtaj mushuj ruranata callarishcata ricuchijmi .
42022021	Ñucata japichijca , Ñucallahuantajmi caipi tiyacun .
42022022	Runa Aichayuj Ñucaca , ima shina tucuchun Dios munashca shinallatajmi tucusha . Shina cajpipish Ñucata japichij runaca , ¡ ai , imachari tucunga ! - nircami .
42022023	Jesús chashna nijpica : - ¿ Maijanshi Paita japichigrinchij ? - nishpami , caishuj chaishuj tapunacurcacuna .
42022024	Chai q'uipami yachacujcunapurallataj : - ¿ Maijanshi tucuita yalli jatun nishcaca canchij ? - nishpa rimanacurcacuna .
42022025	Ashtahuanpish Jesusca , cashnami nirca : - Llajtacunata jatun mandajcunallamari tucuita mandashpa charincuna . Paicunapaj jahuapi caj mandajcunatapish , allita ruraj nincunami .
42022026	Ashtahuanpish cancunaca , mana chashnachu cana canguichij . Cancunapurapi maijan jatun nishca cajca , q'uipa huiñailla shinami cana canguichij . Shinallataj maijan pushacuj cashpaca , servicuj cashcatami yuyana canguichij .
42022027	¿ Maijantaj jatun canga ? ¿ Micuj tiyarijchu , mana cashpaca micunata carajchu jatun canga imashi ? Micuj tiyarijmari yalli jatunca . Chashna cajpipish , Ñucaca cancunata servij shinallatajmi cani .
42022028	Cancunamari ima llaquicunahuan cajpipish , Ñucahuan carcanguichij .
42022029	Chaimantami Ñuca Yaya Ñucaman mandanata cushca shinallataj , cancunatapish mandanata cuni .
42022030	Chashna rurajpimi cancunaca Ñuca mandacunpica , Ñucahuan micunguichij , ubyanguichij . Shinallataj mandangapaj tiyarinapi tiyarishpami , chunga ishqui aillu israelcunata mandanguichij - nircami .
42022031	Apunchij Jesusca , caitapish nircarajmi : - Simón , Simón , cancunataca trigota shushuj shina rurangapaj Satanasca mañashcamari .
42022032	Chashna cajpipish can ama huashaman tigrachun , canmanta Diosta mañarcanimi . Ña Diosman cutirishpaca , caishuj cambaj huauquicunataca Ñucata alli catichun yuyachipangui - nircami .
42022033	Chashna nijpica , Pedroca cashnami nirca : - Apunchij Jesús , Canta carcelpi churajpipish , ñucaca canhuanmari casha . Huañuna cajpipish , Canhuanmari huañusha - nircami .
42022034	Chashna nijpipish , Jesusca : - Pedro , canca cunanllatajmari gallo manaraj cantajpi Ñucataca , quimsa cutin “ Mana rijsinichu ” ningui . Chaitaca ñami canman huillani - nircami .
42022035	Chashna nishpaca , caishujcunatapish : - Cancunata mochila illajllata , cullqui illajllata , pargate illajllata cachajpica , ¿ ima illaj carcanguichijchu ? - nishpami tapurca . - Mana ima illahuarcachu - nircacunami .
42022036	Shina nijpi Jesusca , cashnami nirca : - Cunanca mochilata charijca apaichijlla , cullquita charijpish apaichijlla . Imata mana charijca , paipaj jahua churanata c'atushpa espadata randichijlla .
42022037	" Millaita ruraj runacunahuanmi chagrushca canga " nishpa , Quillcachishca pajtachunmi chashna rurachun nini . Cunanmi Ñucamanta Quillcachishcapi imalla nishcaca pajtagrin - nircami .
42022038	Chashna nijpimi , yachacujcunaca : - Riqui , Apunchij Jesús , ishqui espadacunatami charinchij - nijpi Jesusca : - Ña chailla , allimi - nirca .
42022039	Diosta yuyarina huasimanta llujshishpaca Jesusca , Olivos urcumanmi ñaupa punllacuna shinallataj rirca . Yachacujcunapish catishpa rircacunami .
42022040	Ña chaiman chayashpaca : Ima mana allita rurana yuyai ama japichun , Diosta mañaichij nircami .
42022041	Chashna nishpaca , rumita shitajpi urmana shinamanmi yachacujcunamanta caruyarca . Chaipimi , cungurishpa , Diosta cashna mañarca :
42022042	Ñuca Yayito , can munashpaca , cai jayaj ubyana shina llaquitaca Ñucamanta anchuchipai . Ñuca cashna nijpipish , ama Ñuca nishcataca rurapanguichu , can munashcata rurahuailla nishpami mañarca .
42022043	Chashna nicujpi jahua pacha ángel ricurishpami , llaquita apachun paita sinchiyachirca .
42022044	Jatun llaquihuan huañucushpami , Diosta ashtahuan mañarca . Chashna mañacujpica , jumbipish yahuar shinami pambaman achcata shuturca .
42022045	Diosta mañashpa jatarishpa , yachacujcunapajman tigrashpaca , llaquillacuna dormicujtami japirca .
42022046	Chaita ricushpami : ¿ Ima nishpataj dormicunguillari ? Ima mana allita rurana yuyai ama japishun , jatarishpa Diosta mañaichij nircami .
42022047	Jesús chashna rimacujpirajmi , achca runacuna chaiman chayamurcacuna . Jesuspaj chunga ishqui yachacujcunamanta Judas shuti runami ñaupashpa pushamurca . Paica chayashcahuanmi , Jesusta muchangapaj c'uchuyarca .
42022048	Pai c'uchuyajpica , Jesusca : - Judas , ¿ canca Runa Aichayuj Ñucataca muchashpachu japichingui , imamí ? - nircami .
42022049	Jesusta japichinaman shamushcata ricushpami , Paihuan cajcunaca : - Apunchij Jesús , ¿ espadahuan macanacushunchu ? - nishpa tapurcacuna .
42022050	Chashna nishpaca , Jesushuan cajcunamanta shujca , curacunata mandaj curapaj servij shuj runapaj alli lado rinrintami espadahuan p'itirca .
42022051	Chashna rurajpimi , Jesusca : - Ña chailla , paicunataca saquichijlla - nishpa , chai runapaj rinrinta tuparishpa alliyachirca .
42022052	Alliyachishca q'uipaca , japinaman shamushca pushaj curacunatapish , Diospaj huasita cuidajcunata mandajcunatapish , cunaj yuyajcunatapish Jesusca cashnami nirca : - ¿ Ñucataca shuhuata shinachu espadacunahuan , caspicunahuan japinaman shamunguichij ?
42022053	Punllanta cancunahuan Diospaj huasipi cajpipish , Ñucataca manamari japircanguichijchu . Cunanca Ñucata japina cajpimi , amsapi mandacuj diablo yuyaita cushcamanta Ñucata japicunguichij - nircami .
42022054	Cashna nijpi Jesusta ña japishpaca , curacunata mandaj curapaj huasimanmi pushashpa rircacuna . Pedroca , huasha huashallami caticurca .
42022055	Jesusta pushashca q'uipaca , huasi canllapimi ninata japichishpa muyundijta tiyarishpa cunucurcacuna . Pedropish paicunahuanmi tiyarishpa cunucurca .
42022056	Pedropish chaipi cunushpa tiyacujpi , shuj servij huarmi ricushpami : - Riqui , cai runapishmari Paihuan carca - nirca .
42022057	Chashna nijpimi , Pedroca chai huarmitaca : - Pitapishchari nicungui huarmi , mana rijsinichu - nirca .
42022058	Chaimanta ashalla q'uipaca , cutin shujtaj paita ricushpami : - Canpish chai runacunapuratajmari cangui - nijpi , Pedroca chai runataca : - ¡ Runa , ima tucungui ! Mana chaipurachu cani - nircami .
42022059	Cutin shuj hora shinapica , shujtajpish Pedrotaca : - Cai runapish chaihuantajmari carca . Paipish Galileallamantatajca - nircami .
42022060	Chashna nijpipish , Pedroca chai runataca : - Imatapishchari nicungui , mana rijsinichu - nircami . Pedro chashna nicujpiraj , ñapish galloca cantarcallami .
42022061	Gallo cantanca , Apunchij Jesús chainijmanta tigrarishpa ricujpimi , Pedroca : Manaraj gallo cantajpimari , quimsa cutin Ñucataca “ Mana rijsinichu ” ningui nishcata yuyarirca .
42022062	Chaita yuyarishpami , Pedroca canllaman llujshishpaca , anchata llaquirishpa , jatunta huacarca .
42022063	Chai q'uipaca , Jesusta charicujcunaca pugllashpa asishpami huajtarcacuna .
42022064	Ñahuita huatashpa , ñahuipi huajtashpaca : - ¿ Pitaj Canta huajtanchij ? Huillai - nircacunami .
42022065	Jesustaca mana rimanacunata rimashpami , achcata c'amircacuna .
42022066	Chai q'uipami ña pacarijpica , israelcunata cunaj yuyajcunapish , pushaj curacunapish , Mandashcata yachachijcunapish tandanacurcacuna . Paicuna Jesusta , tandanacushca mandajcunapajman pushamujpimi , cashna nircacuna :
42022067	- ¿ Canca Quishpichij Cristochu cangui ? Huillaiari - nishpa tapujpi , Jesusca cashnami nirca : - Ari nijpipish , cancunaca mana cringuichijchu .
42022068	Cancunata Ñuca tapujpipish , mana cutichi tucunguichijchu , mana cacharinguichijmanpishchu .
42022069	Shina cajpipish Runa Aichayuj Ñucaca , cunanmantami Tucuita Rurai Tucuj Taita Diospaj alli ladopi tiyacugrini - nircami .
42022070	Chashna nijpi : - Shinashpaca , ¿ Canca Diospaj Churichu cangui ? - nishpa , tucuicuna huaicashpa tapujpica : - Ari , cancunapaj quiquin shimillahuantajmi ninguichij - nircami .
42022071	Shina nijpi paicunaca : - Pai imalla nishcata uyajcunata ña mana tapunachu canchij . Paipaj quiquin shimillataj imata nijtaca , ña uyashcanguichijmi - nircacunami .
42023001	Chai q'uipa tucuicuna cutin huaicashpa jatarishpami , Jesustaca Pilatopajman pushashpa rircacuna .
42023002	Paipaj ñaupajpimi Jesustaca , cashna juchachircacuna : - Cai runaca , ñucanchij llajta runacunata crichishpa , mana allita rurachishpami purin . Paica : “ Cristo tucushpa , Jatun Mandajmi cani ” nishpami , Cesarman cuna cashca impuestotapish ama cuchun mandan - nircacunami .
42023003	Chashna nijpimi Pilatoca , Jesustaca : - ¿ Canca judiocunata Jatun Mandajchu cangui ? - nijpi , Jesusca : - Ari , can nishcallatajmi cani - nircami .
42023004	Shina nijpi Pilatoca pushaj curacunatapish , chaipi tucui cajcunatapish : - Cai runapica , ima mana allita rurashcata mana japinichu - nircami .
42023005	Chashna nijpipish , tucui chaipi cajcunami caparishpa : - Galileamanta callarishpa caicamamari , tucui Judea llajtapi causajcunata crichishpa , mana allita rurachishpa purin - nircacuna .
42023006	“ Galilea ” nijta Pilato uyashpaca : - Shinashpaca , ¿ cai runaca Galileamantachu ? - nishpami tapurca .
42023007	Chashna tapujpica : - Ari , Galileamantami - nijpi , Galileata mandaj Herodespajmanmi cacharca . Chai punllacunapica , Herodespish Jerusalenllapitajmi carca .
42023008	Herodesca , paipajman pushajpi Jesusta ricushpaca , achcatami cushicurca . Herodesca , ñaupamanmi Jesús achca milagrocunata ruraj cashcata uyarca . Chaimantami , Pai ima señalta rurajta ricusha nicurca .
42023009	Herodesca Jesustaca , achcatami caita chaita tapurca . Chashna tapujpipish , Jesusca imata mana nircachu .
42023010	Pushaj curacunapish , Mandashcata yachachijcunapish chaillapitajmi carca . Paicunaca , Jesustaca caita chaita nishpa , achcatami juchachircacuna .
42023011	Chai q'uipami Herodespish , paipaj soldadocunapish Jesustaca p'iñashpa pugllarcacuna . Churanatapish , jatun mandajman shinami alli , sumaj churanata churachij tucurcacuna . Chashna rurashpaca , cutinllatajmi Pilatopajman tigrachishpa cacharca .
42023012	Chai punllami Pilatoca , Herodeshuan alli tucunacurca . Ñaupamanca p'iñanacushcami carca .
42023013	Paipajman cachajpimi , Pilatoca pushaj curacunatapish , llajtata mandajcunatapish , tucui chaipi cajcunatapish tandachirca .
42023014	Paicuna tandanacujpimi , Pilatoca cashna nirca : - Cancunami cai runataca “ Shujtajcunata crichishpa , mana allita rurachicun ” nishpa pushamushcanguichij . Cai runataca , cancunapaj ñaupajpimi ña tapurcani . Cancuna juchachicushca shina , ima mana allitaca mana japinichu .
42023015	Cancuna nijpi Herodespajman cachajpi , paipish ima mana allita mana japishcachu . Chaica riquichij , cai runaca huañuchishca canapaj shina ima mana allitaca mana rurashcachu .
42023016	Paitaca macachishpa cacharishalla - nircami .
42023017	Pilatoca Pascua punllapica , preźucunamanta shujta cacharij cashcamantami , maijantapish cacharina carca .
42023018	Ashtahuanpish chai tandanacushca gentecunaca : - ¡ Paitaca huañuchilla ! ¡ Barrabastami cacharichun ninchij ! - nishpami caparircacuna .
42023019	Barrabastaca , chai pueblopi macanacungapaj jatarichishcamantapish , huañuchij cashcamantapishmi carcelpi tiyacurca .
42023020	Pilatoca , Jesusta cacharisha nishpami cutin tapurca .
42023021	Cutin tapujpipish , tucuicunami : - ¡ Chacatailla , chacatailla ! - nishpa , ashtahuan caparircacuna .
42023022	Chashna caparicujpipish Pilatoca , caihuanca quimsa cutinmi cashna nirca : - Paita huañuchingapajca , ¿ ima mana allitataj rurashcari ? Ima mana allita mana japinica . Paitaca , macachishpa cacharishalla - nircami .
42023023	Chashna nijpipish : - ¡ Chacatashpa huañuchilla ! - nishpami , ashtahuan caparircacuna . Pushaj curacunaca , chashna achcata caparishpami , paicuna nishcata rurachircacuna .
42023024	Pilatoca , paicuna nishcata caźushpami , Jesustaca “ Huañunami cangui ” nishpa mana cacharirca .
42023025	Chai pueblopi macanacungapaj jatarichishcamantapish , huañuchishcamantapish preźu tiyacuj runata cacharichun paicuna mañashcatami cacharirca . Ashtahuanpish Jesustaca , paicuna munashcata rurashpami , paicunapaj maquipi churarca .
42023026	Jesusta ña chacatanaman pushacushpaca , Cirene pueblomanta Simón shuti shuj runatami chagramanta shamucujta japircacuna . Paimanmi , Jesusta chacatana cruzta apachishpa , Jesuspaj cati pushashpa rircacuna .
42023027	Achca gentecunapishmi caticurca . Achca huarmicunapish Jesusta llaquishpa , caparirishpa huacashpami caticurcacuna .
42023028	Jesusca , chai huacacuj huarmicunata tigralla ricushpami cashna nirca : - Jerusalén huarmicunalla , ama Ñucamanta huacaichijchu . Cancuna quiquinmanta , cancunapaj huahuacunamanta huacaichij .
42023029	“ Mana huachaj , mana chichuj , mana chuchuchij huarmicunaca cushicuichij ” nina punllacuna chayamungamari .
42023030	Chai punllacunapica , huañusha nishpa : " Urcucuna llapihuaiari , lomacuna pacahuaiari " ningacunami .
42023031	Verde yurata cashna rurashpaca , chaquishca yuratacarin , ¿ imatapishchari rurangacuna ? - nircami .
42023032	Jesusdij chacatashpa huañuchingapajca , huañuchij ishqui runacunatapishmi pushashpa rircacuna .
42023033	Uma Tullu sirina shuti urcuman ña chayashpami , Jesustaca chaipi chacatarcacuna . Shinallataj huañuchij runacunatami , shujtaca Paipaj alli ladoman , caishujtaca lluqui ladoman chacatarcacuna .
42023034	Cruzpimi Jesusca : - Ñuca Yayalla , Ñucata p'iñajcunataca perdonailla . Paicunaca , imata ruracushcata mana yachancunachu - nirca . Cutin soldadocunaca , Jesuspaj churanataca , suerteta rurashpami chaupinacurcacuna .
42023035	Tucui chaipi cajcunami , Jesustaca chaparacurcacuna . Mandajcunapish asishpami , cashna nircacuna : - Paica , shujtajcunataca quishpichijmari carca . Taita Dios cachashca Cristotaj cashpaca , cunan paillataj quishpirichunri - nircacunami .
42023036	Soldadocunapish Jesustaca pugllashpami , vinagreta ubyachishun nishpa asircacuna .
42023037	Chashna rurashpaca : - Judiocunata Jatun Mandaj cashpaca , Canllataj quishpiriari - nircacunami .
42023038	Jesusta chacatashca uma jahuanijpica griego , latín , hebreo rimaicunapimi : " CAICA JUDIOCUNAPAJ JATUN MANDAJMI " nishpa quillcashcata churarcacuna .
42023039	Chacatashca shuj huañuchij runaca , Jesustaca : - Can Cristo cashpaca , Canllatajpish quishpiri , ñucanchijtapish quishpichiari - nishpami c'ami callarirca .
42023040	Chashna rimacujpimi , caishuj huañuchij runaca cashna nirca : - Canpish chacatashcallataj huañucushpapish , ¿ manachu Diostaca manchangui , imatagari ?
42023041	Ñucanchijca millaita rurashcamantami , cai llaquitaca apacunchij . Ashtahuanpish cai runaca , ima mana allita mana rurashcachu - nircami .
42023042	Shina nishpa chai runaca , Jesustaca : - Can mandaj shamushpaca , ñucata yuyaripangui - nircami .
42023043	Chashna nijpi Jesusca : - Cunanllatajmi Ñucahuan Paraisopi cangui , chashnatajmi canga - nircami .
42023044	Ña chaupi punlla shinamantami , chaupi chishicama tucui cai pacha tutayarca .
42023045	Intipish mana achijyachircachu . Diospaj huasi ucupi jarcachishca jatun linsopish , chaupitami chaquiyajta uriman lliquirirca .
42023046	Chashna tucushca q'uipami , Jesusca : - Yayito , Cambaj maquipimi Ñuca espiritutaca mingani - nishpa , sinchita caparirca . Chashna nishpaca , huañurcallami .
42023047	Patsaj soldadocunata mandaj chaita ricushpaca , Taita Diosta sumajyachishpa : - Cai runaca , cashcata ruraj runatajmari cashca - nircami .
42023048	Tucui chaipi cajcunapish , chai tucuita ricushpaca , mancharishpa , shungupi huajtarishpami tigramurcacuna .
42023049	Ashtahuanpish Jesuspaj tucui rijsishcacunahuan , Galilea llajtamanta Jesusta catishpa shamuj huarmicunaca , carullamantami chai tucuita ricushpa shayacurcacuna .
42023050	Cashcata ruraj , José shuti shuj runami tiyarca . Paica , tandanacushca mandajcunapuramantami carca .
42023051	Paipish , Taita Dios mandachun shuyacushcamantami , caishuj mandajcuna ima shinalla yuyarinacushpa , Jesusta chashna rurashcahuanpish mana shujlla yuyai carca .
42023052	Chaimantami Pilatopajman rishpa , Jesuspaj aichata pambangapaj mañarca .
42023053	Chacatashcamanta uricuchishpaca linsohuan pillushpami , rumi quinripi jutcuchishca ucupi churarca . Chai jutcuca , pita manaraj churashcami carca .
42023054	Sábado punlla ña callarigrijpimi , Pascuapaj allichina carca .
42023055	Galilea llajtamanta Jesusta catishpa shamuj huarmicunapish Joseta catishpa rishpami , jutcupi Jesusta ima shina churajtaca ricurcacuna .
42023056	Chai huarmicunaca ña huasiman tigramushpaca , sumaj mishquiman ashnacujcunatapish , llihuina jambicunatapishmi Jesuspaj cuerpopi churangapaj allichircacuna . Chai q'uipaca , ña sábado punlla callarijpimi , mandashcapi nishca shina samarircacuna .
42024001	Domingo tutamanta manaraj alli pacarijpimi , huarmicunaca paicuna allichishca , mishquijllata ashnacujcunata apashpa , Jesusta churashca jutcuman shamurcacuna . Shujtaj huarmicunandijmi shamurcacuna .
42024002	Paicuna chayanapajca , jutcu pungupi jarcashca rumica ña anchuchishcami ricurirca .
42024003	Jutcuman yaicushpa ricujpica , Apunchij Jesuspaj cuerpoca mana ricurircachu .
42024004	Paipaj cuerpo mana ricurijpimi , achcata mancharishpa shayacurcacuna . Chaipimi ñapish ishqui runacunaca , lamyacuj churanata churashca , paicunapaj c'uchupi ricurirca .
42024005	Chaita ricushpacarin , ashtahuan mancharishpa cumurijpimi , chai ishqui runacunaca , cashna nircacuna : - ¿ Ima nishpataj ña causarishcataca , huañushcacunapaj chaupipi mashcacunguichij ?
42024006	Paica mana caipichu , ñamari causarirca . Pai Galileapi cashparaj , ima nishcataca yuyarichigari .
42024007	Illu Galileapi cashpaca : " Runa Aichayuj Ñucataca , juchayuj runacuna japishpa chacatashpa huañuchingacunami . Huañuchijpipish , quimsa punllapica causarishallami " nircami - nircacunami .
42024008	Chashna nijpimi chai huarmicunaca , Jesús chashna nishcataca yuyarircacuna .
42024009	Jutcumanta paicuna tigrashpami , chunga shuj yachacujcunamanpish , caishuj crijcunamanpish , tucui imalla tucushcata huillarcacuna .
42024010	Huillagrichun mingashcacunamanca , Magdalamanta Mariapish , Juanapish , Jacobopaj mama Mariapish , shujtaj huarmicunapishmi huillagrircacuna .
42024011	Paicuna chaita uyashpaca , musparishpalla chashna nicujtami yuyarcacuna . Jesús causarishcataj canataca , mana crircacunachu .
42024012	Mana cricushpapish , Pedroca huasimanta llujshishcahuanmi , callpashpa jutcuman rirca . Chaiman chayashpaca , pillushca linsocunallatami siricujta ricurca . Chaita ricushpaca , achcata mancharishpami huasiman tigramurca .
42024013	Chai punllallatajmi ishqui yachacujcunaca , Emausman ricurca . Chai puebloca , Jerusalenmanta chunga shuj kilómetro shinallapimi .
42024014	Paicunaca tucui imalla tucushcatami , parlanacuihuan ricurcacuna .
42024015	Chashna caishuj chaishuj parlanacushpa rimanacuihuan ricujpimi , Jesusca ñapish paicunapajman c'uchuyashpa , paicunahuan tandalla rirca .
42024016	Shina cajpipish Jesusta ama rijsichun , paicunapaj ñahuicunaca huichcashca shinami carca .
42024017	Jesusca : - ¿ Imatataj parlanacuihuan ricunguichij ? ¿ Ima nishpataj llaquilla canguichij ? - nishpami tapurca .
42024018	Chashna nijpi chai ishquimanta Cleofas shuti runaca , cashnami nirca : - Illu tucuicunatajmari cai punllacuna Jerusalenpi ima tucushcataca yachancuna . ¿ Maimanta cashpataj canllaca mana yachanguiari ? - nircami .
42024019	Shina nijpica : - ¿ Imataj tucushca canga ? - nircami . Chashna nijpi , paicunaca cashnami nirca : - Dios ima nishcata huillaj , Nazaretmanta Jesustamari parlanacunchij . Paica Taita Diospaj ñaupajpipish , tucui gentecunapaj ñaupajpipish , imata rurangapaj , imata yachachingapajpish tucuita rurai tucuj cashcatamari ricuchirca .
42024020	Paitamari pushaj curacunapish , ñucanchij llajtata mandajcunapish juchachishpa , chacatashpa huañuchircacuna .
42024021	Ñucanchijca paillatamari , “ Ñucanchij Israel llajtataca quishpichingami ” nishpa chapacurcanchij . Ashtahuanpish Paita huañuchishcaca , ñamari quimsa punllapish tucun .
42024022	Chashna cajpipish manaraj pacarijpi , ñucanchijpura maijan huarmicuna chai jutcupi ricugrishpamari , ñucanchijtaca ashtahuan manchachincuna .
42024023	Paicunamari Jesuspaj cuerpotaca , chai jutcupi ña mana ricushcacuna . Ashtahuanpish “ Angelcuna ricurishpamari , Jesús causarishcata huillan ” nishpamari tigramurcacuna .
42024024	Chashna huillajpimi , ñucanchijpuramanta maijancunaca jutcupi ricunaman rishcacuna carca . Paicunapish huarmicuna parlashca shinallataj , Jesuspaj cuerpotaca ña mana japishcacunachu carca - nircacunami .
42024025	Chashna nijpimi , Jesusca cashna nirca : - ¡ Cancunaca upacunamari canguichij ! ¿ Ima nishpataj Dios ima nishcata huillajcuna nishcataca , mana utca cringuichigari ?
42024026	Quishpichij Cristoca sumajyachishca canapajca , ¿ manachari llaquitaraj apana carcari ? - nircami .
42024027	Chashna nishpaca , Moisés Quillcashcamanta callarishpa , tucui Dios ima nishcata tucui huillajcuna quillcashcacamami , Dios tucui Quillcachishcacunapi Paimanta imalla nishcataca huillashpa yuyachirca .
42024028	Paicuna ricushca puebloman ña chayajpica , Jesusca ashtahuan caruman ricuj shinami tucurca .
42024029	Shina cajpipish paicunaca , mana cachasha nishpami : - Shuyailla , ñamari chishi . Ña tutayacunpishmari - nircacuna . Chashna nijpi Jesusca , paicunahuan saquiringapaj yaicurcami .
42024030	Ña micungapaj meźapi paicunahuan tiyacushpaca , tandata japishpami Diosta pagui nirca . Chaimantaca chaupishpami paicunaman cararca .
42024031	Chashna rurajpi chai runacunapaj ñahuicunaca pascarij shina ricushpaca , Jesús cashcata rijsircacunami . Ashtahuanpish Jesusca , paicunapaj ñahuimantaca chingarircallami .
42024032	Pai ña mana ricurijpimi , paicunaca : - Dios Quillcachishcacunata ñanpi ñucanchijta Pai yuyachishpa rimashpaca , ¿ manachu ñucanchijtaca , shunguman yaicujtamari rimarca ? - ninacurca .
42024033	Chashna ninacushpaca , jatarishcahuan Jerusalenman shamurcallacunami . Ña chayamushpaca , chunga shuj yachacujcunataca , shujtajcunahuanpish tandanacushcatami japircacuna .
42024034	Tucui paicunami : Apunchij Jesusca causarishcatajmari . Simonmari Paitaca ricushca nircacunami .
42024035	Shina nijpimi , paicunapish ñanpi imalla tucushcatapish , tandata chaupishpa caracujpi ima shina rijsishcatapish huillarcacuna .
42024036	Jesusta ricushcata caishuj chaishuj parlanacucujpirajmi , Jesusca ñapish paicunapaj chaupipi ricurirca . Chaipi ricurishpaca : - Ama manchaichijchu - nirca .
42024037	Chashna ricurijpica , “ Ayatami ricunchij ” yuyashpami , chujchushpa achcata mancharircacuna .
42024038	Chashna mancharijpimi , Jesusca cashna nirca : - ¿ Ima nishpataj mancharinguichij ? ¿ Ima nishpataj cancunapaj shungupica , chashna yuyacunguichij ?
42024039	Ñuca maquita , Ñuca chaquita japishpa ricuichigari , Ñucallatajmari cani . ¿ Maitataj ayaca aichata , tullutaca charingari ? Ñucaca cancuna ricucuj shinallataj aichayuj , tulluyujmari cani - nircami .
42024040	Shina nishpami maquita , chaquita ricuchirca .
42024041	Chashna ricuchijpipish cushicushpa , mancharishpa , Pai cashcata manaraj crijpimi Jesusca : - ¿ Ima micunata caipi charinguichijchu ? - nirca .
42024042	Chashna nijpi cusashca asha chalhuahuan , asha abeja mishquihuanmi cararcacuna .
42024043	Chaita carajpica , japishpa paicunapaj ñaupajpi micurcami .
42024044	Ña micushca q'uipaca , Jesusca paicunataca cashnami nirca : - Moisés Mandashcapipish , Dios ima nishcata huillajcuna Quillcashcapipish , Salmocunapi Ñucamanta tucui imalla nishcacunapish pajtachunmi , chashnaca tucurca . Illu chashna tucunataca , ñaupamanmari huillarcani - nircami .
42024045	Chashna yuyaita cushpami , Dios Quillcachishcacunapi imalla nicushcata entendichun yuyaita pascarca .
42024046	Cashnami entendichirca : - Diospaj Quillcapi nishca shinallatajmi , Quishpichij Cristoca huañuna carca . Huañushpapish , quimsa punllapica causarinami carca .
42024047	Chai huashaca Jerusalenmanta callarishpa , tucui llajtacunapimi : " “ Juchacunata anchuchichun Diospajman cutirichij ” nishpa , Paipaj shutipi huillashca canga " nishcamari .
42024048	Chai quillcashca shinallataj tucujtaca , quiquin ñahuihuanmi ricushcanguichij .
42024049	Chaicunata huillachunca , Ñuca Yaya cachasha nishca Paipaj Espirituta cancunapajman cachashami . Paita Ñuca cachangacamaca , Jerusalenllapitaj shuyanguichijlla . Ñuca cachajpi jahuamanta Pai shamushpa cancunata japijpimi , imatapish rurai tucunguichij - nircami .
42024050	Jesusca , chai q'uipami paicunataca , Betania pueblo ch'imbanijman pushashpa rirca . Chaipimi , paicunapaj jahuata maquicunata chutashpa bendiciarca .
42024051	Paicunata bendiciashpa , paicunamanta raquirijpica , jahua pachaman aparcallami .
42024052	Paicunaca Jesusta adorashca q'uipaca , achcata cushicushpami , Jerusalenman tigrarcacuna .
42024053	Chaiman tigramushpaca , Diospaj huasipi Taita Diosta “ Allimari cangui ” nishpa , punllanta alabarcallacunami . Chashna cachun .
43001001	Callaripajca , Rimashca Shimica ñami tiyarca . Chai Shimica , Taita Dioshuanmi carca . Chai Shimica , Diosllatajmi carca .
43001002	Paica callarimantapachami , Taita Diosllahuantaj carca .
43001003	Diosca tucui ima tiyajtaca , Paihuanmi rurarca . Imata rurashpapish , Paillahuantajmi rurarca .
43001004	Paipimi causaica tiyarca . Chai causaimi , tucui runacunata achijyachij Luz carca .
43001005	Chai Luzmi amsataca achijyachicun . Amsaca chai Luztaca manataj mishai tucurcachu .
43001006	Taita Dios cachajpimi , Juan shuti runa shamurca .
43001007	Tucuicuna crichun nishpami , Luzta paiman ricuchishpa , chaita tucuicunaman huillachun cacharca .
43001008	Mana Juanllatajchu Luz carca . Luz shamushcata huillachunllami paita cacharca .
43001009	Tucuicunata achijyachij chai Luzmi , ña cai pachaman chayamurca .
43001010	Pai quiquintajmi , cai pachapi carca . Cai pachaca Pai rurashcami . Cai pachapi causajcunaca , Pai rurashca cashpapish Paitaca mana rijsircacunachu .
43001011	Paipaj cajcunapajmanmi shamurca . Paicunapish mana chasquircacunachu .
43001012	Chashna cajpipish maijanlla Paita crishpa chasquijcunataca , Diosca Paipaj quiquin huahuacunatami rurarca .
43001013	Diospaj huahua tucungapajca mana yahuarmanta , mana aicha munaimanta , mana c'aripaj munaimanta huacharishcachu , ashtahuanpish Taita Diospaj munaimantamari Diospaj huahua tucun .
43001014	Rimashca Shimi aichayuj tucushpami , ñucanchijpurapi causarca . Paitaca , Diospaj shujlla Churi cashpa , Yaya shinallataj tucuita yalli sumaj cajtami ricurcanchij . Paica mana c'uyaipajta c'uyajpish , cashcatataj huillajpishmi carca .
43001015	Juanca , Paimanta huillacushpaca : Caitamari sarunca : " Ñucapaj q'uipa shamucujca , ñucapaj ñaupami ña tiyarca . Chaimanta Paica ñucata yalli jatunmari " nishpa huillarcani nircami .
43001016	Paica tucuita charij cashpa , mana c'uyaipajta c'uyashpa cujpimi , allicunataca tucuicuna jahuanpi jahuanpi chasquicunchij .
43001017	Mandashcahuanca Moisestami cachashca . Ashtahuanpish mana c'uyaipajta c'uyangapajpish , cashcatataj huillaj Shimicunahuanpish , Jesucristomari shamurca .
43001018	Taita Diostaca , pi manataj ricushcachu . Paihuan causaj , Paipaj shujlla Churillami ricushca . Paimi ñucanchijmanca rijsichirca .
43001019	Jerusalenpi causaj judiocunami : - Canca , ¿ pitaj cangui ? - nishpa , Juanta tapuchun curacunata , levitacunata cacharcacuna . Paicuna tapujpimi , Juanca pi cashcata huillarca .
43001020	Juanca cashcallatatajmi huillarca , mana pacarcachu . Chaimantami : - Ñucaca , mana Cristochu cani - nishpa huillarca .
43001021	Chashna nijpica : - Shinashpaca , ¿ pitaj canguiari ? ¿ Eliaschu cangui ? - nijpi : - Mana chaichu cani - nircami . Shina nijpica : - Shinashpaca , ¿ Dios ima nishcata huillangapaj shamuna cashca , chai huillajchu cangui ? - nijpipish : - ¡ Mana ! - nircami .
43001022	Chashna nijpica : - Shinashpaca , ¿ pitaj canguiari ? ¿ Canllatajca pi cashcatataj yuyanguiari ? Ñucanchijta cachajcunaman huillagringapajmari , yachashun ninchij - nircacunami .
43001023	Chashna nijpimi , Juanca : - Dios ima nishcata huillaj Isaiasca : " Shuj runamari shitashca pambapica : “ Mandaj Diospaj ñanta allichichij . Pai purichunca , ama quingushpalla chaqui ñancunatapish ruraichij ” nicunmari " nishpami huillarca . Chai runamari cani - nishpami cutichirca .
43001024	Tapunaman shamujcunapuramanta fariseocunami ,
43001025	Juantaca cashna nircacuna : - Canca “ Cristopish , Eliaspish , chai shamuna cashca huillajpish mana canichu ” ninguica . Shinashpaca , ¿ ima nishpataj bautiźacunguiari ? - nircacunami .
43001026	Chashna nijpimi , Juanca cashna nirca : - Ñucaca , yacullahuanmari bautiźacuni , ashtahuanpish shujmari quiquincunapurallapitaj tiyan . Paitaca , manaraj rijsinguichijchu .
43001027	Paica ñucapaj q'uipa shamucushpapish , ñucapaj ñaupamari tiyashca . Chaimanta , ñucaca Paipaj pargate huatashcallatapish mana pascaipaj canichu - nircami .
43001028	Jordán yacu ch'imbanij Betabarapi Juan bautiźacujpimi , chashna tucurca .
43001029	Chai cayandij punllami Juanca , Jesús paipajman chayamucujta ricushpaca , cashna nirca : - ¡ Riquichij , cai pachapi causajcunapaj juchata anchuchij , Taita Diospaj Malta Ovejaca Paimari !
43001030	Paitamari ñucaca : " Ñucapaj q'uipa shamucuj runaca , ñucapaj ñaupa ña tiyashcamanta , ñucata yalli jatunmari " nicurcani .
43001031	Ñucapish Paitaca manaraj rijsircanichu . Israelcunaman Paita rijsichingapajmi , yacuhuan bautiźashpa shamurcani - nircami .
43001032	Juanca caitapishmi pai quiquin ricushcata huillarca : - Jahua pachamanta Diospaj Espíritu paloma shina uriyamushpa , Paipaj jahuapi tiyarishpa saquirijtami ricurcani .
43001033	Chaicamaca , Paitaca manaraj rijsircanichu . Yacuhuan bautiźachun ñucata Cachajmi : " Pipaj jahuapimi Ñuca Espíritu uriyashpa tiyarijta ricungui , chaimi jucha illaj Espirituhuan bautiźanga " nircami .
43001034	Ñuca quiquintaj chashna tucujta ricushpami : " Caimari Taita Diospaj Churica " nishpa huillani - nircami .
43001035	Cayandij punllapish cutinmi Juanca , paipaj yachacujcunamanta ishquihuan puricurca .
43001036	Jesús chaita puricujta ricushpami , Juanca : - ¡ Riquichigari , Taita Diospaj Malta Ovejaca Paimari ! - nirca .
43001037	Juan chashna nijpica , paipaj ishqui yachacujcunami Jesusta caticurcacuna .
43001038	Paicuna caticujpimi , Jesusca tigralla ricushpaca : - ¿ Imatataj mashcacunguichij ? - nijpi : - Rabí , ¿ maipitaj causangui ? - nircacuna . ( Rabí nishcaca : " Yachachij " nisha ninmi ) .
43001039	Chashna tapujpi Jesusca : - Jacuchij , ricunguichij - nijpimi , maipi causacushcata rijsigrircacuna . Ña chuscu horas shina chishi cajpimi , chai chishica paihuan saquirircacuna .
43001040	Juan huillashcata uyashpa , Jesusta catishpa rij chai ishquimanta shujca , Simón Pedropaj huauqui Andresmi carca .
43001041	Paica , paipaj huauqui Simonhuanraj tupashpaca : - Mesiashuanmari tupanchij - nircami . ( Mesías nishcapish , Cristo nishcapish " aceitehuan llihuishca " nisha ninmi ) .
43001042	Chashna nishpami Simontaca , Jesuspajman pushamurca . Jesusca Simonta ricurashpaca : - Canca Jonaspaj churi Simonmi cangui . Cunanca , Cefas shutitami shutichini - nircami . ( Cefas nishcaca : " Pedro " nisha ninmi ) .
43001043	Jesusca , chai cayandij punlla Galileaman llujshiricushpami , Felipehuan tuparca . Paitami : - Ñucata cati - nirca .
43001044	Felipepish Andreshuan , Pedrohuan causan Betsaidamantami carca .
43001045	Felipeca , Natanaelhuan tupashpaca : - Moisés Quillcashca Mandashcapipish , Dios ima nishcata huillajcunapish huillashca runahuanmari tuparcanchij . Paica Nazaretmanta Josepaj churi Jesusmari - nircami .
43001046	Chashna nijpi Natanaelca : - Nazaretmantaca , ¿ ima alli llujshipajchari ? - nijpi Felipeca : - ¡ Shinashpaca jacuari , ricungui ! - nircami .
43001047	Jesusca , Natanael Paipajman c'uchuyacujta ricushpami : - Caitajcarinpish Israel runatajmi , paica umanata mana yachanchu - nircami .
43001048	Chashna nijpi Natanaelca : - ¿ Ima shinataj ñucataca rijsingui ? - nijpi , Jesusca : - Cantaca , Felipe manaraj cayajpimari , higo yura ucupi cajpiraj ricurcani - nircami .
43001049	Chashna nijpimi , Natanaelca : - Rabí , Canca Diospaj Churimari cangui . Canca , israelcunata jatun Mandajmari cangui - nircami .
43001050	Shina nijpi Jesusca , cashnami nirca : - ¿ " Cantaca higo yura ucupi cajpirajmi ricurcani " nijllapichu , ñucataca cringui ? Caita yallicunatapishmari ricungui .
43001051	Cancunaca , cunanmantapachami jahua pacha pascarishcatapish , Runa Aichayujpajman Taita Diospaj angelcuna huichiyacujtapish , uriyacujtapish ricunguichij . Chaica chashnatajmari - nircami .
43002001	Chaimanta quimsa punlla huashami , Galileapi caj Caná pueblopica , caźarai boda tiyarca . Jesuspaj mamaca chaipimi carca .
43002002	Jesustapish , Paipaj yachacujcunatapish cayajpimi rircacuna .
43002003	Chai bodapi vino tucurijpimi , Jesuspaj mamaca : - Vinotamari ña tucuchishcacuna - nirca .
43002004	Shina nijpi Jesusca : - ¿ Ñucaca imatataj rurashapish , mama ? ¿ Manarajmari ñuca imata rurana horas chayamushcachu ? - nircami .
43002005	Paipaj mamaca , chai bodapi servijcunataca : - Pai imata rurachun nijpica , chaita ruranguichijlla - nircami .
43002006	Chaipica sujta rumi p'unducunami tiyarca . Chaicunaca maijanca quimsa puñu , maijanca chuscu puñu yacutami apaj carca . Judiocunaca maillarishpa chuyayachun mandashcata ruraj cashcamantami , chai p'unducunapica yacuta charijcuna carca .
43002007	Jesús chai servijcunata : - Cai p'unducunapi yacuta jundachichij - nijpica , jicharijtami jundachircacuna .
43002008	Jundachijpi Jesusca : - Cunanca ashata huishishpa , alhuajanupajman apashpa richij - nijpica aparcacunami .
43002009	Alhuajanuca , yacu vino tucushcata mallishpaca , maimanta apamushcataca mana yacharcachu . Yacuta p'undupi churaj servijcunallami yacharcacuna . Alhuajanuca noviota cayashpami ,
43002010	cashna nirca : - Tucuicunami alli vinotaraj raquincuna . Ña achcata ubyashca q'uipami , yangalla vinotaca raquincuna . Ashtahuanpish canca , alli vinotamari caicama huaquichishcangui - nircami .
43002011	Jesusca Galileapi caj Caná pueblopimi , chashna señalta rurai callarishpa , Pai tucuita rurai tucushcata ricuchirca . Chaimantami Paipaj yachacujcunaca crircacuna .
43002012	Chai q'uipami Jesusca mamandij , huauquicunandij , yachacujcunandij , Capernaumman uriyarcacuna . Chaipica asha punllacunallatami saquirircacuna .
43002013	Judiocunapaj Pascua punlla chayamucujpimi , Jesusca Jerusalenman huichiyarca .
43002014	Diospaj huasiman yaicushpaca , huagracunata , ovejacunata , palomacunata c'atucujcunatapish , cullquita cambiashpa tiyacujcunatapishmi japirca .
43002015	Chaimantami Jesusca , Diospaj huasi ucupi cajcunataca , huascata patarishpa , tucuicunata ovejacunandij , huagracunandij azotishpa llujshichishpa cacharca . Cambiajcunapaj cullquicunatapish tsirapashpa , meźacunatapish tigrachishpami shitarca .
43002016	Palomacunata c'atujcunataca , Jesusca : - ¡ Caicunata caimanta anchuchichij ! ¡ Ñuca Yayapaj huasitaca , c'atuna randina ucutaca ama ruraichijchu ! - nircami .
43002017	Chaita ricushpami , Jesuspaj yachacujcunaca : Cambaj huasica , Cambajlla cachun yuyashpa huañucunica nishpa Quillcashcata yuyarircacuna .
43002018	Jesús chashna rurajpimi , judiocunaca : - Ima cashpa Can cashna ruracushcata yachangapaj , ima señalta ricuchiari - nircacuna .
43002019	Shina nijpi , Jesusca : - Diospaj huasitaca urmachichijlla . Quimsa punllapica cutin shayachishallami - nircami .
43002020	Chashna nijpimi judiocunaca , cashna nircacuna : - Diospaj cai huasitaca , chuscu chunga sujta huatapimari shayachircacuna . Canca , ¿ ima shinataj quimsa punllallapica shayachinguiari ? - nircacuna .
43002021	Jesusca Diospaj huasita nishpaca , Paipaj quiquin cuerpotami chashna nicurca .
43002022	Jesús , chashna nishcataca , huañushcacunapaj chaupimanta causarijpimi , Paipaj yachacujcunaca yuyarircacuna . Quillcashcatapish , Jesús chashna nishca shimicunatapish crircacunami .
43002023	Jesusca , Pascua jatun punllacuna Jerusalenpi cashpami , señalcunata rurarca . Chaita ricushpami , achcacuna Paita crircacuna .
43002024	Ashtahuanpish Jesusca , paicunapaj yuyaita yachashcamantami , paicunapica mana shunguta churarca .
43002025	Paicunapaj yuyaicuna ima shina cashcata yachashcamanta , pi imata huillachunpish mana nircachu .
43003001	Judiocunata mandajcunapuramanta Nicodemo shuti shuj fariseomi tiyarca .
43003002	Paimi Jesuspajman tuta shamushpaca , cashna nirca : - Rabí , Canca ñucanchijta yachachichun Taita Dios cachashcamari cangui . Taita Diosllataj Pai Canhuan cajpi Canca , cai señalcunata ruracushcataca yachanchijmi - nircami .
43003003	Shina nijpi Jesusca : - Pipish mana cutin huacharishpaca , Taita Dios mandacuntaca manataj ricui tucunchu , chaica chashnatajmi - nircami .
43003004	Chashna nijpimi , Nicodemoca : - ¿ Ima shinataj shuj yuyaj runaca , cutin huacharingari ? ¿ Ima shinataj mamapaj huijsamanca cutin yaicungari ? - nishpami tapurca .
43003005	Shina nijpi Jesusca , cashnami cutichirca : - Pipish yacumanta , Diospaj Espiritumanta mana huacharishpaca , Taita Dios mandacunmanca manataj yaicui tucunchu , chaica chashnatajmari .
43003006	Aichamanta huacharishcaca , aichallamari . Espiritumanta huacharishcaca , espiritumari .
43003007	" Cutin huacharinatajmi canguichij " nishcamantaca , ama mancharichu .
43003008	Huairaca , maimanta p'ucusha nishpapish p'ucunllami . Huajyajta uyashpapish maimanta shamucujta , maiman ricujtaca mana yachanguichu . Diospaj Espiritumanta huacharijpish , chashnallatajmi - nircami .
43003009	Chashna nijpimi , Nicodemoca : - ¿ Ima shinataj chashnaca tucungari ? - nishpa tapurca .
43003010	Chaimantami Jesusca , cashna nirca : - ¿ Canca , israelcunata yachachij cashca jahuachu , caitaca mana yachangui ?
43003011	Ñucanchijca yachashcatami parlanchij , ñucanchij ñahuihuan ricushcatami huillanchij . Ashtahuanpish cancunamari ñucanchij huillashcataca mana chasquinguichij . Chashnatajmari canguichij .
43003012	Cai pachapi tiyajcunahuan ch'imbapurashpa huillajpipish , mana cringuichijchu . Jahua pachamanta huillajpicarin , ¿ ima shinataj cringuichigari ?
43003013	Jahua pachamanca , pi mana huichiyarcachu . Runa Aichayujmi , jahua pachapi causacushpa uriyamurcani .
43003014	Ima shinami shitashca pambapi Moisesca , bronce culebrata caspipi huarcurca , Runa Aichayujpish chai shinallataj caspipi huarcushca cangatajmi .
43003015	Pipish Paita crijca ama chingarichun , ashtahuanpish huiñai causaita charichunmi chashnaca tucunga .
43003016	Taita Diosca cai pachapi causajcunata yallitaj c'uyashpami , Paipaj shujlla Churita curca . Pipish Paita crijca ama chingarichun , ashtahuanpish huiñai causaita charichunmi Paita curca .
43003017	Taita Diosca Paipaj Churitaca , cai pachapi causajcunata jatun llaquiman cachachunca mana cacharcachu . Ashtahuanpish cai pachapi causajcunaca , Paillamanta quishpirichunmi cacharca .
43003018	Pipish Paita crijca , jatun llaquimanca mana ringachu . Ashtahuanpish Taita Diospaj shujlla Churita mana crijmi , Paita mana crishcamantaca ña jatun llaquiman rinapaj tiyacun .
43003019	Luz cai pachaman shamujpica , gentecunaca , mana allita rurajcuna cashpami , Luzta munanapaj randica amsataraj munarcacuna . Chaimantami jatun llaquiman rina tucuncuna .
43003020	Mana allita rurajcunaca , Luztaca p'iñancunami . Paicuna rurashca mana allicuna ama ricurichunmi , Luzmanca mana c'uchuyancuna .
43003021	Ashtahuanpish rurana cashcata rurajcunaca , Taita Dios munashca shina causacushca ricurichunmi , Luzmanca c'uchuyamunllacuna - nircami .
43003022	Chai q'uipami Jesusca , Paipaj yachacujcunandij Judea llajtaman shamushpa , asha punllacunacama paicunahuan saquirirca . Chaipi cashpaca bautiźarcapishmi .
43003023	Juanpish , Salim c'uchupi caj , achca yacucuna tiyan Enón pambapimi , paipajman shamujcunata bautiźacurca .
43003024	( Chaicamaca Juantaca , manaraj preźuchishcachu carca ) .
43003025	Chuyayangapaj maillarina jahuami , Juanpaj yachacujcunahuan , shuj judiohuan rimanacurcacuna .
43003026	Chaimantami Juanpaj yachacujcuna paipajman rishpaca : - Rabí , can ñucanchijman parlashca runaca , canhuanmari Jordán yacu ch'imbanijpi carca . Cunanca Paipish bautiźacunmari . Gentecunapish tucuicunamari , Paipajman ricuncuna - nircacunami .
43003027	Chashna nijpimi , Juanca cashna cutichirca : - Jahua pacha Diosllataj cujllapimi , pipish ima ruranataca chasqui tucun .
43003028	Illu cancunallamantajmi : " Ñucaca mana Cristochu cani , Dios cachajpi Paita ñaupashpa shamujllami cani " nishpa huillarcani .
43003029	Noviollami noviapaj cusatajca . Noviohuan apanacujca , novio sumajta rimajta , c'uchullamanta uyashpallami jatunta cushicun . Ñucapish chashnallatajmi Paimantaca , cushicusha nicushca shinataj cushicuni .
43003030	Paimari tucuipi ashtahuan rijsishca tucunataj can , ashtahuanpish ñucaca huashayanamari cani - nircami .
43003031	Jahua pachamanta shamujca , tucuicunata yallimi . Cai pachallamanta cajca , cai pachapi tiyajcunallamantami riman . Jahua pachamanta shamujmi , tucuicunata yalli .
43003032	Paica imalla ricushcata uyashcatami huillan . Ashtahuanpish Pai huillashcataca , pi mana chasquinchu .
43003033	Maijanpish Pai huillashcata chasquijmi , Taita Diostaca cashcatataj huillaj cashcata ricuchin .
43003034	Taita Dios cachashca cashpami , Diospaj Shimita huillan . Diosca Paipaj Espiritutaca , manamari mitsaj mitsajlla cushcachu .
43003035	Yayaca Paipaj Churi cajpi c'uyashpami , tucuita Paipaj maquipi churarca .
43003036	Pipish Churita crijca , huiñai causaita charinmi . Ashtahuanpish Churita mana crijca , huiñai causaitaca manataj charingachu , Diosca jatunta p'iñacungallami .
43004001	Fariseocunami : " Jesusca , Juanta yalli achca yachacujcunatami charin , bautiźanatapish paita yallimi bautiźacun " ninacurcacuna . Paicuna chashna ninacujtami , Apunchij Jesusca yacharca .
43004002	( Jesustajca mana bautiźarcachu , Paipaj yachacujcunallami bautiźarca ) .
43004003	Chashna ninacucujta yachashpami Jesusca , Judeamanta llujshishpa , cutin Galileaman rirca .
43004004	Chaiman ringapajca , Samaria llajtatajmi rina carca .
43004005	Chaita ricushpami , Samaria llajtapi caj Sicar puebloman chayamurca . Chaica , ñaupa yaya Jacobo paipaj churi Joseman cushca allpa c'uchullapimi carca .
43004006	Chai allpapimi , Jacobpaj pugyupish carca . Ña chaupi punlla shina cajpimi , Jesusca purishpa shaicushcamanta , pugyu c'uchupi tiyarirca .
43004007	Chaipi tiyacujpimi , Samaria huarmi yacuta huishinaman shamurca . Pai chayajpimi Jesusca : - Ashalla yacuta cuhuai - nirca .
43004008	Paipaj yachacujcunaca , Sicar pueblopimi , micunata randinaman rishcacuna carca .
43004009	Jesús yacuta mañajpica , Samaria huarmica cashnami nirca : - Ñucaca Samaria huarmimari cani , Canca judiomari cangui . ¿ Ima nishpataj ñucataca , “ Yacuta cuhuai ” ninguiari ? - nircami . Judiocunahuan samariacunahuanca mana apanacuj cashcamantami , chashnaca nirca .
43004010	Chashna nijpimi , Jesusca cashna nirca : - Taita Dios canman imata cusha nishcataca , mana yachanguichu . Canta ashalla yacuta mañacuj pi cashcatapish mana rijsinguichu . Pi cashcata rijsishpaca , canmari yacuta mañanguiman . Ñucaca , causaita cuj yacutamari cuiman - nircami .
43004011	Shina nijpimi chai huarmica , cashna nirca : - Amito , imahuan huishinallatapish mana charinguica , pugyupish ucujtamari . ¿ Maimantataj causaita cuj yacutaca charinguiari ?
43004012	Canca cai pugyuta allaj , ñucanchij ñaupa yaya Jacobotapish yallichari canguiari . Paipish , churicunapish , animalcunapish cai pugyumantami ubyajcuna carca - nircami .
43004013	Chashna nijpimi , Jesusca cashna nirca : - Maijanpish cai yacuta ubyashpaca , cutin yacunachingallami .
43004014	Ashtahuanpish ñuca cushca yacuta ubyashpaca , manataj yacunachingachu . Ñuca cushca yacuca , paipaj shungupica huiñai causaita cungapaj llujshicungallami - nircami .
43004015	Chashna nijpimi , huarmica : - Amito , ama cutin yacunachingapaj , huishinaman ama cutin shamucungapajlla , chai yacuta ñucaman cuhuai - nircami .
43004016	Shina nijpimi , Jesusca : - Cambaj cusata pushashpa tigramugri - nirca .
43004017	Chashna nijpi huarmica : - Mana cusayuj canica - nishpami cutichirca . Shina nijpimi , Jesusca cashna nirca : - " Mana cusayuj canichu " nishpaca , cashcallatatajmi ningui .
43004018	Canca , pichca cusatamari charishcangui . Cunan canhuan causacujpish , manatajmari cambaj cusachu . Chaimanta , “ Mana cusayuj canica ” nishpaca , mana llullanguichu - nircami .
43004019	Chashna nijpi huarmica , cashnami nirca : - Amito , Canca Dios ima nishcata huillajmari caj yuyachingui .
43004020	Ñucanchij ñaupa yayacunaca , cai urcupimi Diostaca adorajcuna cashca . Cancunaca , “ Jerusalenllapimi Diostaca adorana ” ninguichijmi - nircami .
43004021	Chashna nijpi Jesusca , cashnami nirca : - Huarmi , cancunaca ña mana cai urcullapi , Jerusalenllapi Yayataca adoragringuichijchu . Ñamari chai punllaca chayamucun .
43004022	Cancunaca , pita adoracushcata manapish yachanguichijchu . Ñucanchijca pita adoracushcata rijsinchijmari . Quishpirinaca judiocunapuramantamari shamun .
43004023	Shina cajpipish , Diospaj Espíritu yuyachishca shinataj , tucui shunguhuan Yayata adoranaca cunanmari ña chayamushca . Ñucanchijtaca , Paita chashna adorachunmari Yayaca munan .
43004024	Taita Diosca Espiritumi . Chaimantami Paita adorajcunaca , Espíritu yuyachishca shina , tucui shunguhuantaj adorana - nircami .
43004025	Chashna nijpi , huarmica : - Cristo nishca Mesías shamuna cashcataca , yachanimi . Pai shamushpami , tucuita ñucanchijmanca alli huillanga - nircami .
43004026	Shina nijpi Jesusca : - Canhuan rimacujca , Paitajmari cani - nircami .
43004027	Yachacujcuna chayamushpaca , chai huarmihuan parlanacucujta ricushpami , mancharishpa saquirircacuna . " ¿ Imatataj tapucungui ? ¿ Imatataj paihuan parlanacucunguillapish ? " mana nircacunachu .
43004028	Chai huarmica , paipaj puñuta shitashcahuan puebloman rishpaca , ricurijmanmi cashna huillarca :
43004029	- Shamuichij , shuj runata ricunguichij . Paica tucui ñuca imalla rurashcatamari huillan . ¿ Manachu Paica Cristo canga imashi ? - nircami .
43004030	Chaita uyashcahuanmi , pueblo gentecunaca Jesuspajman callpamurcacuna .
43004031	Chaicamaca yachacujcunaca : - Rabí , micupaiari - nicurcacunami .
43004032	Shina nijpi Jesusca : - Ñucaca , cancuna mana rijsishca micunatamari charini - nircami .
43004033	Chashna nijpimi , yachacujcunaca paicunapura : - ¿ Pi caraj shamurcachu imashi ? - ninacurcacuna .
43004034	Chaimantami , Jesusca cashna nirca : - Ñuca micunaca , ñucata cachaj Yayapaj munaita rurana , Pai tucui imalla “ Rurai ” nishcatapish pajtachinamari .
43004035	¿ Cancunaca : " Chagra tandanapajca , chuscu quillarajmi illan " yuyacunguichijchari ? Chagracunata huichilla ricuichigari , ñamari cuchunalla shayacun .
43004036	Tandajpajpish pai imata japinaca allichishcami . Huiñaipaj huaquichingapajmi allicunata chasquinga . Chashna cajpimi tandajpish , tarpujpish ishquindij cushicungacuna .
43004037	" Shujcuna tarpushcataca , shujtajcunami tandan " nishcaca allillatajmi .
43004038	Ñucapish cancuna mana chagrashcatami , tandaj cachani . Shujtajcuna chagrashcata japishpami , chai chagracunapi p'ucushcata tandagringuichij - nircami .
43004039	Paica : Tucui ñuca imalla rurashcatamari huillan nishpa chai huarmi huillajpica , chai pueblopi causaj samaritanocunaca achcacunami Jesusta crircacuna .
43004040	Chaimantami Samariapi causajcuna Jesuspajman shamushpa , paicunahuan saquirichun mañarcacuna . Chaimantami , ishqui punllacama chaipi saquirirca .
43004041	Chai punllacunapi Jesusllataj huillajpica , ashtahuan shujtajcunapishmi crircacuna .
43004042	Paicunaca chai huarmitaca : - Ña mana can huillashcallamanta crinchijchu . Ashtahuanpish cai pachapi causajcunata Quishpichij Cristo cajtaca , ñucanchij quiquintaj paita uyashcamantami crinchij - nircacunami .
43004043	Jesusca , ishqui punlla q'uipami , Samariamanta llujshishpa Galileaman rirca .
43004044	Pai quiquinllatajmi : “ Dios ima nishcata huillajtaca quiquin llajtallapimi , mana alli nishpa chasquincuna ” nirca .
43004045	Pai nishca shinallatajmi Galileaman Jesús shamujpica , chaipi causajcunaca alli chasquircacuna . Paicunapish fiesta punllapi Jerusalenman rishpa , chai punllacunapi Jesús tucui imalla rurashcata ricushcamantami , chashna chasquircacuna .
43004046	Jesusca , sarunman yacumanta vinota rurashca Caná llajtamanmi cutin tigramurca . Chaica Galileapimi carca . Capernaumpica , jatun mandaj churashca mandajpaj shuj churimi ungushca cashca carca .
43004047	Chai mandajca , Judeamanta Galileaman Jesús chayamushcata uyashpami , huañunalla ancha ungushca paipaj churita alliyachinaman richun mañangapaj Paipajman rirca .
43004048	Jesusca , chai mandajtaca : - Ima señalcunata , jatun mancharinacunatapish rurajllapimi , cancunaca cringuichij - nirca .
43004049	Shina nijpipish chai mandajca : - Amito , ñuca huahuaca huañungamari , jacupaiari - nircami .
43004050	Chashna nijpi , Jesús chai runata : - Rilla , cambaj churica ña allimari - nijpica , pai rimashcata crishpa rircallami .
43004051	Pai ña huasiman chayacujpi , paipaj servijcuna tupamushpaca : - Quiquinpaj churica ña allimari - nishpami huillarcacuna .
43004052	Chaita uyashpaca : - ¿ Ima horastaj alliyarcari ? - nishpa tapujpi : - Caina chaupi punlla yallillatami , fiebreca p'itirirca - nircacunami .
43004053	Cambaj churica , ñamari alli nishpa chai horas shinallatataj Jesús nishcatami , chai yayaca yuyarirca . Chaimantami paica , paipaj tucui huasi ucupuracunandij crirca .
43004054	Jesusca , Judeamanta Galileaman tigrashpami , cai cati señaltaca rurarca .
43005001	Chai q'uipami Jesusca Jerusalenpi , judiocunapaj fiesta tiyajpi chaiman rirca .
43005002	Jerusalenpica , ovejacunata yaicuchina pungu c'uchupimi , yacu tandarishca tiyan . Chai yacuca , hebreo rimaipica , Betesda shutimi . Chai yacu tandarishca muyundijpica , pichca corredorcunami tiyan .
43005003	Chai corredorcunapica , ñahui mana ricujcuna , cojocuna , mana cuyuri tucujcunapish , shujtaj achca ungushcacunapishmi yacu cuyurijta shuyacurcacuna .
43005004	Shuj angelmi yacuta cuyuchinaman huaquin huaquinllapi uriyamuj carca . Cucha yacu cuyurijpi , maijanpish punta huashicujllami , ima ungüimantapish alliyajlla carca .
43005005	Quimsa chunga pusaj huatacunata ungushca shuj runapishmi chaipi carca .
43005006	Pai chashna ungushca siricujta ricushpa , ña achca huatacunata chaipi shitashca cashcata yachashpami Jesusca : - ¿ Alliyasha ninguichu ? - nirca .
43005007	Shina nijpi ungushca runaca : - Amitolla , yacu cuyurijpi ñucata huashicuchijca , pi manamari tiyanchu . Ñuca cuyuringacamaca , shujtajrajmari mishan - nircami .
43005008	Chashna nijpi Jesusca : - Jatari , canta huandunata aparishpa rilla - nircami .
43005009	Chashna nijpica , chai runaca ña alliyarcallami . Ña alliyashcahuanmi , paita huanduna caspicunata aparishpa llujshi callarirca . Chai punllaca , sabadomi carca .
43005010	Chaimantami , judiocunaca alliyaj runataca : - Sabadomari , manamari canta huandunata aparina punllachu - nircacuna .
43005011	Shina nijpi chai runaca : - Ñucata alliyachijmari : " Canta huandunata aparishpa rilla " nirca - nishpami huillarca .
43005012	Chashna nijpi : - " Canta huandunata aparishpa rilla " nijca , ¿ pitagari ? - nishpami tapurcacuna .
43005013	Shina tapujpi ricuchisha nishpapish , chai alliyaj runaca , paita alliyachij runa chaimanta ña llujshishcamanta , pi cashcata mana yacharcachu .
43005014	Chai q'uipami Jesusca , Diospaj huasipi tupashpaca cashna nirca : - Riqui , cunanca ñamari alli cangui . Cutinca ama juchallinguichu , ñataj ñaupatapish yalli tucunguiman - nirca .
43005015	Chai runaca Jesús paita alliyachishcata yachashpami , judiocunaman huillagrirca .
43005016	Sabadopi alliyachishcamantami judiocunaca , Jesusta p'iñashpa , ima shinapish huañuchishun yuyarcacuna .
43005017	Chaita yachashpami , Jesusca : - Ñuca Yayaca , cunancama trabajacunrajmi . Chaimantami ñucapish trabajacuni - nircami .
43005018	Judiocunaca , Jesustaca huañuchishuntaj nicurcacunami . Sabadopi imatapish rurashca jahua , Taita Diosta , “ Ñuca quiquin Yayamari ” nishpa , Paipish Dios tucushcamantami , ashtahuantajca huañuchinatataj yuyarcacuna .
43005019	Jesusca paicunataca , cashnapishmi nirca : - Churica quiquin yuyaillamantaca , imata mana rurai tucunchu . Yaya imallata ruracujta ricushpamari , Pai shinallataj ruran . Chaica chashnatajmi .
43005020	Yayaca Churita c'uyashpami , Pai tucui imalla ruracushcataca Churiman ricuchin . Cunan rurashcatapish yallita ricuchingami . Chaita ricushpaca , cancunaca jatunta mancharinguichijmi .
43005021	Ima shinami Yayaca huañushcacunaman causaita cushpa causachin , chashnallatajmi Churipish cusha nishcacunallaman causaita cun .
43005022	Ashtahuancarin , Yayaca , pitapish mana ima shina cashcata ricuchingachu . Ashtahuanpish chai ruranataca , Churimanmi curca .
43005023	Yayata alli nij shinallataj , tucuicuna Paipaj Churitapish alli nichunmi chaitaca Paiman curca . Churita mana alli nijca , Paita cachaj Yayatapish mana alli ninchu .
43005024	Pipish ñuca huillashcata uyashpa , ñucata cachaj Yayata crijca , huiñai causaita charinmi . Jatun llaquimanca mana ringachu , ashtahuanpish huañuimanta causaiman ch'imbashcami . Chaica chashnatajmi .
43005025	Diospaj Churi cajpi ñuca rimashcata huañushcacuna uyana punlla chayamucunmi , chaica cunanllatajmi . Ñuca rimashcata uyajcunaca causangami , ñuca nishcaca chashnatajmari .
43005026	Yayaca Paillapitajmi causaita charin . Chaimantami Churimanpish Paillapitaj causaita charichun cushca .
43005027	Runa Aichayuj Ñucamanca Paipaj Churi cajpimi , Yayaca gentecuna ima shina cashcata ricuchinatapish Ñucaman curca .
43005028	Ñuca cashna nishcamanta ama mancharichijchu . Tucui pambashcacuna ñuca rimashcata uyana punlla chayamungami .
43005029	Chai punllaca allita rurajcunaca , huiñaita causangapajmi , causarishpa jataringacuna . Ashtahuanpish mana allillapi catijcunaca , jatun llaquiman ringapajmi causarishpa jataringacuna .
43005030	Ñuca quiquin yuyaillamantaca , imata mana nishachu . Ashtahuanpish Ñuca Yayata tapushpa , Paita uyashpami pita imata nina cajpipish nisha . Ñuca munaitaca mana rurasha ninichu , Ñucata cachaj Yaya munashcatami rurasha nini .
43005031	Ñucallataj Ñuca quiquinmanta huillajpica , huillashcaca yangallami canman .
43005032	Shujtajmi Ñucamantaca huillacun . Paipish Ñucamantaca , cashcatataj huillacushcata yachanimi .
43005033	Juanta tapuchun cancuna cachajpica , paica cashcatatajmi ñucamanta huillarca .
43005034	Runacuna ñucamanta huillashca canman , mana nicunichu . Ashtahuanpish cancuna crishpa quishpirichunllami , pai huillashcataca yuyachini .
43005035	Juanca nina sindi achijyachij shinami huillarca . Pai huillashca lámpara shina achijyachijpimi , cancunaca ashacama cushicurcanguichij .
43005036	Ñucaca , Ñuca Yaya imallata rurachun cachashcatami rurashpa ricuchini . Chai rurashcacunaca , Juan huillashcatapish yallimari , Ñucataca Ñuca Yaya cachashca cashcata ricuchicun .
43005037	Ñucata cachaj Yayaca , mana Pai quiquin cancunapaj ñahuipi ricurishpapish , mana Paitaj uyarishpapish Ñucamanta huillarcami . Ashtahuanpish cancunamari manataj uyashcanguichij .
43005038	Ñuca Pai cachashcata mana crisha nishpami , cancunapaj shungupica , Paipaj Shimicunata mana huaquichinguichij .
43005039	Cancunaca , “ Dios Quillcachishcacunata yachashpami , huiñai causaita charishun ” yuyashpami , callarishpa yachanguichij . Chai Quillcacunaca , Ñucamantatajmari huillacun .
43005040	Chashna cajpipish causaita charingapajca , manamari Ñucapajman shamushun ninguichijchu .
43005041	Cancuna alli nishca canallataca mana munanichu .
43005042	Cancunataca rijsinimari , Taita Diostaca mana c'uyanguichijchu .
43005043	Ñucaca , Ñuca Yaya cachajpimari shamurcani . Shina cajpipish cancunaca , manamari chasquinguichijchu . Shujtaj paipaj quiquin shutillapitaj shamujpitajcarinpish , paitaca chasquinguichijllami .
43005044	Ñucata crijpi Shujlla Taita Dios alli nichunca , manamari mashcanguichijchu . Cancunapurallataj caishuj chaishuj alli nishca canallata mashcacushpaca , ¿ ima shinataj Ñucataca cringuichijpish ?
43005045	Yayapaj ñaupajpi cancunata Ñuca juchachina cashcataca , ama yuyaichijchu . Cancuna shunguta churashca Moisesllatajmi cancunataca juchachicun .
43005046	Ñucallamantataj Moisés quillcashcatamari mana cringuichij . Paita crishpaca , Ñucatapish cringuichijmanmi .
43005047	Pai quillcashcata mana crishpaca , ¿ ima shinataj Ñuca shimicunatapish cringuichigari ? - nircami .
43006001	Chai q'uipami Jesusca , Tiberias nishca Galilea cuchata ch'imbarca .
43006002	Ungushcacunata alliyachishpa milagrocunata rurajta ricushpami , mana jahualla achca gentecuna Jesusta catishpa rircacuna .
43006003	Chaimantami Jesusca shuj urcuman huichiyashpa , Paipaj yachacujcunandij chaipi tiyarirca .
43006004	Judiocunapaj Pascua fiestapish ñami chayamucurca .
43006005	Jesusca , mana jahualla achca gentecuna Paipajman shamucujta ricushpami , Felipetaca : - Cai tucuiman carangapajca , ¿ maipitaj tandataca randishun ? - nirca .
43006006	Imata nijta uyangaraicullami chashna nirca . Jesusca , imata rurana cashcataca Paillataj yacharcami .
43006007	Jesús tapujpica , Felipeca : - Ishqui patsaj denario cullquihuan tandata randijpipish , mirga mirgalla carangapajllapish mana pajtangachu - nircami .
43006008	Yachacujcunapuramanta Simón Pedropaj huauqui Andresmi , Jesusta cashna nirca :
43006009	- Caipi shuj huambrami pichca cebada tandata , ishqui chalhuacunata charicun . Chaillaca cai tucuicunapajca , ima mana canchu - nircami .
43006010	Chashna nijpimi , Jesusca : - Tucuicunata samarichun nichij - nirca . Chai pambapica , achca q'uihuami tiyarca . Chaipimi , pichca huaranga shina c'aricuna tiyarircacuna .
43006011	Jesusca chai tandata japishpa , Diosta pagui nishpaca , yachacujcunamanmi chaupishpa curca . Yachacujcunaca , tucui chaipi samaricujcunamanmi raquircacuna . Chalhuatapish chashnallatajmi , chailla nijta cararcacuna .
43006012	Ña tucuicuna mana nijta micujpimi , Jesusca yachacujcunataca : - Ama ima chingarichun , puchushcacunataca tandachichij - nirca .
43006013	Chashna nijpimi , chai pichca cebada tandamanta micujcuna puchuchishcataca , chunga ishqui canasta jundata tandarcacuna .
43006014	Jesús chai señalta rurajta ricushpami , chai runacunaca : Dios ima nishcata cai huillajca , cai pachaman shamuna cashca huillajtajmari ninacurca .
43006015	Chashna ninacushpa , jatun Mandajta rurangapaj Paita japinaman shamushun ninacujta yachashpami , Jesusca cutin jahua urcuman Pailla ch'icanyashpa rirca .
43006016	Ña guiñiyaitami , Jesuspaj yachacujcunaca cuchaman uriyarcacuna .
43006017	Chaimantaca shuj barcopimi , Capernaumman cuchata ch'imbacurcacuna . Ña tucui amsayangacamapish Jesusca , manaraj paicunapajman shamushcachu carca .
43006018	Achca huaira jatarijpimi , cucha yacu jatarishpa caiman chaiman shitacurca .
43006019	Pichca , mana cashpaca sujta kilometrollata ricushpami Jesustaca , yacu jahuata purishpa barcoman c'uchuyamucujta ricurcacuna . Chaita ricushpami achcata mancharircacuna .
43006020	Ashtahuanpish Jesusca : Ama mancharichijchu , ñucamari cani nircami .
43006021	Chashna nijpica cushicushpami , Paitaca barcopi yaicuchircacuna . Chaimantaca paicuna ricushca pueblomanca , ñahui quimllaipi chayagrircacuna .
43006022	Cayandij punllaca , cucha ch'imbanijpi cajcunaca , chishiman shujlla barco shayacushcatami yuyarircacuna . Chai barcopica , paicuna ricucujllapitajmi yachacujcunalla rirca . Jesustaca , mana paicunahuan huichiyajta ricurcacunachu .
43006023	Chaita yuyaricushpami , Tiberiasmanta shujtaj barcocunataca , Apunchij Jesús Diosta pagui nishpa tandata carashca ucunij pambaman chayamucujta ricurcacuna .
43006024	Jesuspish , Paipaj yachacujcunapish mana chaipi cajta ricushpami , gentecunaca chai barcocunapi yaicushcahuan Jesusta mashcanaman , Capernaumman rircacuna .
43006025	Cucha ch'imbanijpi Jesushuan tupashpaca : - Rabí , ¿ ima horataj caimanca chayamurcanguiari ? - nircacunami .
43006026	Chashna nijpi Jesusca , cashnami nirca : - Ñucataca , señalcunata rurashcamantaca mana mashcacunguichijchu , ashtahuanpish tandata sajsajta carashcallamantami mashcacunguichij , chaica chashnatajmi .
43006027	Chingarijlla micuillataca ama mashcashpa shamuichijchu , ashtahuanpish huiñaita mana chingarij micuita mashcaichigari . Yaya Diosca , Runa Aichayuj ñucatamari , chaita cuchun cacharca - nircami .
43006028	Chashna nijpica : - Shinashpaca , Taita Dios “ Rurai ” nishcata pajtachishpa catingapajca , ¿ imallatataj rurana canchij ? - nishpami tapurcacuna .
43006029	Shina nijpimi , Jesusca : - Ñucatamari , Pai cachashca cashcata crina canguichij . Chaimari Taita Diospajta ruranaca - nircami .
43006030	Chashna nijpi paicunaca , cashnami nircacuna : - Can rurashcacunata ricushpa ñucanchij Canta crichunca , ¿ ima señaltataj rurashpa ricuchigringui ? Imallatapish ashtahuan ruranarajmi cangui .
43006031	Dios Quillcachishcapica : " Jahua pachamanta tandatami cararca " nishami tiyacun . Chaipi nishca shinatajmi , ñucanchij ñaupa yayacunaca shitashca pambapica , maná shuti tandata micushcacuna - nircacunami .
43006032	Chashna nijpi , Jesusca cashnami nirca : - Mana Moiseschu jahua pachamanta tandata cararca . Ñuca Yayamari cunanpish cancunamanca , jahua pacha Tandatataj caracun . Chaica chashnatajmari .
43006033	Taita Dios cushca Tandatajca , jahua pachamanta cai pachaman uriyamushpa , cai pachapi causajcunaman causaita cujmari - nircami .
43006034	Chashna nijpica : - Amito , shinashpaca chai tandata punllanta carahuaiari - nircacunami .
43006035	Shina nijpimi Jesusca , cashna cutichirca : - Causaita cuj Tandaca ñucamari cani . Pipish Ñucapajman shamujca , manataj yaricachingachu , pipish Ñucata crijca manataj yacunachingachu .
43006036	Shina cajpipish cancunaca , Ñucata ricushpapish mana cringuichijca . Ñamari chaitaca nircani .
43006037	Yaya Ñucaman cushcacunallamari , Ñucapajmanca shamunga . Ñucapajman shamujtaca , pi cajpipish mana tigrachishpa cachashachu .
43006038	Ñucaca , jahua pachamantaca quiquin munaita rurangapajca , mana uriyamurcanichu , ashtahuanpish Ñucata Cachajpaj munaita rurangapajmi uriyamurcani .
43006039	Ñucata cachaj Yayaca , Ñucaman cushcacunata shujllatapish mana chingachishpa , shamuj punllapica tucuicunata causachichunmi munan .
43006040	Ñucata Cachajca , pipish Churita ricushpa crijca , huiñai causaita charichunmi munan . Tucuri punllapica , Ñucami paicunataca causachisha - nircami .
43006041	Jahua pachamanta uriyamushca Tandami cani nishcamantami , judiocunaca huashalla rimarcacuna .
43006042	Paicunaca : " Caica , ¿ Josepaj churi Jesustaj shiná ? Paipaj yaya mamatapish rijsinchijtajmari . ¿ Ima nishpataj Paica : “ Jahua pachamantami uriyamurcani ” niricunri ? " nishpami rimarcacuna .
43006043	Chaimantami Jesusca cashna nirca : - Ama cancunapuralla Ñucata rimacuichijchu .
43006044	Ñucata cachaj Yaya pushamujllapimi , maijanpish Ñucapajmanca shamui tucun . Ñucapajman shamujtaca , tucuri punllapimi Ñucallataj causachisha .
43006045	Dios ima nishcata huillajcuna Quillcashcallapitajmi : " Tucuicunatami Diosca yachachinga " nicun . Paicuna nishca shinaca , pipish Yayata uyashpa , Paimanta yachajcunallami ñucapajmanca shamun .
43006046	Yayataca pi mana ricushcachu , Ñucallami ricushcani , Ñucami Yayapajmanta shamurcani .
43006047	Chaimantami , pipish Ñucata crijca , huiñai causaita charin . Chaica chashnatajmi .
43006048	Ñucamari causaita cuj Tanda cani .
43006049	Cancunapaj ñaupa yayacunaca , shitashca pambapi maná shuti tandata micushpapish huañurcacunallami .
43006050	Cai Tandaca , jahua pachamantamari uriyamurca . Maijanpish chaita micujca , mana huañungachu .
43006051	Ñucamari jahua pachamanta uriyamushca , causaiyuj Tanda cani . Pipish cai Tandamanta micujca , huiñaita causangami . Ñuca carana Tandaca , Ñuca aichallatajmi . Cai pacha runacuna causachunmi , Ñuca aichata cusha - nircami .
43006052	Chashna nijpi , judiocunaca : ¿ Ima shinataj caica ñucanchijmanca , Paipaj quiquin aichata carangari ? nishpami , paicunapura p'iñanacushpa rimanacurcacuna .
43006053	Chaimantami Jesusca , cashna nirca : - Runa Aichayujpaj aichata mana micushpa , Paipaj yahuarta mana ubyashpaca , mana causaita charinguichijchu .
43006054	Pipish Ñuca aichata micuj , Ñuca yahuarta ubyajllami huiñai causaita charin . Paitami tucuri punllapica causachisha .
43006055	Ñuca aichaca micunatajmi , Ñuca yahuarca ubyanatajmi .
43006056	Pipish Ñuca aichata micuj , Ñuca yahuarta ubyajca , Ñucahuan shujllami tucun , Ñucapish paihuan shujllami cani .
43006057	Ñucata cachaj Yayaca causaiyujmi . Yayamantami Ñucapish causacuni . Shinallataj Ñuca aichata micujpish , Ñucamantami causanga .
43006058	Cai tandaca , jahua pachamantataj uriyamushcami . Mana cancunapaj ñaupa yayacuna micushca maná shuti tanda shinallachu . Paicunaca chaita micushpapish , huañurcacunami . Ashtahuanpish cai Tandata micujca , huiñaitami causanga - nircami .
43006059	Jesusca Capernaumpi , tandanacuna huasipi yachachicushpami chashnaca nirca .
43006060	Jesús chashna nijta uyashpaca , Paipaj achca yachacujcunami : - Maita mana entendipajtamari riman . ¿ Pitaj uyasha ningari ? - ninacurca .
43006061	Paihuan yachashpa puricujcunaca , huashalla rimanacucujta yachashpami , Jesusca cashna nirca : - ¿ Chashna yachachishcata uyashpaca , mancharinguichijchu ?
43006062	Runa Aichayuj ñaupa maipi cashcaman huichiyajta ricushpacarin , ¿ imatashi ninguichijman ?
43006063	Diospaj Espiritumari causaita cun , aichaca mana causaita cunchu . Ñuca cancunaman rimashca shimicunaca Espiritumi , causaiyujmi .
43006064	Chashna cajpipish , maijan cancunaca manarajmari cringuichijchu - nircami . Jesusca ñaupamanmi maijanlla mana crina cashcata , pi Paita japichina cashcatapish yacharca .
43006065	Chaimantami cashnapish nirca : - Chaimantami Ñucaca " Pipish Yaya pushamujllapimi , Ñucapajmanca shamunga " nircani - nirca .
43006066	Chaipachamantami Paihuan yachashpa puricujcunaca , achcacuna huashaman tigrashpa , ña mana Paihuan purircacuna .
43006067	Chaimantami Jesusca , chunga ishqui yachacujcunataca : - ¿ Cancunapishchu risha ninguichij ? - nirca .
43006068	Shina nijpimi Simón Pedroca , cashna nirca : - Apunchij Jesuslla , ¿ pipajmantaj rishunri ? Quiquinllamari huiñai causaita cuj shimicunata rimangui .
43006069	Cantaca causaj Taita Diospaj Churi , Quishpichij Cristo cajta rijsinchijmari , crinchijmari - nircami .
43006070	Chashna nijpimi , Jesusca : - Ñucamari cancunataca chunga ishquita agllarcani . Ashtahuanpish cancunapuramanta shujca , diablomari - nircami .
43006071	Simonpaj churi Judas Iscariotetami , chashna nirca . Paimi , Jesustaca japichina carca . Judasca , chunga ishquipurallamantatajmi carca .
43007001	Chai q'uipaca , Jesusca Galileapimi yachachishpa puricurca . Judiocuna ima shinapish huañuchishun yuyacushcamantami , Judeapica ña mana purisha nirca .
43007002	Ñami judiocuna yura ramacunahuan chugllata rurana fiestapish chayamucurca .
43007003	Chaimantami Jesuspaj huauquicunaca , cashna nircacuna : - Cambaj yachacujcunapish Can imalla ruracushcata ricuchunca , Judeaman riari .
43007004	Tucuicuna rijsishca tucusha nishpaca , pipish imata mana pacalla ruranchu . Can ruracushca milagrocunataca tucuicunapaj ricuipi ruraiari - nircacunami .
43007005	Paipaj quiquin huauquicunapish mana crishcamantami , Jesustaca chashna nircacuna .
43007006	Chashna nijpimi , Jesusca cashna nirca : - Ñuca chaiman rina horasca manaraj pajtamunchu . Ashtahuanpish cancunapajca , ima horaspish rinallamari .
43007007	Cancunataca cai pachapaj cajcunaca , ¿ imamantataj p'iñangapish ? Ashtahuanpish Ñucataca , paicuna mana allita ruracujpi jarcashpa rimashcamantami , p'iñancuna .
43007008	Cancunaca fiestamanca huichiyaichijlla . Ñucaca , chai fiestapi canapajca manaraj horas pajtashcachu , manaraj huichiyanichu - nircami .
43007009	Chashna nishpaca , Galileallapitajmi saquirirca .
43007010	Jesusca , Paipaj huauquicuna fiestaman huichiyashca q'uipami , pi mana ricujllapi , Paipish pacalla huichiyarca .
43007011	Mandaj judiocunaca , chai fiestapi Jesusta mashcacushpaca : ¿ Maipishi chai runaca ? ninacurcami .
43007012	Fiestaman tandanacushcacunaca , achcacunami Paimantaca parlanacurcacuna . Shujcunaca : Chai runaca allimari nircacunami . Cutin maijancunaca : Mana allichu , ashtahuanpish tucuicunata umacunllamari ninacurcami .
43007013	Chashna ninacushpapish , judiocunata manchashcamantami , paicunapuralla parlanacurcacuna .
43007014	Ashtahuanpish fiesta chaupiyacujpica , Diospaj huasiman huichiyashpami Jesusca yachachirca .
43007015	Pai yachachishcata uyashpami , judiocunaca : ¿ Ima shinataj caica , maipi mana unaita yachashca cashpapish , cai tucuitaca yacharcari ? nishpami mancharircacuna .
43007016	Chashna ninacucujpimi , Jesusca cashna nirca : - Ñucaca , mana Ñuca yuyaimantachu yachachini , Ñucata cachaj Yaya “ Yachachi ” nishcallatami yachachini .
43007017	Pipish Diospaj munaita rurasha nijllami , Ñuca yachachishcaca Diospaj cashcata , mana cashpaca Ñuca yuyaillamanta rimacushcataca yachanga .
43007018	Pipish Paipaj yuyaillamanta rimajca , Pai quiquin alli nishca canallatami mashcan . Ashtahuanpish Paita cachaj alli nishca cachun nijca , cashcatatajmi huillan , ima mana ruranataca mana ruranchu .
43007019	¿ Illu Mandashcataca Moisestaj shina cancunamanca curcá ? Chaitaca manamari pi pajtachinguichijchu . ¿ Shinashpaca , ima nishpataj ñucataca huañuchishun ninguichigari ? - nircami .
43007020	Shina nijpica , chaipi tandanacushcacunaca : - Supai japishcamari cangui . ¿ Pitaj Cantaca huañuchisha nicunri ? - nircacunami .
43007021	Chashna nijpimi , Jesusca cashna nirca : - Shuj allita rurashcamantami , tucuicuna mancharinguichij .
43007022	Jalachij , c'aricuna charishca aicha punta carata p'itichunca Moisestajmari mandarca . Mana paichu callarichirca , ashtahuanpish ñaupa yayacunamari callarirca . Chaitaca illu sabadopi ruranguichijllami .
43007023	Moisés Mandashcata mana p'aquingaraicullami , c'ari charishca aicha punta carataca , sábado cajpipish p'itinguichijlla . Chashna ruraj cashca jahuaca , ¿ sabadopi shuj runata alliyachijllapichu , Ñucahuanca p'iñaringuichij ?
43007024	Ama manaraj alli yuyaita japishpa juchachichijchu . Juchachina cajpica alli ricushpa , juchachichigari - nircami .
43007025	Chaimantami Jerusalenpi causaj maijancunaca , cashna ninacurca : ¿ Cai runataca huañuchishun nishpa mashcacuncunataj shiná ?
43007026	Riquichij , tucuicunaman huillacunllamari , manamari pi imata nincunachu . ¿ Mandajcunataj Cristo cashcata rijsishpachu imata mana nincuna , imashi ?
43007027	Manacataj chashna cangachu , cai runa maimanta cajtaca yachanchijmari . Cristo shamushpaca , maimanta cashca mana yacharishpa , ñapish ricuringallamari nircacunami .
43007028	Chaimantami Jesusca , Diospaj huasipica sinchita rimashpa cashna yachachirca : - ¡ Ñucataca rijsinguichijtajmari , maimanta cashcatapish yachanguichijtajmari ! Mana Ñuca quiquin yuyaillamanta shamurcanichu . Ashtahuanpish cancuna shunguta churaipaj cachajpimari shamurcani , Paitamari mana rijsinguichij .
43007029	Ashtahuanpish Ñucaca , Paipajmanta shamushcamanta , Paitaca rijsinimari . Paimari Ñucataca cacharca - nircami .
43007030	Shina nijpica huañuchingapaj japishun yuyashpapish , Paita japina horas manaraj pajtashcamanta , ima shina mana japi tucurcachu .
43007031	Ashtahuanpish chaipi tandanacushcacunaca , achcacuna Jesusta crishpami cashna nircacuna : ¿ Cristo shamushpaca , Pai rurashca señalcunatapish yallichu ruranga imashi ? ninacurcami .
43007032	Gentecuna paicunapuralla Jesusmanta chashna rimanacucujta uyashpami , fariseocunapish , curacunapish , Jesusta pacalla japichun shuj runacunata cacharcacuna .
43007033	Chaimantami , Jesusca cashna nirca : Ashacama cancunahuan casharajmi . Chai q'uipaca , Ñucata Cachajpajmanmi tigragrini .
43007034	Chaipica Ñucata mashcashpapish , ña mana japinguichijchu . Ñuca tiyacunmanca , mana shamui tucunguichijchu nircami .
43007035	Shina nijpimi judiocunaca , paicunapura cashna ninacurca : Cai runaca ñucanchij ama japichunca , ¿ maimanshi rigrin ? ¿ Griegocunapaj llajtacunapi causacuj israelcunapajman rishpachu , griegocunaman yachachigricun imashi ?
43007036	" Ñucata mashcashpapish , mana japinguichijchu . Ñuca tiyacunmanca , mana shamui tucunguichijchu " nishpaca , ¿ imatashi nisha nicun ? ninacurcacunami .
43007037	Fiesta tucurina ashtahuan jatun punllapimi , Jesusca shayarishpa sinchita cashna nirca : - Pipish yacunachishpaca , Ñucapajman shamushpa ubyaichij .
43007038	Dios Quillcachishcapi nishca shinaca : " Ñucata crijpaj shungumantaca , causaita cuj yacucuna llujshingami " - nircami .
43007039	Jesusca , Paita crijcuna Diospaj Espirituta chasquinata huillashpami chashna nirca . Jesusta manaraj Dios sumajyachishca cajpimi , jucha illaj Espirituca manaraj shamushca carca .
43007040	Jesús huillashca shimicunata uyashpami , chai tucuicunamanta maijancunaca : Caitajca , Dios ima nishcata huillajtajmari nircacunami .
43007041	Shujtajcunaca : Caica Cristomari nircacunami . Ashtahuanpish maijancunaca , cashnami nircacuna : ¿ Maitataj Cristoca , Galileamanta shamungari ?
43007042	¿ Illu Dios Quillcachishcapica : " Cristoca Davidmanta miraimi canga , David causashca Belén shuti aillu llajtamantami shamunga " nintaj shiná ? nircacunami .
43007043	Jesusmanta chashna shujta shujta yuyashpami chaupirinacurca .
43007044	Paicunapurallamantataj Jesusta japishun nicujcunapish , pi mana japircacunachu .
43007045	Jesusta japichun cachashcacuna tigramujpica , pushaj curacunapish , fariseocunapish : - ¿ Ima nishpataj mana japimunguichigari ? - nishpami tapurcacuna .
43007046	Shina nijpimi , paicuna cachashca runacunaca : - ¡ Chai runa shinatajca , pi manataj rimashcachu ! - nishpa cutichircacuna .
43007047	Chashna nijpi fariseocunaca , cashnami tapurcacuna : - ¿ Cancunatapishchu crichin ?
43007048	¿ Mandajcuna , fariseocunaca maijanllapish Paita crishcata uyashcanguichijchu ?
43007049	¡ Mana ! Ashtahuanpish Mandashcata mana yachaj , millashca gentecunallamari Paitaca crincuna - nircacunami .
43007050	Shina nijpica Jesuspajman tuta shamuj , Nicodemo shuti fariseomi , paicunataca cashna tapurca :
43007051	- ¿ Ñucanchij Mandashcapica , shuj runata manaraj uyashpa , pai ima rurashcatapish manaraj yachashpaca juchachichunlla ninchu imatagari ? - nircami .
43007052	Chashna nijpimi , caishujcunaca : - ¿ Canpish Galilea runachu tucungui , imamí ? Dios Quillcachishcata alli ricushpa yachanarajmi cangui . Galileamantaca , Dios ima nishcata huillajca , shujllapish manataj tiyashcachu - nircacunami .
43007053	Chashna ninacushcahuan , paicunapaj huasicunaman rircallacunami .
43008001	Chai q'uipaca Jesusca , Olivo yuracuna tiyan urcumanmi rirca .
43008002	Cayandij tutamantaca Diospaj huasiman tigramujpimi , tucuicuna paipajman shamujpi , yachachishpa tiyacurca .
43008003	Chaipica Mandashcata yachachijcunapish , fariseocunapish shuj huarmitami huainayacujta japishpa , Jesuspajman pushamurcacuna . Chai huarmita tucuicunapaj chaupipi churashpami ,
43008004	cashna nircacuna : - Yachachij , cai huarmitaca huainayashpa siricujtamari japimunchij .
43008005	Moisés Mandashcapica , cashna huarmicunataca : " Rumihuan shitashpa huañuchichun " nishpamari mandashca . Canca caitaca , ¿ imatataj ningui ? - nircacunami .
43008006	Jesús pandarijpica juchachingaraicullami , chashna tapurcacuna . Ashtahuanpish Jesusca cumurishpa , pambapi maquihuan quillcacurcallami .
43008007	Paicuna tapuracujpimi Jesusca , umata huichi jatarichishpa : - Maijan cancuna jucha illajlla cashpaca , cai huarmitaca , pairaj rumihuan shitachun - nirca .
43008008	Shina nishpaca , cutin cumurishpa pambapi maquihuan quillcashpa catircallami .
43008009	Chashna nijta uyashpaca , quiquin shungullataj juchayuj cashcata juchachijpimi , yuyajcunamanta callarishpa q'uipa huiñaicunacama , shuj shujlla tucuicuna llujshircacuna . Jesusca , gentecunapaj chaupipi shayachishca huarmindijllami saquirirca .
43008010	Jesús huichilla ricushpaca , chai huarmilla chaipi shayacujtami ricurca . Pi shujta mana ricurijpimi : - Huarmi , ¿ canta juchachijcunaca maipitaj ? ¿ Canta llaquichishun nicujcunaca , manachu pi imata nirca ? - nijpica :
43008011	- Amito , mana pi llaquichihuanchu - nircami . Chashna nijpi Jesusca : - Ñucapish mana imata ninichu . Rilla , cutinca amataj juchallinguichu - nircami .
43008012	Jesusca , cutin yachachishpa catishpaca cashnami nirca : - Ñucaca , cai pachapaj Luzmi cani . Maijanpish ñucata catijca , mana amsapi puringachu . Ashtahuanpish causaita cuj Luztami charinga - nircami .
43008013	Chashna nijpi , fariseocunaca : - Canllataj alli ricurisha nishpallamari , chashna nicungui . Can quiquinllamanta huillashcaca yangallamari - nircacunami .
43008014	Shina nijpi , Jesusca cashnami nirca : - Ñucallamantataj huillacujpipish , Ñuca huillashcaca mana yangachu . Ñucaca maimanta shamushcata , maiman rina cashcatapish yachanimari . Ashtahuanpish cancunaca Ñuca maimanta shamushcata , maiman ricushcatapish mana yachanguichijchu .
43008015	Cancunaca aicha yuyachishca shinami , juchachinguichij . Ñucaca , pitapish mana juchachinichu .
43008016	Ñuca juchachishpaca , ima juchachina tiyajpitajmi juchachisha . Imalla rurashcata ricuchingapajca mana ñucallachu cani , ñucata cachaj Yayahuanmi cani .
43008017	Cancunata Mandashcallapitajmi cashna Quillcashca : " Ima ricushcata ishquipura huillajpica mana llullachu " nishcami .
43008018	Chaipi nicushca shinallataj , Ñucapish Ñucallamantataj huillajmi cani . Ñucata cachaj Yayapish ñucamanta huillacunmi - nircami .
43008019	Chashna nijpimi , paicunaca : - ¿ Maipitaj Cambaj Yayaca ? - nijpi , Jesusca : - Cancunaca Ñucatapish , Ñuca Yayatapish mana rijsinguichijchu . Ñucata rijsishpaca , Ñuca Yayatapish rijsinguichijmanmi - nirca .
43008020	Jesusca Diospaj huasipi yachachicushpaca , cullquita churana c'uchullapimi cai shimicunataca rimarca . Chaipi cajpipish Paita japishun yuyacujcunaca , horas manaraj pajtashcamantami , mana japircacuna .
43008021	Jesusca cutinmi paicunataca : - Ñucaca rigrinimi , Ñuca rishca huashami mashcanguichij . Ashtahuanpish cancunapaj juchallapitajmi huañunguichij . Ñuca ricunmanca mana shamui tucunguichijchu - nircami .
43008022	Shina nijpi judiocunaca : ¿ Maipi huañugricushpachu : " Ñuca ricunmanca , cancunaca mana shamui tucunguichijchu " nicun , imashi ? nircami .
43008023	Chashna nijpimi , Jesusca cashna nirca : - Cancunaca cai ucumantami canguichij , Ñucaca jahuamantami cani . Cancunaca cai pachamantami canguichij , Ñucaca mana cai pachamantachu cani .
43008024	Cancunataca cai pachallamanta cajpimi : " Cancunapaj juchacunallapitajmi huañunguichij " nircani . Ñuca pi cajta mana crishpaca , cancunapaj juchacunallapitajmi huañunguichij - nircami .
43008025	Chashna nijpimi : - Canca , ¿ pitaj canguiari ? - nijpi Jesusca , paicunata cashna nirca : - Ñucaca , callarimantapacha huillacushcallatajmi cani .
43008026	Cancunataca achcatami rimanatapish , juchachinatapish charini . Shina cajpipish Ñucata Cachaj imallata nichun nishcallatami , cai pachapi causajcunamanca rimani - nircami .
43008027	Shina nijpipish Yaya Diosmanta Jesús chashna nicushcataca , mana entendircacunachu .
43008028	Chaimantami , Jesusca cashna nirca : - Runa Aichayuj Ñucata jahuaman huarcushpami , Ñuca pi cashcataca rijsinguichij . Chaipimi imatapish Ñuca quiquin yuyaillamantaca , mana ruraj cashcata yachanguichij . Ñucaca , Yaya yachachishcallatami rimani .
43008029	Ñucata cachaj Yayaca Ñucahuanmari . Pai cushicunallata ruraj cajpimi , mana Ñucallata saquishca - nircami .
43008030	Jesús chashna rimajpica , achcacunami Paitaca crircacuna .
43008031	Jesusca , Paita crij judiocunataca , cashnami nirca : - Ñuca huillashca Shimicunata crishpa , mana huashaman tigrashpaca , Ñuca yachacujcunatajmi canguichij .
43008032	Cashcatataj huillaj shimicuna cashcatami rijsinguichij . Chai Shimicunami cancunataca , huatashca shinamanta cacharichinga - nircami .
43008033	Chashna nijpimi : - Ñucanchijca , Abrahammanta miramushcacunamari canchij . Mana pipaj maquipi huatashcacuna canchijchu . ¿ Ima nishpataj : " Cachariringuichijmi " ninguiari ? - nishpami tapurcacuna .
43008034	Shina nijpimi Jesusca , cashna nirca : - Pipish juchallata rurashpa causajtaca , juchami huatashcata charicun . Chaica chashnatajmari .
43008035	Servichun randishcalla runaca , mana huasipi causacunllachu . Ashtahuanpish churimi yayahuanca causacungalla .
43008036	Chashna cajpimi cancunaca , Diospaj Churi cacharichijllapi , cacharishcataj saquiringuichij .
43008037	Cancuna Abrahammanta miramushca cajtaca yachanitajmari . Shina cashpapish Ñuca huillashca shimicunata cancunapaj shungupi mana chasquishpami , Ñucataca huañuchishun nicunguichij .
43008038	Ñuca Yaya imallata rurajtaca , Ñucatajmi ricurcani . Chaimantami cancunamanca , chaita huillacuni . Cancunapish cancunapaj yayata uyashpami , chaita caticunguichij - nircami .
43008039	Shina nijpi paicunaca : - Ñucanchij yayaca Abrahammari - nijpimi , Jesusca cashna nirca : - Abrahammanta miramushcacunataj cashpaca , Abraham shinallatajmari ruranguichijman .
43008040	Ashtahuanpish cancunaca , ¡ Taita Dios ima nishcata uyashpa , chaita huillashcamantami Ñucataca , huañuchishun yuyanguichij ! Abrahamca , mana chashna ruranmanchu carca .
43008041	Cancunaca , cancunapaj yaya shinallatajmi ruracunguichij - nircami . Chashna nijpica : - ¡ Ñucanchijca , mana huainapaj huahuacunachu canchij ! ¡ Shujlla Yayatamari charinchij , Paica Taita Diosmari ! - nircacunami .
43008042	Shina nijpimi , Jesusca cashna nirca : - Taita Dios cancunapaj Yaya cajpica , Ñucataca c'uyanguichijmanmari . Ñucaca , Taita Diospajmantami shamurcani . Mana quiquin yuyaillamantachu shamurcani . Paimari Ñucataca cacharca .
43008043	Cancunallataj Ñuca huillashcata mana uyashun nishcamantami , Ñuca rimashcataca mana entendinguichij .
43008044	Cancunaca cancunapaj yaya diablopaj huahuacunamari canguichij . Chaimanta cancunapaj yayapaj munaillatamari rurashun ninguichij . Paica callarimantapacha huañuchijmi . Paipica llullanalla tiyashcamanta , mana llulla canapica mana saquirishcachu . Paica llullapaj yaya cashcamantaca , llullata rimashpaca , pai rimana cashca shinallatajmi riman , paica llullami .
43008045	Ashtahuanpish Ñucataca , mana llullashpa huillajpimari mana cringuichij .
43008046	¿ Pi cancunataj Ñuca ima juchata rurashcata ricuchi tucunguichij ? Cashcatataj Ñuca huillajpica , ¿ ima nishpataj mana cringuichigari ?
43008047	Maijanpish Diospaj cajcunaca , Diospaj Shimitaca uyanmi . Ashtahuanpish cancunaca mana Diospaj cashpami , Paipaj Shimitaca mana uyashun ninguichij - nircami .
43008048	Chaimantami judiocunaca , cashna rimarcacuna : - Cantaca “ Supai japishcami cangui , samariataj samaria runa ” nishpaca , allillatatajmi nicunchij - nircacunami .
43008049	Chashna nijpi Jesusca , cashnami cutichirca : - Ñucataca , ima supai mana japishcachu . Ashtahuanpish Ñuca Yayatamari jatunyachicuni . Cancunaca Ñucataca , manamari jatunyachinguichijchu .
43008050	Mana Ñucachu jatunyachichun mashcacuni , Ñuca Yayami Ñucata jatunyachichun munan , cancuna mana chasquishcamantaca Paimari juchachinga .
43008051	Pipish Ñuca imalla nishcata caźujca manataj huañungachu , chaica chashnatajmari - nircami .
43008052	Chashna nijpimi judiocunaca , cashna nirca : - Abrahampish , Dios ima nishcata huillajcunapish huañurcamari . Canca : " Pipish Ñuca huillashcata caźujca , mana huañungachu " ninguimari . Cunantajca Cantaca , supai japishca cashcata ricunchijtajmi .
43008053	¿ Canca ñucanchij ñaupa yaya Abrahamta yallichari canguiari ? Paipish , Dios ima nishcata huillajcunapish huañurcami . Canca , ¿ pi cashcatapishchari yuyangui ? - nircacunami .
43008054	Chashna nijpica , Jesusca cashnami nirca : - Ñuca quiquinllataj “ Allimi cani ” nirijpica , chaica yangallamari canman . Ñuca Yayamari ñucataca sumajyachicun . Cancunapish Paillatatajmari , “ Ñucanchij Diosmi ” nicunguichij .
43008055	Chashna nishpapish , Paitaca mana rijsinguichijchu . Ñucaca Paita rijsinimari . " Paita mana rijsinichu " nishpaca , cancuna shinallataj llullami caiman . Ashtahuanpish Ñucaca Paita rijsishcamantami , Pai ima nishcata caźuni .
43008056	Cancunapaj ñaupa yaya Abrahamca , Ñuca shamuna punllata ricusha yuyashpami cushicurca . Ña ricushpacarin , ashtahuanmi cushicurca - nircami .
43008057	Chashna nijpi judiocunaca : - Manaraj pichca chunga huatayujllapish canguica . ¿ " Abrahamtaca ricurcani " ninguichu , imamí ? - nircacunami .
43008058	Shina nijpi Jesusca : - Abraham manaraj tiyajpimari Ñucaca ña tiyarcani , chaica chashnatajmari - nircami .
43008059	Chashna nijpica rumicunata japishpami , shitashun nircacuna . Ashtahuanpish Jesusca , Diospaj huasimantaca , paicunapaj chaupillatataj allijlla miticushpa llujshircallami .
43009001	Chaimanta llujshishpa ricushpaca Jesusca , mana ricuj huacharishca shuj runatami ricurca .
43009002	Chaita ricushpami , yachacujcunaca : - Rabí , cai runa chashna huacharichunca , ¿ paillatajchu , mana cashpaca , paipaj yaya mamachu juchallishca canga imashi ? - nishpami tapurcacuna .
43009003	Jesusca , cashnami cutichirca : - Pai , mana cashpaca paipaj yaya mama juchallishcamantaca , mana chashna huacharircachu . Ashtahuanpish Diosllataj tucuita rurai tucuj cashcata cai runapi ricuchichunmi , chashnaca huacharirca .
43009004	Punlla tiyajpirajmi , Ñucata Cachaj “ Rurai ” nishcataca rurana cani . Tutayajpica pi mana imata rurai tucunchu .
43009005	Cai pachapi cashcacamaca , cai pachapi achijyachij Luzmi cani - nircami .
43009006	Chashna nishpaca Jesusca , allpata ch'ucahuan nuyuchishpa chapushpami , mana ricujpaj ñahuipi llutarca .
43009007	Chai q'uipaca : - Ri , Siloé yacu tandarishcapi maillarigri - nircami . Chai yacupi maillarigrishpaca , ricuj ñahuiyuj tigramurcallami ( Siloé shimica : " Cachashca " nisha ninmi ) .
43009008	Chaimantami c'uchullapi causajcunapish , mana ricuj cashcata rijsijcunapish : Caica , ¿ mañashpa tiyaj runa shiná ? ninacurca .
43009009	Maijancunaca : Paitajmari nircacunami . Cutin shujtajcunaca : Paimi yuyachin nircacunami . Chaimantami paica : Ñucatajmari cani nirca .
43009010	Shina nijpica : - ¿ Ima shinataj cambaj ñahuicunaca pascarirca ? - nishpa tapujpimi ,
43009011	cashna cutichirca : - Jesús shuti runamari allpata chapushpa , ñuca ñahuicunapi llutarca . Chaimantaca : " Ri , Siloé yacupi maillarigri " nircami . Pai nishca shina chai yacupi maillarigrishpaca , ricurcanillamari - nircami .
43009012	Shina nijpica : - ¿ Maipitaj chai runaca ? - nishpa tapujpi , paica : - Imatajshiari , mana yachanichu - nircami .
43009013	Mana ricuj cashca runataca , fariseocunapajmanmi pusharcacuna .
43009014	Ch'ucahuan allpata chapushpa ñahuicunapi llutashpa , Jesús alliyachi punllaca sabadomi carca .
43009015	Chai alliyaj runataca fariseocunapishmi , paipaj ñahuicuna ima shina pascarishcata tapurcacuna . Chaipimi paica : - Allpa chapushcata ñuca ñahuicunapi llutajpi maillarigrishpaca , ricurcanillami - nirca .
43009016	Chashna nijpimi , maijan fariseocunaca : Sabadota mana huaquichij chai runaca , mana Diosmanta shamunchu nircacunami . Cutin shujtajcunaca : ¿ Ima shinataj juchayuj runa cashpaca , chashna señalcunataca rurai tucungari ? nircacunami . Chashnami paicunapurallataj shujta , shujta nishpa rimanacurcacuna .
43009017	Chaimantami , mana ricuj cashca runataca : - Canca , ñahuicunata pascajtaca , ¿ ima ninguitaj ? - nishpa , cutin tapujpica : - Paica , Dios ima nishcata huillajmari - nirca .
43009018	Shina nijpipish judiocunaca , mana ricuj runata alliyachishcataca , chai runapaj yaya mamata cayashpa tapungacama manataj crircacunachu .
43009019	Yaya mamataca : - ¿ Caichu mana ricuj huacharishca , cancunapaj churi ? ¿ Ima shinataj cunanca ricucun ? - nishpami tapurcacuna .
43009020	Chashna nijpi paipaj yaya mamaca , cashnami cutichirca : - Mana ricuj huacharishca ñucanchij churi cashcataca yachanchijmi .
43009021	Ashtahuanpish cunanca ima shina pai ricucushcata , pi paipaj ñahuicunata pascashcataca mana yachanchijchu . Paica juilluyujmi , paillatataj tapuichijlla , huillangallami - nircacunami .
43009022	Judiocunata manchashcamantami , yaya mamaca chashna nirca . Judiocunaca pipish Jesusta “ Mesiasmi ” nishpa purijtaca , tandanacuna huasimanta llujshichishpa cachanatami yuyarinacushca carca .
43009023	Chaimantami yaya mamaca : Juilluyujmi , paillatataj tapuichijlla nircacuna .
43009024	Shina nijpimi mana ricuj cashca runata cutin cayashpaca : - ¡ Taita Diosta jatunyachi ! Ñucanchijca chai runataca , juchayuj cashcatami yachanchij - nircacuna .
43009025	Chashna nijpica : - ¿ Paica juchayujchu manachu juchayuj imachari ? Chaitaca mana yachanichu . Ñucaca mana ricuj cashca cashpapish , cunanca Paimanta ricucushcallatami yachani - nircami .
43009026	Shina nijpipish cutinmi : - ¿ Imatataj cantaca rurarca ? ¿ Ima shinataj cambaj ñahuicunataca pascarca ? - nishpa tapurcacuna .
43009027	Shina nijpica : - Ñamari huillarcani , mana uyashun nircanguichijca . ¿ Ima nishpataj cutintaj tapunguichij ? ¿ Cancunapishchu Paipaj yachacujcuna tucushun ninguichij ? - nircami .
43009028	Chashna nijpica p'iñarishpami , maipish cachun rimashpa cashna nirca : - ¡ Canchari Paipaj yachacuj cangui ! ¡ Ñucanchijca Moisespaj yachacujcunamari canchij !
43009029	Moiseshuan Taita Dios rimashcataca , allimari yachanchij . Ashtahuanpish chai runataca , maimanta shamushcata mana yachanchijchu - nircacunami .
43009030	Shina nijpi chai runaca , cashnami nirca : - Cunantajca mancharinimi . Paica , maimanta shamushcata cancuna mana yachajpipish , ñuca ñahuicunataca pascarcamari .
43009031	Taita Diosca juchayujcunata mana uyaj cashcataca yachanchijmi . Ashtahuanpish Paita manchaj , Paipaj munaita rurajllatami uyan .
43009032	Mana ricuj huacharishcata pi alliyachin nijtaca , cunancama manataj uyashcanchijchu .
43009033	Paica mana Taita Diospajmanta shamushca cashpaca , imata mana rurai tucunmanchu - nircami .
43009034	Chashna nijpica : - Canca huacharipachamantami juchasapa cashcangui . ¿ Chai jahuachu , ñucanchijtaca yachachisha ninguiari ? - nishpami , llujshichishpa cacharcacuna .
43009035	Jesusca , Pai alliyachishca runata llujshichishpa cachashcata uyashpami , mashcashpa paihuan tupashpaca : - Canca , ¿ Diospaj Churitaca cringuichu ? - nirca .
43009036	Chashna nijpica : - Amitolla , ¿ pitaj Paica , ñuca Paita cringapaj , huillahuai ? - nircami .
43009037	Shina nijpi Jesusca : - Paitaca ricucunguillatajca , cunan canhuan rimacujllatajmari cani - nircami .
43009038	Chashna nijpica : - Crinimari , Amito - nishpami , Paitaca adorarca .
43009039	Chaipimi Jesusca : - Ñucaca , cai pachapi causajcuna ima shina cashcata ricuchingapajmi shamurcani . Mana ricujcunaca ricuchun , ricujcunaca ama ricuchunmi shamurcani - nircami .
43009040	Shina nijta paihuan caj maijan fariseocuna uyashpaca : - ¿ Ñucanchijpish mana ricujcunachari canchigari ? - nircacunami .
43009041	Chashna nijpi Jesusca , cashnami nirca : - Cancuna mana ricujcuna cashpaca , jucha illajmari canguichijman . Ashtahuanpish cunanca : " Ricujcunamari canchij " nishpapish , juchapimari causanguichij .
43010001	Corral punguta mana yaicushpa , maitapish huichiyashpa Ovejacunapajman yaicujca shuhuami , chapashpa huañuchijmi , chaica chashnatajmari .
43010002	Ashtahuanpish ovejacunata michijtajca , pungutami yaicun .
43010003	Paimanmi corralpi cuidajca , punguta pascashpa ricuchin . Ovejacunaca , michij rimajtaca uyanmi . Michijca paipaj ovejacunataca , shutipi cayashpami llujshichin .
43010004	Tucui paipaj quiquin ovejacunata canllaman llujshichishpaca , paicunata ñaupashpami rin . Ovejacunaca , michijpaj rimaita rijsishcamantaca catinllacunami .
43010005	Ashtahuanpish mana rijsishcataca mana catinchu . Mana rijsishcacunapaj rimaita uyashpaca , mancharishpa , maitapish rinllacunami - nircami .
43010006	Jesús cai parlohuan yuyachijpica , paicunaca imata nisha nishcata mana entendircacunachu .
43010007	Chaimantami , Jesusca cutin cashna nirca : Ñucami ovejacuna yaicuna Pungu cani , chaica chashnatajmari .
43010008	Tucui Ñucapaj ñaupa shamujcunaca shuhuacunami , chapashpa huañuchijcunami carca . Chaimantami ovejacunaca , mana uyarcacuna .
43010009	Ñucaca Pungumi cani . Pipish Ñucamanta yaicujca , quishpiringami . Corralman yaicungami , llujshingami , micunatapish japingami .
43010010	Shuhuaca shuhuangapaj , huañuchingapaj , tucuchingapajllami shamun . Ñucaca causaita charichun , yallijta charichunmi shamurcani .
43010011	Ñucaca , alli Michijmi cani . Alli Michijca , ovejacunamantaca quiquin causaitami cun .
43010012	Ashtahuanpish cullquiraiculla michijca , mana michijtajchu , ovejacunapish mana paipajchu . Chaimantami atuj shamujpica , shitashpa miticugrinlla . Atujca ovejacunataca japishpa apanllami , caita chaita callpachinllami .
43010013	Chashna cullquiraiculla michijca miticunllami . Cullquimantalla michicushcamantaca , ovejacuna imapish tucuchun shitashpa rinllami .
43010014	Ñucaca , alli Michijmi cani . Ñuca ovejacunataca rijsinimi , paicunapish Ñucataca rijsinmi .
43010015	Ima shinami Yayaca ñucata rijsin , chashnallatajmi Ñucapish Yayataca rijsini . Ñucaca ovejacunamanta causaita cunimi .
43010016	Mana cai corralpi caj shujtaj ovejacunatapish charinimi . Paicunatapish pushamunatajmi cani . Paicunapish Ñuca rimashcataca uyangacunami . Shuj canllallami tucunga , shuj Michijllami tiyanga .
43010017	Cutinllataj chasquingapaj Ñuca causaita cushami . Chaimantami , Yayaca Ñucata c'uyan .
43010018	Pi mana Ñuca causaitaca quichui tucunchu , Ñucallataj huañusha nijpimi huañuchingacuna . Ñucallataj huañui tucunimi , Ñucallataj causari tucunimi . Ñuca Yayallatajmi chashna rurachun mandarca nircami .
43010019	Chashna huillashcata uyashpaca , judiocunaca cutinllatajmi paicunapura ch'ican ch'icanta yuyashpa rimanacurcacuna .
43010020	Paicunapuramanta achcacunami : Paica supai japishca , muspamari . ¿ Imapajtaj uyacushunpish ? nircacuna .
43010021	Cutin shujtajcunaca : Chashna shimicunataca supai japishca cashpaca , mana rimanmanchu . Supaica mana ricujcunapaj ñahuicunataca , ¿ pascai tucunchari ? nircacunami .
43010022	Jerusalenpica chiri punllacunapimi , Diospaj huasita mingashcata yuyarina fiestata ruracurcacuna .
43010023	Chai fiestapimi Jesusca Diospaj huasipica , Salomón shuti corredorpi puricurca .
43010024	Chaipi puricujpimi , judiocunaca muyujta shayarishpa Jesustaca : - ¿ Maicamataj ñucanchijtaca muspachishpalla charisha ninguiari ? Canllataj Cristo cashpaca , ña alli huillaiari - nircacunami .
43010025	Chaimantami Jesusca , cashna cutichirca : - Ñamari huillarcani , cancunallataj mana crisha ninguichijca . Ñuca Yaya mandajpi Ñuca imalla rurashcacunata ricushpallataj , yuyaita japinamari canguichij .
43010026	Ashtahuanpish ña nishca shina , cancunaca mana Ñuca ovejacuna cashcamantami mana cringuichij .
43010027	Ñuca ovejacunaca Ñuca rimashcata rijsinmi , Ñucapish paicunata rijsinimi , Ñucataca catinllacunami .
43010028	Ñucaca paicunamanca huiñai causaitami cuni , paicunaca manataj chingaringachu . Ñuca maquimantaca , pipish manataj quichungachu .
43010029	Ñucaman cuj Ñuca Yayaca , tucuicunata yalli jatunmari . Ñuca Yayapaj maquimantaca , pipish manataj quichui tucunchu .
43010030	Ñucapish , Yayapish shujllami canchij - nircami .
43010031	Shina nijpi judiocunaca rumihuan shitashun nishpami , cutin rumicunata japircacuna .
43010032	Chaimantami Jesusca : - Ñuca Yaya rurachun cachashca allicunataca , achcatamari rurashpa ricuchircani . ¿ Maijan chaicunamantataj rumihuan shitashun ninguichigari ? - nishpa tapurca .
43010033	Chashna nijpi judiocunaca : - Allita rurashcamantaca , mana rumicunahuan shitashun ninchijchu . Ashtahuanpish runa cashca jahua , “ Diosmi cani ” nishcamantami , rumicunahuanca shitashun ninchij - nircacunami .
43010034	Shina nijpi Jesusca , cashnami nirca : - ¿ Cancunata Mandashpa Quillcashcapica : " “ Dioscunami canguichij ” nircanimi " nicuntaj shiná ?
43010035	Manaca Diospaj Shimica llullangachu . Chaipica Taita Diosca , Paipaj Shimita chasquijcunatami , " Dioscunami canguichij " nishca .
43010036	Chaita yachashca jahuaca , ¿ ima nishpataj Ñucataca : " Runa cashca jahuamari “ Diosmi cani ” ningui " nishpa p'iñanguichij ? Ñucatacarin Yaya Diosllataj Paipajlla ch'icanyachishpamari , cai pachaman cachahuarca . Chaimantami , “ Diospaj Churimi cani ” nini .
43010037	Ñuca Yaya rurachun nishcata mana ruracujpica , Ñucataca ama crichijchu .
43010038	Ashtahuanpish Yaya rurachun nishcata ruracujpica , Ñucata mana crishpapish , chai rurashcacunallatapish crichigari . Chaita crishpami Ñucaca Yayahuan , Yayaca Ñucahuan shujlla cashcataca , alli yachanguichij - nircami .
43010039	Chashna nishcamanta cutintaj japishun nijpica Jesusca , paicunapaj maquimantami llushpirishpa rirca .
43010040	Chaimantaca , Jordán yacu ch'imbanijpi , ñaupaman Juan bautiźacushcaman tigrashpami , chaipi saquirirca .
43010041	Achcacunami Paipajman shamurcacuna . Paicunaca : Juanca , ima milagrocunata mana rurashca cashpapish , cai runamanta pai imallata huillashpaca , manatajmari llullashcachu nircacunami .
43010042	Chaimantami chaipica , achcacuna Jesusta crircacuna .
43011001	Betania aillu llajtapica , Lázaro shuti runami ungushca carca . Chaipimi Mariapish , paipaj ñaña Martandij causarca .
43011002	( Ungushca Lazaropaj pani Mariami , Apunchij Jesustaca mishquijllata ashnajhuan chaquipi tallishpa , ajchahuan chaquichirca ) .
43011003	Paicunami : Apunchij Jesús , Canhuan alli apanacuj , Can c'uyashca Lazaroca ungushcamari nishpa , huillachun cacharcacuna .
43011004	Chaita huillajpica , Jesusca : Cai ungüihuanca , mana huañungachu . Ashtahuanpish Taita Dios tucuita rurai tucuj cashcata ricuchinapajllami . Cai ungüimantami Diospaj Churi Ñucapish , tucuita rurai tucuj cashcata ricuchisha nircami .
43011005	Jesusca Martatapish , paipaj ñañatapish , Lazarotapish c'uyarcami .
43011006	Lázaro ungushca cajta yachashpapish , ishqui punllahuan chaipi saquirircarajmi .
43011007	Chai q'uipami Jesusca , yachacujcunataca : - Cutin Judeaman jacuchij - nirca .
43011008	Shina nijpi , Paipaj yachacujcunaca : - Rabí , cainanijllamari judiocunaca Cantaca , rumihuan shitashun nircacuna . ¿ Cutinchari chaimanca risha ninguiari ? - nircacunami .
43011009	Chashna nijpipish , Jesusca : - ¡ Illu punllaca , chunga ishqui horastami charin ! Punllapi purijca , achij punllapi cashcamanta mana ñitcarinchu .
43011010	Ashtahuanpish tutapi purijca , quiquinllataj mana achijyachi tucushcamantaca , maipipish ñitcarinllami - nircami .
43011011	Caitapishmi nirca : - Ñucanchijhuan apanacuj Lazaroca dormicunmari , paita rijchachinamanmi rigrini - nirca .
43011012	Chashna nijpi , Paipaj yachacujcunaca : - Apunchij Jesús , Lazaroca dormicushpallaca alliyangallamari - nircacunami .
43011013	Jesusca , Lazarotaca ña huañushca cajpimi , chashnaca nirca . Ashtahuanpish paicunaca “ Dormishpa samaricujllapimi , chashna nicunga ” yuyarcacunami .
43011014	Chaimantami Jesusca , cashna nishpa alli huillarca : - Lazaroca huañushcami .
43011015	Ñuca mana chaipi cashcamanta cushicunimi . Pai huañushcaca , cancuna crichun allimari , paita ricunaman jacuchij - nircami .
43011016	Shina nijpica , ishqui huacharishca Tomasmi caishuj yachacujcunataca : - Shinashpaca , ñucanchijpish Paihuan huañungapaj jacuchij - nircami .
43011017	Jesusca , Lazarota pambashca chuscu punllapimi chayarca .
43011018	Betaniaca , Jerusalenmantaca quimsa kilómetro shinallapimi carca .
43011019	Chaimantami Martatapish , Mariatapish turi huañushcamanta llaquilla cajpi , achca judiocuna ricunaman shamushca carca .
43011020	Martaca , “ Jesús shamucun ” nijta uyashpaca , tupanamanmi llujshirca . Ashtahuanpish Mariaca , huasipi saquirircallami .
43011021	Martami Jesustaca cashna nirca : - Apunchij Jesús , Can caipi cashca cajpica , ñuca turica mana huañunmanchu carca .
43011022	Cunanpish Taita Diosta Can imata mañajpica , Taita Dios cuna cashcata yachanimi - nircami .
43011023	Shina nijpi Jesusca : - Cambaj turica causaringamari - nircami .
43011024	Chashna nijpi Martaca : - Tucuri punllapi , huañushcacuna causarina punllapi causarina cashcataca yachanitajmari - nircami .
43011025	Shina nijpi Jesusca , cashnami nirca : - Ñucamari causachijpish , causaita cujpish cani . Maijanpish Ñucata crijca , huañushca cashpapish causangami .
43011026	Causacujcunaca maijanpish Ñucata crijca , huiñaita manataj huañungachu . ¿ Chaitaca cringuichu ? - nircami .
43011027	Jesús chashna nijpica : - Ari Apunchij Jesús , Cantaca Diospaj Churi , Quishpichij Cristo cai pachaman shamushcatami crini - nircami .
43011028	Chashna nishca q'uipa Marta rishpaca , paipaj ñaña Mariataca : - Yachachijmari caipi , canta cayacunmari - nishpa allijlla huillarca .
43011029	Mariaca shina nijta uyashcahuanmi , jatarishpa Jesuspajman shamurca .
43011030	Jesusca chai uchilla aillu llajtamanca manaraj chayashcachu carca . Marta Paihuan tupashcallapitajmi carca .
43011031	Ricunaman shamuj judiocunaca , María jatarishcahuan huasimanta llujshishpa rijta ricushpami , “ Turita pambashca ñaupajpimari huacagringa ” ninacushpa , catishpa rircacuna .
43011032	María Jesuspajman chayashpaca , Paipaj ñaupajpi pambaman cumurishpami : - Apunchij Jesús , Can caipi cashca cajpica , ñuca turica mana huañunmanchu carca - nirca .
43011033	Chashna nishpa María huacacujpica , paita catishpa shamuj judiocunapish huacarcacunami . Chaita ricushpami Jesusca , Paipaj espiritupi nanarishpa anchata llaquirirca .
43011034	Chashna llaquirishpaca : - ¿ Maipitaj paitaca churarcanguichij ? - nishpa tapujpimi : - Apunchij Jesús , shamui ricungui - nircacuna .
43011035	Ricugrishpaca , Jesusca huacarcami .
43011036	Chaimantami judiocunaca : - Riquichij , Lazarotaca yallitajmari c'uyashca - nircacuna .
43011037	Paicunapuramanta maijancunaca : - Paica mana ricujtapish ñahuita pascarcamari , Lázaro ama huañuchunca , ¿ manachu imallatapish rurai tucunman carca , imashi ? - nircacunami .
43011038	Jesusca cutintaj anchata llaquirishpami , Lazarota churashca jutcuman c'uchuyarca . Chai jutcuca , quinriman allashpa , jatun rumihuan huichcashcami carca .
43011039	Chaimantami Jesusca : - Rumita anchuchichij - nirca . Shina nijpimi , huañushcapaj pani Martaca : - Apunchij Jesús , pambashcaca ñamari chuscu punlla tucun , ashnacungamari - nirca .
43011040	Chashna nijpi Jesusca : - ¿ " Can crishpaca , Taita Dios rurai tucushcata ricunguimi " nircanitaj shiná ? - nircami .
43011041	Chashna nijpica , huañushcata churashca jutcuta huichcashca rumita anchuchircacunami . Chaipimi Jesusca , jahuata ricushpa cashna nirca : - Yayalla , Can Ñucata uyashcamanta pagui ninimi .
43011042	Ñucata Can uyaracuj cashcataca yachanimi . Ashtahuanpish Ñuca muyundijpi caj tucui gentecuna , Can Ñucata cachashcata crichunllami chashnaca nini - nircami .
43011043	Chashna nishca q'uipaca , sinchita caparishpami : - ¡ Lázaro , chaimanta llujshimui ! - nirca .
43011044	Chashna nijpica chai huañushcaca maquicunatapish , chaquicunatapish maitushca , umatapish ñahuindij linsohuan ch'ungullishcami llujshimurca . Chashna cajpimi Jesusca : - Purichun , maitushcata pascaichij - nirca .
43011045	Chashna rurajta ricushpaca , Mariata ricunaman shamuj judiocunapuramanta achcacunami Jesusta crircacuna .
43011046	Ashtahuanpish maijancunaca , fariseocunapajman rishpami Jesús imallata rurashcata huillarcacuna .
43011047	Chaimantami pushaj curacunapish , fariseocunapish , tucui mandajcunapurata tandachishpa , cashna nircacuna : - ¿ Imatataj rurashun ? Chai runaca , señalcunatamari ruran .
43011048	Chashna saquijllapica , tucuicunamari Paita cringacuna . Chashna tucujpica romanocuna shamushpaca , ñucanchij Diospaj huasitapish , tucui ñucanchij israelcunatapishmi chingachingacuna - nircacunami .
43011049	Chashna nijpi paicunapuramanta chai huatapi mandacuj Caifás curami , cashna nirca : - Cancunaca imatapish mana yachanguichijchu .
43011050	Ñucanchij tucui israelcuna huañunapaj randica , shuj runalla ñucanchijpaj randi huañunamari ashtahuan alli . Chaitaca manamari entendinguichijchu - nircami .
43011051	Chaitaca , mana paipaj quiquin yuyaillamantachu nirca . Ashtahuanpish chai huatapi curacunata mandaj cura cashpa Diosllataj yuyachijpimi , tucui israelcunapaj randi Jesús huañunata , ñaupashpa huillarca .
43011052	Mana tucui israelcunallamantachu huañuna carca . Ashtahuanpish mai llajtapi causacujcuna cashpapish , Diospaj huahua cajcunaca shujlla tucuchunmi huañuna carca .
43011053	Chashna ninacushca punllamantami , Jesustaca huañuchingapaj shuj yuyailla tucurcacuna .
43011054	Chaimantami Jesusca , judiocunapurapica pacalla purirca . Shitashca pamba c'uchullapi caj Efraín puebloman rishpami , Paipaj yachacujcunandij chaipi purirca .
43011055	Judiocunapaj Pascua punllacunapish ñami chayamucurca . Chuyayangapaj maillarinamanmi , achcacuna Pascua ñaupaman chai llajtamanta Jerusalenman huichiyarcacuna .
43011056	Judiocunaca Jesusta mashcacushpami , Diospaj huasipica : ¿ Imatataj yuyanguichij ? ¿ Cai fiestamanca shamungachu imashi ? nishpa , caishuj chaishuj tapunacurcacuna .
43011057	Pushaj curacunapish , fariseocunapish Jesús maipi cashcata maijan yachashpaca , japigringapaj huillaj shamuchunmi ña mandashca carca .
43012001	Jesusca , Pascuapaj sujta punlla illajpirajmi , Lázaro causacun Betaniaman shamurca . Paitami huañushcacunapaj chaupimanta causachirca .
43012002	Paipaj huasipimi , Jesushuan chishita micungapaj micuita rurarcacuna . Martaca caracurcami . Jesushuan meźapi micushpa tiyacujcunapurapica , shujca Lazaromi carca .
43012003	Chaipimi Mariaca achca valij , imahuan mana chagrushca , nardo shuti mishquijllata ashnacujtaca shuj librata apamurca . Chaitami Jesuspaj chaquicunapi llihuishpa , ajchahuan chaquichirca . Chaimantami tucui huasi ucupish mishquijlla ashnacuj tucurca .
43012004	Simonpaj churi Judas Iscariotemi Jesustaca japichingapaj puricurca . Paica , Jesuspaj yachacujcunapurallatajmi carca . Paimi María chashna rurajpica , cashna nirca :
43012005	- ¿ Ima nishpashi cai mishquijlla ashnacujtaca , quimsa patsaj denariopi c'atushpa , huajchacunaman mana curca ? - nircami .
43012006	Huajchacunata llaquishpatajca , mana chashna nircachu . Ashtahuanpish pai huaquichij cashca mochilapi churashca cullquita shuhuangaraicullami chashna nirca . Paica shuhuatajmi carca .
43012007	Chaimantami Jesusca , cashna nirca : - Ama imata nichu . Paica Ñucata pambana punllapajmi caitaca huaquichicushca .
43012008	Huajchacunaca , punllanta mana illangachu . Ashtahuanpish Ñucaca , mana cancunahuan causacushallachu - nircami .
43012009	Jesús Betaniapi cashcataca , achca judiocunami yachaj chayarcacuna . Chaimantami Jesusta ricunamanpish , huañushcacunapaj chaupimanta causachishca Lazarota ricunamanpish achcacuna shamurca .
43012010	Ashtahuanpish pushaj curacunaca , Lazarotapish huañuchingapajmi shuj yuyailla tucurcacuna .
43012011	Lazarota causachishcamanta , achca judiocuna Jesusta crijta ricushpami , chashna yuyarcacuna .
43012012	Chai cayandij punllaca , fiestaman tandanacuj tucui gentecunami , “ Jesús Jerusalenman shamucun ” nijta uyarcacuna .
43012013	Tucui chaicunami ramoscunata aisashca , tupanaman llujshishpaca , cunga tiyashcata cashna caparircacuna : - ¡ Cantaca alli ninchijmari ! ¡ Mandaj Diosmari Cantaca cachashca ! ¡ Israelcunata Jatun Mandajmari cangui ! - nircacunami .
43012014	Jesusca , shuj malta burropimi tiyarishca shamurca . Pai chashna shamunataca , Dios Quillcachishcallapitajmi :
43012015	Sionpi causajcunalla , ama manchaichijchu . Riquichij , cancunata Jatun Mandajca , malta burropi tiyarishcami shamucun nishca tiyacun .
43012016	Chai tucui imalla tucushcacunataca , callaripica yachacujcunaca manaraj entendircacunachu . Ashtahuanpish Jesusta Dios sumajyachishca q'uipami , Pai imallata rurashcapish , imalla tucushcapish , Dios Quillcachishcapitaj Paimanta chashna nishca tiyacushcata yuyarircacuna .
43012017	Huañushca Lázaro jutcupi siricujpi , Jesús cayashpa causachijtaca , achca gentecunami ricurcacuna . Paicunami , chaita shujtajcunamanpish huillarcacuna .
43012018	Chai señalta rurashcata uyashcamantapishmi , chai tucui gentecunaca Jesusta tupanaman shamushcacuna carca .
43012019	Chaimantami fariseocunaca : Riquichij , imata mana rurai tucunguichijchu . Ashtahuanpish tucuicunamari , Paita catishpa rincuna nishpa paicunapura ninacurca .
43012020	Tauca griegocunapishmi Diosta adorangapaj fiestaman huichiyashcacuna carca .
43012021	Paicunaca , Galileapi caj Betsaidamanta Felipepajman c'uchuyashpami : - Amito , Jesustamari ricushun nipanchij - nishpa mañarcacuna .
43012022	Shina nijpi Felipeca , Andresmanmi huillagrirca . Chaimantami ishqui tucushpa , Jesusman huillagrircacuna .
43012023	Jesusca cashnami nirca : - Runa Aichayuj Ñucata sumajyachina horasca ñamari chayamushca .
43012024	Trigo muyuca mana allpapi urmashpa pambarishpaca , paillami saquirin . Ashtahuanpish allpapi urmashpa pambarishpaca , achca granotami aparin . Chaica chashnatajmari .
43012025	Pipish quiquin causaita c'uyajca , chingaringami . Pipish cai pachapi causaita mana c'uyajca , huiñaipajmi quiquin causaita huaquichinga .
43012026	Pipish Ñucata servisha nijca , Ñucata catichunlla . Ñuca maipimi cani , Ñucata servijpish chaipimi canga . Pipish Ñucata servijtaca , Ñuca Yayapish allipimi churanga .
43012027	Cunanca , Ñuca almacamaca llaquihuan huañucunmari . ¿ Imatataj nishachu , imamí ? ¿ " Yayitolla , cai llaqui horasmantaca quishpichihuailla " nishachu , imamí ? ¡ Ashtahuanpish chashna tucungapajtajmari cai horasmanca chayamurcani !
43012028	¡ Yayitolla , Cambaj shutita sumajyachilla ! - nircami . Chashna nijpica jahua pachamantaca : Ña sumajyachircanimi , cutinpish sumajyachigrinirajmi nishpa rimashcami uyarirca .
43012029	Chaita uyashpaca , tucui chaipi cajcunaca : - C'ulun ninmari - nircacunami . Maijancunaca : - Shuj angelmari , Paihuan rimaj yuyachin - nircacunami .
43012030	Chaimantami Jesusca , cashna nirca : - Jahuamanta rimajca mana Ñuca uyachunchu rimarca , ashtahuanpish cancuna uyachunmari rimarca .
43012031	Cunanmari cai pachapi causajcunapajca , paicuna imata ruracushcata ricuchina chayamushca . Cunanmari cai pachata mandajtaca , llujshichishpa shitana chayamushca .
43012032	Ñucaca allpamanta jahuaman huarcushca cashpami , tucuicunata Ñucapajman c'uchuyachisha - nircami .
43012033	Pai ima shina huañuna cashcata huillashpami , chashna nirca .
43012034	Chashna nijpica gentecunaca , cashnami nircacuna : - Ñucanchijca : " Quishpichij Cristoca huiñaitami causacunlla " nishcatami , Mandashcapica uyarcanchij . ¿ Ima nishpataj Canca : " Runa Aichayujca jahuaman huarcushcatajmi canga " ninguiari ? ¿ Chai Runa Aichayujca , pitagari ? - nircacunami .
43012035	Chashna nijpi Jesusca , cashnami nirca : - Luzca , ashacamallami cancunahuan canga . Amsayajpica cancuna rishun nicushcamanca mana ri tucunguichijchu , achijpiraj ñanta japichij . Amsapi purishpaca , maita ricushcata mana yachanguichijchu .
43012036	Achijyachij cancunahuan cajpiraj , Luzta crichigari . Chashnami Luzpaj huahuacuna canguichij - nircami . Caicunata nishcahuan Jesusca , paicunamanta miticushpa rircallami .
43012037	Judiocunapaj ñaupajpi chai tucui señalcunata rurashca cajpipish , Jesustaca manataj crircacunachu .
43012038	Dios ima nishcata huillaj Isaías huillashca pajtachunmi , chashnaca tucurca . Paimari cashna huillashca : Mandaj Dioslla , ñucanchij huillashcataca , ¿ pitaj crishcari ? Mandaj Dios tucuita rurai tucushcatapish , ¿ pitaj chasquishcari ? nishcami .
43012039	Chashna huillashca pajtachunmi , mana cri tucurcacuna . Isaiasllatajmi cashnapish nishca :
43012040	Paicunapaj ñahuicunataca , mana ricujtami rurarcani . Paicunapaj shungutapish sinchiyachircami . Ñahuihuan ricushpapish ama ricuchun , shunguhuanpish ama yuyaita japichun , Ñuca alliyachichun Ñucaman ama cutirichunmi , chashnaca rurarcani nishcami .
43012041	Isaiasca , Jesús sumaj cajta ricushpami chashnaca huillarca .
43012042	Chashna cajpipish mandajcunacamami , achcacuna Jesustaca crircacuna . Ashtahuanpish tandanacuna huasimanta fariseocuna llujshichishpa cachanata manchashcallamantami , paicuna crishcataca mana huillarcacuna .
43012043	Paicunaca , Taita Dios alli nishca canapaj randica , runacuna alli nishca cangaraicumi mana huillarcacuna .
43012044	Jesusca sinchita rimashpami , cashna nirca : Pipish Ñucata crijca mana Ñucallatachu crin , ashtahuanpish Ñucata Cachajtamari crin .
43012045	Ñucata ricujca , Ñucata Cachajtamari ricun .
43012046	Ñucaca Luz cashpami , pipish Ñucata crijca ama amsapi causachun , achijyachingapaj cai pachaman shamurcani .
43012047	Ñuca rimashca shimita uyashpapish mana huaquichijtaca , mana Ñucachu juchachisha . Cai pachapi causajcunata juchachingapajca , mana shamurcanichu . Ashtahuanpish cai pachapi causajcunata quishpichingapajmari shamurcani .
43012048	Pipish Ñucata p'iñashpa , Ñuca rimashcacunata mana chasquijca pi juchachijta charinmi . Tucuri punllapica Ñuca huillashca cai shimicunallatajmi juchachinga .
43012049	Ñucaca , mana Ñuca quiquin yuyaillamanta rimarcanichu . Ñuca Yaya mandashpa cachashcatami huillashcani , rurashcani .
43012050	Pai mandashcaca , huiñai causaita cuj cashcataca yachanimi . Chashna cajpimi Ñuca rimashpaca , Ñuca Yaya ñucaman nishca shinallataj rimani nircami .
43013001	Jesusca , cai pachamanta Yayapajman ña rina pajtashcata yacharcami . Chaimantami Pascua fiesta callarina ñaupa chishica , cai pachapi caj Paipajcunataca , ñaupaman c'uyaj cashca shinallataj , tucuricama c'uyashpa catishcata ricuchisha nirca .
43013002	Ñami micushpa tiyacurcacuna . Diabloca ñaupamanmi , Simonpaj churi Judas Iscariotepaj shungupica , Jesusta japichina yuyaita churashca carca .
43013003	Jesusca , tucui imalla tiyajta Yaya Paipaj maquipi churashcata yacharcami . Shinallataj Diospajmanta shamushcamantaca , Diospajllamantaj tigrana tucushcatapish yacharcami .
43013004	Chaimantami Jesusca micucushcamanta jatarishpa , jahua churanata llujshichirishpa , chaquichina linsota changallirca .
43013005	Chaimantaca shuj capachopi yacuta churashpami , yachacujcunapaj chaquicunata huashan maillashpa , changallishca linsohuanca chaquichirca .
43013006	Ña Simón Pedropaj chaquicunata maillanaman c'uchuyajpica , paica : - Apunchij Jesús , ¿ maitataj Canca ñuca chaquicunata maillanguiari ? - nircami .
43013007	Chashna nijpi Jesusca : - Ñuca cashna rurashcataca , cunanca mana entendinguichu . Ashtahuanpish q'uipatamari entendingui - nircami .
43013008	Shina nijpi , Pedroca : - Ñuca chaquicunatatajca , manataj maillanguichu - nijpi Jesusca : - Ñucaman mana maillachishpaca , Ñucahuanca imata mana charinguichu - nircami .
43013009	Shina nijpi , Simón Pedroca : - Apunchij Jesús , shinashpaca ama chaquicunallata maillahuaichu , maquicunandij , umandij armachihuailla - nircami .
43013010	Chashna nijpi Jesusca : - Maijanpish ña armashca cashpaca , mana cutin armanchu , chaquicunallatami maillarin . Cancunaca , mana tucuicuna chuya cashpapish , ñamari chuya canguichij - nircami .
43013011	Jesusca , pi Paita japichina cashcata yachashpami : " Mana tucuicuna chuya canguichijchu " nirca .
43013012	Chaquicunata tucui maillashpaca , jahua churanata churarishpa , meźaman tigrashpa cutin tiyarishpami , paicunataca cashna nirca : - ¿ Imapaj Ñuca chashna rurashcataca yachanguichijchu ?
43013013	Ñucata : Yachachij , Amo , nishpaca cancunaca allitamari ninguichij , chaillatajmari cani .
43013014	Ñucaca cancunapaj Amo , Yachachij cashpapish , cancunapaj chaquicunata maillanimi . Cancunapish chashnallatajmi caishuj chaishuj chaquicunata maillanacuna canguichij .
43013015	Cancunapish Ñuca rurashca shinallataj rurachunmi , chashnaca rurashpa ricuchini .
43013016	Servijca , mana amota yallichu . Mandashpa cachashcapish mana cachajtaca yallichu , chaica chashnatajmi .
43013017	Tucui caicunataca ñami yachanguichij . Cancuna cushi cangapajca , caicunata rurashpa catichijlla .
43013018	Mana tucui cancunatachu chashna nini . Maijanllata Ñuca agllashcataca yachanimi . Dios Quillcachishcapi : " Ñucahuan tandata micujllatajmi , Ñucata p'iñashpa huashaman jaitarca " nishcaca , pajtanatajmi can .
43013019	Ña chashna tucujpica Ñuca pi cashcata cancuna crichunmi , manaraj chashna tucujpi ñaupashpa huillacuni .
43013020	Pipish Ñuca cachashcata chasquijca , Ñucatami chasquin . Pipish Ñucata chasquijca , ñucata Cachajtami chasquin , chaica chashnatajmari - nircami .
43013021	Chashna nishca q'uipaca , Jesusca Paipaj espiritupi yallitaj llaquirishpami : - Cancunamanta shujmari Ñucataca japichinga , chaica chashnatajmari - nishpa huillarca .
43013022	Chashna nijpica yachacujcunaca , pita chashna nicushcata mana yachai tucushpami , mancharinacushpa , caishuj chaishuj ricunacurcacuna .
43013023	Chashna nicujpica Jesús c'uyashca yachacujmi , Paipi huancarishpa tiyacurca .
43013024	Paitami Simón Pedroca , pita chashna nicushcata tapuchun señaschirca .
43013025	Chashna rurajpi paica , Jesuspaj pechopi huancarishpami : - Apunchij Jesús , ¿ pitagari ? - nishpa tapurca .
43013026	Chashna nijpi Jesusca : - Ñuca pimanmi tandata nuyuchishpa cuni , chaimari - nirca . Tandata nuyuchishpaca , Simonpaj churi Judas Iscariotemanmi curca .
43013027	Chaita micushca , q'uipami , Satanasca Judaspi yaicurca . Chaimantami Jesusca : - Can rurasha nicushcataca ña utca rurailla - nirca .
43013028	Ashtahuanpish imata nishpa Jesús paita chashna nishcataca , meźapi tiyacujcunaca pi mana yacharcachu .
43013029	Judasca cullquita huaquichijmi carca . Chaimantami maijancunaca , fiestapaj imallatapish randigrichun nishca canata , mana cashpaca huajchacunaman ashata cugrichun nishca canata yuyarcacuna .
43013030	Judasca chai tandata micushcahuan , llujshishpa rircallami . Ñami tuta carca .
43013031	Judas ña llujshishpa rijpimi , Jesusca cashna nirca : - Cunanmari Runa Aichayuj alli nishca cana chayamun . Taita Diostapish Ñucamantami alli ningacuna .
43013032	Taita Diosca , Paipaj Churi Ñucamantami alli nishca can . Chaimantami Ñucatapish Pai shinallataj alli nishcata ruragrin . Ñamari chaita ruragrin .
43013033	Ñuca huahuacunalla , ña ashacamallami cancunahuan casha . Cunanca , cancunatapish judiocunata nishca shinallatajmi nini : Ñucataca mashcanguichijmi , shinapish Ñuca ricunmanca mana ri tucunguichijchu .
43013034	Cancunataca manaraj mandashcatami mandashpa saquini : Caishuj chaishuj c'uyanacuichij . Ima shinami Ñuca c'uyarcani , chashnallataj cancunapish caishuj chaishuj c'uyanacunguichij .
43013035	Chashna caishuj chaishuj c'uyanacujta ricushpami , tucuicuna cancunataca Ñuca yachacujcunataj cashcata rijsingacuna - nircami .
43013036	Simón Pedroca , Jesustaca : - Apunchij Jesús , ¿ maimantaj ricunguiari ? - nircami . Shina nijpi Jesusca : - Ñuca ricunmanca , canca manaraj cati tucunguichu , q'uipatami catimungui - nircami .
43013037	Chaimantami Pedroca : - Apunchij Jesús , ¿ imamantataj cunanllatajca , mana cati tucuni ? Ñucaca Canmanta causaita cuna cajpipish , cushallami - nircami .
43013038	Shina nijpi Jesusca : - ¿ Canca Ñucamanta causaita cunguimantajchu ? Ashtahuanpish gallo manaraj cantajpimari Ñucataca , quimsa cutin , “ Mana rijsinichu ” ningui , chashnatajmi tucungui .
43014001	Ama musparicuichijchu . Diospi shunguta churaichij , Ñucapipish shunguta churaichij .
43014002	Ñuca Yayapaj huasipica , causanaca achcami tiyan . Mana chashna cajpica , huillaimanmi carcani . Cunanca , cancuna causanata allichingapajmi ricuni .
43014003	Ñuca rishpa cancuna causanata allichishpaca , cutin tigramushami . Ñuca causacunpi Ñucahuan causachun cancunata pushaj shamushami .
43014004	Ñuca maiman ricujtaca yachanguichijmi , ñantapish rijsinguichijmi - nircami .
43014005	Chashna nijpi , Tomasca : - Apunchij Jesús , Can maiman ricujtaca mana yachanchijchu . Ñantacarin , ¿ ima shinataj rijsishunri ? - nircami .
43014006	Shina nijpi Jesusca , cashnami nirca : - Ñucamari Ñanpish , cashcatataj Huillajpish , causaita Cujpish cani . Yayapajmanca , pipish Ñucallamantami shamui tucun .
43014007	Ñucata rijsishpaca , Ñuca Yayatapish rijsinguichijmanmi . Cunanmantaca , ña Paita rijsinguichijmi , ña ricushcanguichijmi - nircami .
43014008	Chashna nijpimi , Felipeca : - Apunchij Jesús , Yayata ñucanchijman ricuchihuaiari . Chaihuanca alli cashunllamari - nirca .
43014009	Shina nijpimi , Jesusca cashna nirca : - Unaitamari cancunahuan carcani , Felipe . ¿ Manarajchu Ñucataca rijsingui ? Pipish Ñucata ricujca , Ñuca Yayataca ñami ricushca . ¿ Ima nishpataj canca : " Yayata ñucanchijman ricuchi " ninguiari ?
43014010	Yayaca Ñucahuan , Ñucaca Yayahuan shujlla cajtaca , ¿ manachu cringui ? Ñuca cancunaman imalla rimashcataca , mana Ñuca yuyaillamanta nicunichu . Ashtahuanpish Ñucapi caj Yayami chai tucuitaca rurachicun .
43014011	Yayapish Ñucahuan , Ñucapish Yayahuan shujlla cashcataca crichigari . Mana cashpaca Ñuca rurashcacunata ricushpallapish crichigari .
43014012	Pipish Ñucata crijca , Ñuca rurashca shinallatatajmi ruranga , yallitapishmi ruranga . Chashna rurachunmi Ñucaca Yayapajman ricuni . Chaica chashnatajmi .
43014013	Tucui imatapish Ñuca shutipi Yayata mañajpica , chaita rurashami . Yayaca Churimanta alli nishca cachunmi chashnaca rurasha .
43014014	Imatapish Ñuca shutipi mañajpica , chaita rurashatajmi .
43014015	Ñucata c'uyashpatajca , Ñuca mandashcacunata huaquichichij .
43014016	Shujtaj Cushichijta cancunaman cuchun Ñuca Yayata mañashami . Chai Cushichijca huiñaita cancunahuanmi canga .
43014017	Paica , cashcatataj huillaj Espiritumi . Paitaca , cai pachapaj cajcunaca , mana ricunchu , mana rijsinchu . Chaimanta Paitaca mana chasqui tucunchu . Shina cajpipish Paica cancunahuan causacushcamanta , rijsinguichijmi . Ñallami Paica cancunapi causanga .
43014018	Manataj shitashcata saquishachu , cancunapajman tigramushami .
43014019	Cai pachapaj cajcunaca ashacamallami Ñucataca ricunga , ña mana ashtahuan ricungacunachu . Ashtahuanpish cancunaca Ñuca causarishcamanta , Ñucata ricunguichijmi . Cancunapish causanguichijmi .
43014020	Chai punllami Ñucataca , Ñuca Yayahuan shujlla cashcata , cancunapish Ñucahuan , Ñucapish cancunahuan shujlla cashcata yachanguichij .
43014021	Pipish Ñuca mandashcacunata chasquishpa , chaita caźujmi , Ñucata c'uyashcata ricuchinga . Ñucata c'uyajtaca , Ñuca Yayapish c'uyangami . Ñucapish c'uyashami , paiman ricurishami - nircami .
43014022	Chashna nijpi Judasca : - Apunchij Jesús , ¿ ima nishpataj ñucanchijllaman ricuchirishpa , Canca cai pachapaj cajcunamanca mana ricuchirisha ninguiari ? - nishpa tapurca . ( Paica , mana Judas Iscariotechu carca ) .
43014023	Chashna nijpi , Jesusca cashnami nirca : - Pipish Ñucata c'uyajca , Ñuca huillashcata caźungami . Ñuca Yayapish paitaca c'uyangami . Paihuan causangapaj paipajman shamushunmi .
43014024	Cancunaman Ñuca huillashca shimicunaca , mana Ñuca shimicunallachu , ñucata cachaj Yayataj cachashca shimicunami . Ñucata mana c'uyajca , chai shimicunatami mana caźun .
43014025	Cancunahuan cashparajmi , tucui caicunata huillacuni .
43014026	Ashtahuanpish Ñucapaj randi Ñuca Yaya cachashca Cushichij , jucha illaj Espíritu shamushpami cancunataca tucuita yachachinga . Paimi Ñuca imalla nishcatapish , tucuita yuyachinga .
43014027	Cancunataca sumaj causaipimi saquini , Ñuca charishca sumaj causaitami cuni . Mana cai pacha sumaj causaita shina causachun saquinichu . Shina cajpipish ama musparichij , ama manchaichijchu .
43014028	" Rigrinimi , cutin cancunapajman tigramushami " nijtaca , ña uyarcanguichijmi . Cancuna Ñucata c'uyashpatajca , “ Ñuca Yayapajman rinimi ” nijpica , yallitajmi cushicunguichijman . Yayaca Ñucata yallimari .
43014029	Tucui caicuna tucujpi crichunmi , manaraj chashna tucujpi , cunanman huillacuni .
43014030	Cancunahuanca ña mana ashtahuan rimai tucugrinichu , cai pachata mandajca ñami shamucun . Shamushpapish , Ñucataca imata mana rurai tucunchu .
43014031	Shina cajpipish cai pachapi causajcunaman Ñuca Yayata c'uyashcata ricuchingapajmi , Ñuca Yaya mandashcata ruragrini . Jatarichij , caimanta jacuchij .
43015001	Ñucaca uvas Yuratajmi cani . Ñuca Yayaca uvasta chagrajmi .
43015002	Paimi Ñucapi tiyaj ramacuna maijanlla mana p'ucujtaca p'itinga . Maijanpish alli p'ucujpica , ashtahuan p'ucuchun allichirangami .
43015003	Cancunaca , Ñuca huillashca shimicunata chasquishcamanta , ña chuyacunami canguichij .
43015004	Cancunaca Ñucahuan caichijlla , Ñucapish cancunahuan cashami . Uvas yura ramaca , yuramanta ch'icanyashpa , paillaca mana granota p'ucui tucunchu . Cancunapish Ñucamanta ch'icanyashpaca , manataj imata rurai tucunguichijchu .
43015005	Ñucaca uva yurami cani , cancunaca ramacunami canguichij . Pipish Ñucamanta mana raquirishpa , Ñucapish paimanta mana raquirijpica , achca granota aparij yura shinami canga . Ñucamanta ch'icanyashpaca , imata mana rurai tucunguichijchu .
43015006	Ñucamanta raquirijtaca , p'itishca rama chaquirijpi , tandachishpa ninapi rupachij shinami ruranga .
43015007	Ñucamanta mana raquirishpa , Ñuca yachachishcatapish caźushpaca , tucui imatapish mañaichijlla , Yayaca cungallami .
43015008	Cancunaca , achca granota aparij yura shina cashpami , Ñuca yachacujcunataj cashcata ricuchinguichij . Chashna cajpimi Ñuca Yayataca , alli ningacuna .
43015009	Ima shinami Ñuca Yaya Ñucata c'uyan , chashnallatajmi Ñucapish cancunataca c'uyani . Cancunaca , chashna Ñuca c'uyanajlla causashpa catichijlla .
43015010	Ñucaca , Ñuca Yaya mandashcacunata huaquichishpami , Pai c'uyashca causani . Chashnallataj cancunapish Ñuca mandashcacunata huaquichishpami , Ñuca c'uyanajlla causanguichij .
43015011	Cancuna chashna cajpimi , Ñucaca cancunamanta cushicusha . Cancunapish chaimanta jatunta cushicuchunmi chashna nini .
43015012	Ñucaca caitami mandani : Ñuca cancunata c'uyashca shinallataj , cancunapish caishuj chaishuj c'uyanacuichij .
43015013	Pipish paihuan alli apanacujcunamanta huañujca , yallitaj c'uyashcatami ricuchin . Chaita yallica pi mana c'uyanchu .
43015014	Ñuca mandashcata rurashpaca , Ñucahuan alli apanacujmi canguichij .
43015015	Cunanmantaca cancunataca , ña mana Ñucata servijcuna nishachu . Servijca paipaj amo imallata ruracujtaca , mana yachanchu . Ashtahuanpish cancunaca , Ñucahuan alli apanacujcuna cajpimi , Ñuca Yaya imalla nishcataca tucuita yachaj chayachini .
43015016	Mana cancunachu Ñucata agllarcanguichij , Ñucamari cancunata agllarcani . Cancunataca , punllanta achca granota p'ucuj shina huillagrichunmi mingarcani . Granuj shina cancuna mirachishcaca manataj chingaringachu . Chashna cashpaca Ñuca shutipi tucui imatapish Yayata mañajpica , Paica cungallami .
43015017	Cancunataca caitami mandani : Caishuj chaishuj c'uyanacuichij .
43015018	Cai pachapaj cajcuna cancunata p'iñajpica , Ñucataraj chashna p'iñashcata yuyaringuichij .
43015019	Cancunataca , cai pachapaj cajcunapuramantami agllarcani . Chaimanta , cancuna ña mana paicuna shinallataj cajpimi , cai pachapaj cajcunaca p'iñancuna . Cancunapish cai pachapaj cajcuna shinallataj cajpica , c'uyanmanmi .
43015020	Ñami cancunamanca : " Servijca mana amota yallichu " nircani , chaita yuyarichigari . Ñucata p'iñashpa llaquichishca shinallatajmi , cancunatapish p'iñashpa llaquichingacuna . Ñuca huillashcata caźushpaca , cancuna huillashcatapish caźungacunami .
43015021	Ashtahuanpish Ñucata caticujpica , Ñucata Cachajta mana rijsishcamantami , chashna tucui laya llaquichingacuna .
43015022	Ñuca mana shamushpa , paicunaman mana huillashca cajpica , paicuna juchayuj cashcataca mana yachanmancunachu carca . Ashtahuanpish cunanca paicunaca , " Mana juchayuj canchijchu " mana ni tucuncunachu .
43015023	Pipish Ñucata p'iñajca , Ñuca Yayatapish p'iñanmi .
43015024	Pi shujtaj mana rurashca allicunata paicunapaj Ñuca mana rurashca cajpica , paicunaca juchayuj cashcata mana yachanmanchu carca . Ashtahuanpish cunanca chai tucuita ricushca jahuamari Ñucatapish , Ñuca Yayatapish p'iñancuna .
43015025	Paicunata Mandashcapi : " Yangallami Ñucataca p'iñancuna " nishpa quillcashca pajtachunmi , chashnaca tucun .
43015026	Ashtahuanpish Cushichijta Ñuca Yayapajmanta Ñuca cachajpi , Paimi Ñucamanta huillanga . Paica cashcatataj huillaj Espiritumi .
43015027	Cancunapish callarimantapacha Ñucahuan cashcamantaca , Ñucamanta huillanguichijmi .
43016001	Ama ñitcarishpa Ñucamanta saquirichunmi , caicunataca huillani .
43016002	Cancunataca tandanacuna huasicunamanta llujshichishpa cachangacunami . Maijanpish cancunata huañuchishpaca , “ Taita Dios munashcatami ruranchij ” yuyangacunami . Chai punllaca , ñallami chayamunga .
43016003	Yayatapish , Ñucatapish mana rijsishcamantami chashnaca rurangacuna .
43016004	Chai punlla chayamujpica , cancunaman Ñuca ña huillashcata yuyarichunmi cunanman huillacuni . Ñuca cancunahuanraj cashpami , caicunataca manaraj callarimantapacha huillarcani .
43016005	Cunanca Ñucata Cachajpajmanmi ricuni . Cancunaca pi mana Ñucataca : " ¿ Maimantaj ricungui ? " nishpallapish tapunguichijchu .
43016006	Ashtahuanpish Ñuca caicunata nijpica , shungu allashpamari llaquiringuichij .
43016007	Mana cancunata inquitangaraiculla caita nicunichu : Ñuca rinamari cancunapajca alli . Ñuca mana rijpica , Cushichijca manataj cancunapajmanca shamungachu . Ashtahuanpish Ñuca rishpamari , paita cachasha .
43016008	Pai shamushpaca , cai pachapi causajcunamanca , jucha tiyashcatapish , Dioshuan alli tucuna tiyashcatapish , llaquichina punlla chayamushcatapishmi , chashnataj cashcata ricuchinga .
43016009	Jucha tiyashcata nishpaca , Ñucata mana crishca , jucha cashcatami ricuchinga .
43016010	Dioshuan alli tucunamantaca , paihuan alli tucuna tiyachun , Yayapajman Ñuca ricujpi cancuna Ñucata ña mana ashtahuan ricuna cashcatami ricuchinga .
43016011	Llaquichina punlla chayamushcamantaca , cai pachata mandajta ña jatun llaquipi churashcatami ricuchinga .
43016012	Cancunamanca achca huillanacunata charinirajmi . Ashtahuanpish cunanca , manarajmari tucuita huaquichi tucunguichijchu .
43016013	Shina cajpipish , Cashcatataj huillaj Espíritu shamushpamari , tucuita alli yachachinga . Paipaj quiquin yuyaillamantaca , mana rimangachu . Ashtahuanpish tucui imalla uyamushcatami cancunamanca rimanga . Shamuj punllacunapi imalla tucuna cashcatapishmi , yachaj chayachinga .
43016014	Pai , Ñucapajta japishpa cancunaman yachaj chayachishpami , Ñuca jatun cashcata ricuchinga .
43016015	Yaya tucui charishcaca , Ñucapajmi . Chaimantami “ Paica Ñucapajta japishpa , cancunamanca yachachinga ” nircani .
43016016	Ñucataca ashallahuanca ña mana ricunguichijchu . Chai q'uipaca , Ñucataca cutinmi ashacama ricunguichij , Ñucaca Yayapajmanmi ricuni - nircami .
43016017	Chashna nijpi yachacujcunamanta maijancunaca , caishuj chaishujmi : " Ñucataca ashallahuanca ña mana ricunguichijchu . Chai q'uipaca , cutinmi ashacama ricunguichij , Ñucaca Yayapajmanmi ricuni " nishpaca , ¿ imatataj nisha ninchu , imamí ?
43016018	" Ashallahuanca cutinmi ricunguichij " nishcatamari mana entendi tucunchij . ¿ Imatataj nisha ninchu , imamí ? ninacurcami .
43016019	Jesusca , paicuna tapushun yuyacushcata yachashpami cashna nirca : - ¿ " Ashallahuanca Ñucataca , ña mana ricunguichijchu , chai q'uipaca cutinmi ashacama ricunguichij " nishcatachu cancunapuralla tapunacucunguichij , imamí ?
43016020	Cancunaca anchata llaquirishpa huacanguichijmi . Ashtahuanpish cai pachapaj cajcunaca cushicungami . Cancunapaj llaquica cushicuimanmi tigranga , chaica chashnatajmi .
43016021	Huarmica huachana pajtajpica , achcatami nanachin . Shina cashpapish huahuata huachashca q'uipaca , nanaihuan huañucushcata cungarishpami , cai pachapi huahuayuj tucushcamantaca , achcata cushicun .
43016022	Chashnallatajmi cancunapish , cunanca llaquilla canguichij . Cutin Ñuca ricuj shamujpica , cancunapaj shunguca cushicungami . Chai cushicuitaca , pipish manataj quichungachu .
43016023	Chai punllaca Ñucataca , imata ña mana tapucunguichijchu . Ñucamanta tucui imatapish Yayata mañajpica paica cungallami , chaica chashnatajmi .
43016024	Cunancamaca , imata manaraj Ñuca shutipi mañashcanguichijchu . Mañaichijlla , chasquinguichijmi . Chasquishpami jatunta cushicunguichij .
43016025	Cancunamanca caicunataca , parlocunahuan yuyachishpallami huillacurcani . Shina cajpipish parlocunallahuan yuyachishpa yachachina punllacuna tucurijpica , Ñuca Yayamantaca tucuitami alli huillasha .
43016026	Chai punllapica , ña mana Ñucallataj cancunamantaca Yayata mañashachu . Ashtahuanpish cancunallatajmari Ñuca shutipi mañanguichij .
43016027	Cancunaca Ñucataca c'uyarcanguichijmi , Taita Diospajmanta shamushcatapish crircanguichijmi . Chaimantami cancunataca , Yayaca c'uyan .
43016028	Yayapajmantami cai pachamanca shamurcani . Cai pachata saquishpami , cutin Yayapajllamantaj tigragrini - nircami .
43016029	Shina nijpi yachacujcunaca , cashnami nirca : - Cunantajca , ña mana ima parlocunahuan yuyachishpa huillanguichu , entendinallatamari huillangui .
43016030	Cunantajca , tucui imatapish yachaj cashcatami ricunchij . Pi mana imata tapujllapitaj , tucuita huillanguillamari . Chaimantami cantaca , Taita Diospajmanta shamushcata crinchij - nircacunami .
43016031	Chashna nijpi Jesusca , cashnami nirca : - ¿ Cunanchu cringuichij ?
43016032	Cunanca Ñucallata saquishpa , cancuna urata janajta rina horasmari chayamucun . Ñami chayamushcapish . Shina cajpipish mana Ñucalla cashachu . Ñuca Yayaca Ñucahuanmari .
43016033	Ñucamanta cushicuchunmi , tucui caicunataca huillani . Cai pachapica , llaquita apanguichijmi . Chashna cajpipish cai pachataca ñami misharcani , Ñucapi shunguta churaichijlla - nircami .
43017001	Caicunata huillashca q'uipami , Jesusca jahua pachata huichilla ricushpa cashna nirca : Yayalla , ñami horas pajtamushca . Canta jatunyachingapaj , Ñucata jatunyachihuai .
43017002	Can Ñucaman cushcacunaman huiñai causaita cuchunmi , tucuicunata Ñuca maquipi churashcangui .
43017003	Paicunaca : Mandaj Diostajca canlla cashcata rijsishpa , Jesucristotapish can cachashca cashcata crishpami , huiñai causaita charingacuna .
43017004	Ñucaca , Can imallata cai pachapi rurachun cachashcata tucui rurashpami , Cantaca jatunyachishcani .
43017005	Cunanca Yayalla , cai pacha manaraj tiyajpi , Ñucata Canhuan charicushpa sumajyachishca shinallataj sumajyachihuailla .
43017006	Cai pachapi causajcunapuramanta Ñucaman cushcacunamanmi , Canmanta huillashcani . Paicunaca Cambajllataj cajpi Ñucaman cujpimi , Can huillachun cachashcataca crishcacuna .
43017007	Cunanca tucui imallata Ñucaman cushcacunaca , Canllataj cushca cashcatami yachancuna .
43017008	Can cushca shimicunatami paicunaman huillarcani . Chaitaca chasquircacunami . Ñucataca Cambajmantataj shamushcata yachancunatajmi . Ñucataca , Can quiquintaj cachashcata crircacunami .
43017009	Ñucaca paicunamantami mañacuni . Cai pachapajlla cajcunamantaca , mana mañacunichu . Ñucaman cushcacunaca , Cambaj cashcamanta , paicunamantami mañacuni .
43017010	Imalla Ñucapaj cashcaca , Cambajmi . Imalla Cambaj cashcaca , Ñucapajmi . Paicunamantami sumajyachishca cani .
43017011	Ñucaca ña mana ashtahuan cai pachapi cagrinichu . Paicunaca , cai pachapi saquiricunrajmi . Ñucaca , Cambajman shamucunimi . Jucha Illaj Yayalla , Can Ñucaman cushcacunataca , Ñucanchij shujlla caj shinallataj paicunapish shujlla cachun , Canllataj huaquichipailla .
43017012	Ñuca paicunahuan cai pachapi cashpaca , paicunataca Cambaj maquipimi huaquichircani . Can cushcacunataca , shujllatapish mana chingarichun saquircanichu . Can Quillcachishca pajtachun , chai chingarina runallami chingarirca .
43017013	Ashtahuanpish cunanca , Cambajmanmi tigramucuni . Paicunapipish Ñuca shinallataj cushicuchunmi , cai pachapi cashparaj cashna rimacuni .
43017014	Ñucaca paicunamanca , Cambaj Shimita huillarcanimi . Ñucaca mana cai pachamanta canichu , paicunapish mana cai pachapajchu . Chaimantami cai pachapica , paicunataca p'iñancuna .
43017015	Cai pachamanta paicunata anchuchichunca , mana mañanichu , ashtahuanpish millaimanta huaquichichunmi mañapani .
43017016	Paicunaca , Ñuca shinallataj , mana cai pachapajchu .
43017017	Paicunataca , cashcata huillaj Cambaj Shimihuan Cambajlla ch'icanchipailla .
43017018	Can Ñucata cai pachaman imapajmi cacharcangui , chaipajllatajmi paicunatapish cai pachapi churani .
43017019	Paicunaca cashcata yachachij Cambaj Shimita crishpa , Cambajlla tucuchunmi , Ñucallataj Cambajlla ch'icanyarini .
43017020	Paicunallamantaca mana mañanichu , ashtahuanpish paicuna huillajpi Ñucata crina cajcunamantapishmi mañani .
43017021	Can Yaya Ñucahuan , Ñucapish Canhuan shujlla caj shinallataj , tucui paicunapish shujlla cachunmi mañani . Paicunaca Ñucanchijhuanpish shujlla cachunmi mañani . Chashna cajpimi cai pachapi causajcunaca , Ñucataca Can cachashcataj cashcata cringacuna .
43017022	Ñucanchij shujlla caj shinallataj , paicunapish shujlla cachunmi , Can Ñucaman cushca sumaj canataca paicunamanpish curcani .
43017023	Ñucaca paicunahuan , Canca Ñucahuan shujlla cajpimi , cana shinataj shujlla cangacuna . Chashna cajpimi cai pachapi causajcunaca , Ñucataca can cachashcata , Ñucata c'uyashca shinallataj paicunatapish Can c'uyashcataca rijsingacuna .
43017024	Yayalla , Canca cai pachata manaraj rurashpami , Ñucataca sumajyachircangui . Ñuca chashna sumaj cashcata ricuchunmi , Ñucaman cushcacunaca Ñuca maipimi tiyagricuni , paicunapish chaipi Ñucahuan cachun mañani .
43017025	Cashcata ruraj Yayalla , cai pachapaj cajcuna Canta mana rijsijpipish , Ñucaca rijsinimari . Ñucahuan cajcunapish Ñucata Can cachashcata rijsincunami .
43017026	Ñucata c'uyashca jatun c'uyaillatataj paicuna Canmanta chasquichunpish , Ñuca paicunahuan cangapajpish paicunamanca Canmanta huillarcanimi , ashtahuan huillasharajmi nircami .
43018001	Jesusca chaicunata nishca q'uipaca , Paipaj yachacujcunandijmi , Cedrón shuti yacu huaicu ch'imbanijman rirca . Chaipica shuj huertami tiyarca . Jesusca paipaj yachacujcunandijmi chaiman yaicurca .
43018002	Tauca cutin Paipaj yachacujcunahuan chaipi tandanacuj cashcamantami , Jesusta japichij Judaspish chai huertataca rijsirca .
43018003	Judasca achca soldadocunatapish , pushaj curacuna , fariseocuna cachashca chapajcunatapish pushashpami shamurca . Chaicunaca linternacunahuan , nina sindicunahuan , macanacunacunahuanmi shamurcacuna .
43018004	Ashtahuanpish Jesusca , tucui imalla tucuna cashcata ña yachashcamantami , Pairaj c'uchuyamushpaca : - ¿ Pitataj mashcacunguichij ? - nirca .
43018005	Shina nijpi : - Nazaretmanta Jesustami mashcacunchij - nijpimi , Jesusca : - Ñucamari cani - nirca . Paita japichij Judaspish chaicunahuanmi carca .
43018006	Ñucami cani nijpica , paicunaca huashaman tigrashpami , pambaman urmarcacuna .
43018007	Jesús cutinllataj : - ¿ Pitataj mashcacunguichij ? - nishpa tapujpimi , paicunaca : - Nazaretmanta Jesustami mashcacunchij - nircacuna .
43018008	Chashna nijpi Jesusca : - Illu , “ Ñucamari cani ” ninica . Ñucata mashcacushpaca , Ñucahuan cajcunataca richun saquichijlla - nircami .
43018009	Yaya Diosta : Can Ñucaman cushcacunataca , shujllatapish mana chingachircanichu nishca pajtachunmi , chashna tucurca .
43018010	Chaipimi Simón Pedroca , pai charicushca espadata surcushcahuan , curacunata mandaj curata servij , Malco shuti runataca , alli lado rinrinta p'itirca .
43018011	Chashna rurajpimi Jesusca , Pedrotaca : - Cambaj espadataca , huaquichinallapitaj huaquichilla . Yaya Ñucaman cushca jayaj ubyanataca , ubyanatajmi cani - nircami .
43018012	Chashna nijpica , chai mirga soldadocunapish , paicunata mandajpish , judiocuna cachashca chapajcunapishmi Jesusta japishpa huatarcacuna .
43018013	Chaimantaca , curacunata chai huata mandacuj Anás shuti curapajmanrajmi pusharcacuna . Paica , Caifaspaj suegromi .
43018014	Caifasmi judiocunamanca : " Tucui israelcunamantaca , shuj runalla huañunamari ashtahuan alli " nishpa yuyaita cushca carca .
43018015	Simón Pedrohuan , shuj yachacujhuanmi Jesustaca catishpa rircacuna . Chai yachacujca , curacunata mandaj curapaj rijsishcami carca . Chaimantami paica , chai curacunata mandaj curapaj huasi canllamanca , Jesusdij yaicurcalla .
43018016	Ashtahuanpish Pedroca , canlla pungullapimi saquirirca . Chaimantami curacunata mandaj curapaj rijsishca yachacuj llujshimushpaca , pungupi ricujhuan rimashpa , Pedrotapish yaicuchirca .
43018017	Pedro yaicujpica , pungupi ricuj solterami : - Canpish cai runapaj yachacujllatajmari yuyachingui - nijpi , Pedroca : - Mana chaichu cani - nircami .
43018018	Chiri cajpimi servijcunapish , chapajcunapish ninata japichishpa , cunushpa shayacurcacuna . Pedropish paicunallahuantajmi , cunushpa shayacurca .
43018019	Curacunata mandaj curami Jesustaca , Paipaj yachacujcunamantapish , Pai imallata yachachicushcatapish tapurca .
43018020	Chaicunata tapujpimi , Jesusca cashna nirca : - Ñucaca , cai pachapi causajcunamanca , tucuicunamanmi rimarcani . Tandanacuna huasipi , Diospaj huasipi , tucui judiocuna tandanacushcapimi yachachij carcani . Imata mana pacalla rimarcanichu .
43018021	¿ Ima nishpataj Ñucataca tapungui ? Ñuca imalla nishcata uyajcunata tapuilla , paicunami Ñuca imallata nishcataca yachancuna - nircami .
43018022	Jesús chashna nijpica , chapajcunamanta shujmi : - Curacunata mandaj curataca , ¿ chashnachu c'ariyangui , imamí ? - nishpa , quijadospi huajtarca .
43018023	Chaimantami Jesusca : - Ima mana allita rimashca cajpica , huillaiari . Allillatataj rimashca cajpica , ¿ imamantataj huajtangui ? - nishpa tapurca .
43018024	Chaimantaca , curacunata mandaj Anasca Caifaspajmanmi , Jesustaca huatashcallatataj cacharca .
43018025	Chaicamaca Pedroca , cunushpallatajmi shayacurca . Chaipimi : - Canpish Paipaj yachacujllatajmari yuyachingui - nishpa tapurcacuna . Shina tapujpi Pedroca : - ¡ Mana chaichu cani ! - nircami .
43018026	Curacunata mandaj curapaj servijcunapuramanta shujmi : - Ñuca quiquinmari cantaca chai runahuan huertapi cajta ricurcani - nirca . Chashna nij runaca , rinrinta Pedro p'itishca runapaj huasi ucupurami carca .
43018027	Pedro cutinllataj “ Mana rijsinichu ” nicujpica , galloca ñapish cantarcallami .
43018028	Tutamanta utcatami Jesustaca , Caifaspaj huasimantaca Pilato mandashpa tiyana huasiman pushashpa rircacuna . Pascua micuita micungapaj ama jarca tiyachunmi , ama mapayangapaj , chai ucumanca mana yaicurcacuna .
43018029	Chaimantami Pilatoca , paicunapajman llujshishpa : - Cai runataca , ¿ imata juchachishpataj apamunguichij ? - nirca .
43018030	Chashna nijpi paicunaca : - Mana jatun millai cashca cajpica , mana cambajman pushamunchijmanchu carca - nircacunami .
43018031	Chashna nijpi , Pilatoca : - Shinashpaca , cancunallataj Paitaca pushashpa , cancunapaj Mandashcapi nishca shina juchachichijlla - nircami . Chashna nijpi judiocunaca : - Ñucanchijca , pita huañuchingapaj mandashcataca mana charinchijchu - nircacunami .
43018032	Ima shina huañuna cashcata Jesusllataj ña huillashca pajtachunmi , chashnaca tucurca .
43018033	Pilatoca , mandashpa tiyana ucuman cutin yaicushpa , Jesusta cayashpaca : - ¿ Canchu judiocunapaj Jatun Mandaj cangui ? - nircami .
43018034	Shina nijpi Jesusca : - ¿ Cambaj yuyaillamantatajchu chashnaca ningui , mana cashpaca shujtajcunachu Ñucamanta chashna nircacuna ? - nircami .
43018035	Chashna nijpi , Pilatoca : - ¿ Ñucaca judiochari caniari ? Cambaj llajtapuracunallatajmi , pushaj curacunahuan tucushpa , Cantaca ñuca maquipi churarcacuna . ¿ Imatataj rurarcanguiari ? - nishpami tapurca .
43018036	Chashna nijpi Jesusca : - Ñucaca , mana cai pachapichu mandana cani . Ñuca mandana caillapitaj cajpica , judiocuna Ñucata ama japichun , Ñucata servijcuna Ñucamanta macanacunmanmi . Ashtahuanpish Ñuca mandanaca , manamari cai pachapajchu - nircami .
43018037	Chaimantami Pilatoca : - Shinashpaca canca , ¿ jatun mandajchu cangui ? - nijpi Jesusca : - Canllatajmi Ñucataca , jatun mandaj ningui . Ñucaca cai pachamanca , chaipajllatajmari shamurcani , chaipajmi huacharircani , cashcatataj huillangapajpishmi shamurcani . Pipish , cashcatataj huillajpaj cashpallami , Ñuca imalla nishcataca uyan - nircami .
43018038	Shina nijpi , Pilatoca : - ¿ Imataj , cashcatataj huillanaca ? - nircami . Chashna nishca q'uipaca , judiocunapajman canllaman cutin llujshishpami , cashna nirca : - Ñucaca , ima millaita rurashcata mana japinichu .
43018039	Shina cajpipish cancunaca , Pascuapica shuj preźutamari cacharichun munanguichij . Cunanca ¿ maijantataj cacharichun ninguichij ? ¿ " Judiocunapaj Jatun Mandajtachu " cacharichun ninguichij ? - nircami .
43018040	Chashna nijpica : - ¡ Chaitaca mana cacharichun ninchijchu ! ¡ Barrabastami cacharichun ninchij ! - nishpami , tucuicuna caparirca . Barrabasca , jatun shuhuami carca .
43019001	Chashna nijpimi , Pilatoca Jesusta japishcahuan azotichirca .
43019002	Soldadocunaca , casha coronata rurashpami , Paipaj umapi churachircacuna . Jahua churanatapish amsa puca churanatami , churachircacuna .
43019003	Chaimantaca : - ¡ Cushicui , judiocunata Jatun Mandaj ! - nij tucushpami , quijadospi huajtarcacuna .
43019004	Pilatoca , cutin canllaman llujshishpaca : - Riquichij , Pai ima millaita rurashcata mana japinichu , cancunamanpish chaita huillangapajmi cutin canllaman pushamuni - nircami .
43019005	Jesusca casha coronata , amsa puca jahua churanatapish churashcami llujshirca . Ña llujshijpimi Pilatoca : - ¡ Cai runaca caipimi ! - nirca .
43019006	Jesusta ricushpacarin pushaj curacunapish , chapajcunapish : - ¡ Chacatailla ! ¡ Chacatailla ! - nishpami caparircacuna . Shina nijpimi Pilatoca : - Cancunallataj pushashpa chacataichijlla . Ñucaca , ima millaita rurashcata mana japinichu - nircami .
43019007	Chashna nijpi judiocunaca : - Ñucanchijca shuj Mandashcatami charinchij . Paica , " Diospaj Churimi cani " nishcamantaca , chai Mandashcapi nishca shina huañunatajmi can - nircacunami .
43019008	Chashna nijta uyashpacarin , Pilatoca ashtahuanmi mancharca .
43019009	Mandashpa tiyana ucuman cutin yaicushpami , Jesustaca : - Canca , ¿ maimantataj cangui ? - nijpi , Jesusca , mana imata cutichircachu .
43019010	Chaimantami Pilatoca : - ¿ Ñucahuanchu mana rimangui , imamí ? Ñucaca , Canta chacatachun mandai tucushcatapish , cacharichun mandai tucushcatapish , ¿ manachu yachangui ? - nircami .
43019011	Shina nijpi , Jesusca : - Mandai tucunata jahua pachamanta canman mana cushca cajpica , Ñucataca imata mana ni tucunguimanchu . Chaimanta , Ñucata cambaj maquipi churajmi , canta yalli mana allita rurashca - nircami .
43019012	Chashna nishcamantapachami Pilatoca , ima shinapish cacharinata yuyacurca . Ashtahuanpish judiocunaca : - Caita cacharishpatajca , ña mana Cesarhuan apanacuj canguichu . Pipish jatun mandaj tucusha nijca , Cesartami c'ariyacun - nishpami caparircacuna .
43019013	Chaita uyashpaca Pilatoca , Jesusta canllaman llujshichichun mandashpami , juchachishcacunata tapungapaj tiyarinapi tiyarirca . Chai ucuca , hebreo rimaipica , Gabatá shutimi . Chaica “ rumihuan churashca pamba ” nisha ninmi .
43019014	Chai punllaca , Pascuapaj allichirina punllami carca , ñami chaupi punllayamucurca . Chai tutamantami Pilatoca , judiocunataca : - ¡ Riquichij , cancunapaj jatun Mandajca caipimi ! - nirca .
43019015	Ashtahuanpish paicunaca : - ¡ Llujshichi ! ¡ Llujshichi ! ¡ Chacatailla ! - nishpami caparircacuna . Chaimantami Pilatoca : - ¿ Cancunapaj jatun Mandajtachu chacatachun ninguichij ? - nijpi , pushaj curacunaca : - ¡ Cesarllami ñucanchij jatun mandaj , pi shujtaj jatun mandajtaca mana charinchijchu ! - nircacunami .
43019016	Shina nijpi Pilatoca , chacatagrichun paicunaman curcallami . Chaimantami Jesustaca , ña pushashpa rircallacuna .
43019017	Jesusca Paita chacatana cruzta aparishpami , Uma Tullu shuti urcuman huichiyarca . Chai urcuca , hebreo rimaipica Gólgota shutimi .
43019018	Chaipimi ishqui runacunandij , Jesustaca chaupipi churashpa chacatarcacuna .
43019019	Pilatoca : NAZARETMANTA JESUSCA JUDIOCUNATA JATUN MANDAJMI nishca quillcatami , cruz jahuapi churachirca .
43019020	Jerusalén c'uchullapi Jesusta chacatashca cajpimi , chai quillcataca achca judiocuna ricurca . Chai quillcaca hebreo , griego , latín rimaicunapimi carca .
43019021	Chashnata ricushpaca , judiocunata pushaj curacunami Pilatotaca : - " Judiocunapaj Jatun Mandajmi " nishpaca , mana quillcachinachu carcangui , ashtahuanpish : " “ Ñucaca , judiocunapaj Jatun Mandajmi cani ” nircami " nishcatamari quillcachina carcangui - nircacunami .
43019022	Chashna nijpi Pilatoca : - Ñuca ña quillcashcaca , chashnami saquiringa - nircami .
43019023	Soldadocunaca , Jesusta ña chacatashpaca , Paipaj churanacunata japishpami chuscu soldadocuna shuj shuj chaupinacurcacuna . Ucu churanatapishmi japircacuna . Chaica mana sirashca , jahuamanta ucucama tucui ahuashcallami carca .
43019024	Chashna cajpimi , paicunapura : - Caitaca ama chaupishunchijchu . Maijanpajpish urmachun suerteta rurashunchij - ninacurcacuna . Chashna rurajpimi : Ñuca churanacunataca , paicunapura chaupinacurcacunami . Ñuca churanacunamantaca , suerteta rurarcacunami nishpa quillcashcaca , pajtarca . Soldadocunaca chashnatajmi rurarcacuna .
43019025	Jesusta chacatashca c'uchupica , Jesuspaj mama ñañandij , Cleofaspaj huarmi Mariapish , Magdalamanta Mariapishmi carca .
43019026	Jesusca paipaj mamapish , Pai c'uyashca yachacujpish chaipi cajta ricushpami , mamataca : - Mama , cunanca paimi cambaj churi - nirca .
43019027	Chai q'uipaca , yachacujtapish : - Cunanca , paica cambaj mamami - nircami . Chaipachamantami chai yachacujca , Mariataca paipaj huasipi causachun pusharca .
43019028	Chai q'uipami , ña tucuita tucuchishcata yachashpaca , Dios Quillcachishcapi nishca pajtachun Jesusca : - ¡ Yacunanca ! - nirca .
43019029	Chaipica , vinagrehuan junda shuj mangami tiyacurca . Soldadocunaca esponjata chaipi satishpa , hisopo caspi puntapi churashpami , Jesuspaj shimiman pajtachirca .
43019030	Chai vinagreta mallishpaca , Jesusca : - Ña tucui pajtachishcami - nircami . Chashna nishcahuan uma huarcurishpa , Paipaj espirituta Diosman mingarcallami .
43019031	Judiocunaca , Pascua callarina sábado punllapajmi allichirina caraca . Chai jatun punllapajca , huañushcacunataca mana cruzpi saquinachu carca . Chaimantami changacunata p'aquishpa , chaimanta anchuchichichun , Pilatota mañagrircacuna .
43019032	Chaimantami soldadocuna shamushpaca , Jesushuan chacatashca runacunataca chayanllapi cajtaraj , changacunata p'aquirca . Chaipaj q'uipaca , caishujpajtapishmi changacunata p'aquircacuna .
43019033	Jesuspajman c'uchuyashpaca , ña huañushcata ricushpa , Paipaj changacunataca mana p'aquircacunachu .
43019034	Ashtahuanpish shuj soldado , costillas quinripi lanzahuan tujsijpimi , yahuarhuan , yacuhuan llujshishpa tallirirca .
43019035	Caitaca , chashna tucujta quiquin ñahuihuantaj ricujmi , huillashca . Chashnataj tucushcatami huillashca . Cancunapish uyashpa crichunmi , chashnataj cashcata huillashca .
43019036	Dios Quillcachishcapi : Paipaj tulluca shujllapish mana p'aquishcachu canga nishca pajtachunmi chashnaca tucurca .
43019037	Shinallataj shujtaj Quillcapipish : Paicuna chugrichishcallatatajmi ricungacuna nishpami huillacun .
43019038	Chai tucui tucushca q'uipami , Arimateamanta Joseca , Jesús huañushcata apangapaj Pilatota mañagrirca . Paica judiocunata manchashcamantami , huashalla Jesuspaj yachacuj carca . Pilato apachunlla nijpica , Jesús huañushcataca aparcallami .
43019039	Ñaupaman Jesuspajman tuta shamuj Nicodemopish , mishquijlla ashnajta patsaj libra shinata apashcami shamurca . Chaica mirrahuan , aloehuan chagrushpa rurashcami carca .
43019040	Paicunami Jesús huañushcata apashpa , mishquijlla ashnacujhuan churashpa linsocunahuan pillurcacuna . Judiocunaca , ñaupamantami chashna pambajcuna cashca .
43019041	Chai chacatashca c'uchullapitajmi , shuj huerta tiyarca . Chai huertapica , pi huañushcata manaraj churashca , mushuj jutcumi tiyarca .
43019042	Judiocuna Pascuapaj allichirina punllaca , ñallami tucurigrirca . Chai jutcupish c'uchullapi cajpimi , Jesús huañushcataca , chaipi churarcacuna .
43020001	Semana callari domingo tutamanta manaraj alli achijyajpimi , Magdalamanta Mariaca Jesusta churashca jutcuman rirca . Chaiman chayashpaca , jarcashca rumita jutcumanta anchuchishcatami ricurca .
43020002	Chaimantami Simón Pedropajmanpish , Jesús c'uyashca caishuj yachacujpajmanpish callpashpa rishpaca : - Apunchij Jesustaca jutcumanta apashcacunamari . Maipichari churarcacuna , mana yachanchijca - nircami .
43020003	Chaita uyashcahuanmi Pedropish , caishuj yachacujpish llujshishpa chai jutcuman rircacuna .
43020004	Ishquindijmi callpashpa rircacuna . Shinapish Pedrota yalli callpashpami , caishuj yachacujraj jutcumanca chayagrirca .
43020005	Paica , jutcu pungullamanta ricushpami , linsocunalla chaipi siricujta ricurca . Yaicuitaca mana yaicurcachu .
43020006	Q'uipata Simón Pedro chayashpaca , jutcuman yaicujta rircallami . Paipish linsocunalla chaipi siricujtami ricurca .
43020007	Jesuspaj umata ch'ungullichishca linsotaca , caishuj linsocunamanta ch'ican pilluchishca siricujtami ricurca .
43020008	Jutcuman punta chayamuj caishuj yachacujpish yaicushpaca , quiquin ñahuihuantaj ricushpami crirca .
43020009	Paicunaca , huañushcacunapaj chaupimanta Jesús causarinataj cashcata , Dios Quillcachishcapi nicushcataca manaraj entendircacunachu .
43020010	Chaita ricuj yachacujcunaca , caishujcunapajman tigramurcallacunami .
43020011	Mariaca jutcu c'uchullapimi , canllaman huacacurca . Huacaihuanmi umallata yaicuchishpa , jutcu ucuta ricurca .
43020012	Chaimantaca Jesuspaj cuerpota churashcapica , ishqui angelcuna yurajlla churanata churashca tiyacujtami ricurca . Shujca janaj umaman , shujca ura chaquimanmi tiyacurca .
43020013	Paicunami Mariataca : - Huarmi , ¿ imamantataj huacacungui ? - nishpa tapurcacuna . Shina tapujpica : - Ñuca Aputamari apashcacuna . Paita maipi churashcatamari mana yachani - nircami .
43020014	Shina nishcahuan tigralla ricushpaca , Jesús chaipi shayacujtami ricurca . Pai quiquintaj cashcataca mana ricurcachu .
43020015	Jesusca : - Huarmi , ¿ imamantataj huacangui ? ¿ Pitataj mashcacungui ? - nircami . Chashna nijpica , “ Huertata allichijmi ” yuyashpami , Mariaca : - Amito , quiquin apashpa maipi churashca cashpaca , ñucaman huillahuai , ñuca apagrisha - nircami .
43020016	Chashna nijpi , Jesusca : - ¡ María ! - nijpi , pai tigrarishpaca : - ¡ Raboni ! - nirca . ( Raboni nishcaca : " Yachachij " nisha ninmi ) .
43020017	Shina nijpi , Jesusca : - Amaraj Ñucapi japirichu . Ñuca Yayapajman manaraj huichiyanichu . Ashtahuanpish Ñuca huauquicunapajman rishpa : " “ Ñuca Yayapajman , cancunapaj Yayapajman , Ñuca Diospajman , cancunapaj Diospajman huichiyanimi ” ninmi " nishpa huillagri - nircami .
43020018	Shina nijpica Magdalamanta Mariaca , Apunchij Jesusta ricushcatapish , Pai imalla nishcatapishmi yachacujcunaman huillagrirca .
43020019	Semana callari domingo punlla ña tutayacuitaca , yachacujcunaca judiocunata manchashpami , tandanacushpa , pungucunata alli huichcarishpa tiyacurcacuna . Chashna tiyacujpi Jesús shamushpa , paicunapaj chaupipi shayarishpaca : - ¡ Ama manchaichijchu ! - nircami .
43020020	Chashna nishpa Paipaj maquicunatapish , costillas quinritapish ricuchijpimi , yachacujcunaca , Apunchij Jesusta ricushpa , yallitaj cushicurcacuna .
43020021	Jesusca , cutinllatajmi paicunataca : - ¡ Ama manchaichijchu ! Ima shinami Yaya Ñucata cacharca , chashnallatajmi cancunatapish cachani - nircami .
43020022	Chashna nishpa paicunata p'ucushpaca , cashnami nirca : - Jucha illaj Espirituta chasquichij .
43020023	Cunanca cancuna pipaj juchacunata perdonajpica , paica perdonashcami canga . Cancuna pipaj juchacunata mana perdonajpica , paica mana perdonashcachu canga - nircami .
43020024	Ishqui Huacharishca Tomasca , caishuj yachacujcunaman Jesús ricuripica , mana paicunahuan carcachu . Paipish chunga ishquipurallatajmi carca .
43020025	Chaimantami caishuj yachacujcunaca , paimanca : - Apunchij Jesustamari ricurcanchij - nishpa huillarcacuna . Chashna nijpimi , Tomasca : - Paipaj maquicunapi clavo jutcushcata , costillas quinri chugritami ricusha nini . Chaita mana ricushpa , chai chugricunapi , ñuca dedota mana churashpaca , manataj crishachu - nircami .
43020026	Pusaj punlla q'uipami yachacujcunaca , Tomasdijllataj huasi ucupi alli huichcarishpa tiyacurcacuna . Chai cutipish Jesusca yaicushpa , paicunapaj chaupipi shayarishpami : - ¡ Ama manchaichijchu ! - nirca .
43020027	Chai q'uipami , Tomastaca : - Ñuca maquita ricui , caipi cambaj dedota churai . Ñuca costillaspi cambaj dedota sati . Cri , ama mana crishpa purichu - nircami .
43020028	Chashna nijpimi , Tomasca : - ¡ Ñuca Amo , ñuca Dios ! - nirca .
43020029	Shina nijpi , Jesusca : - Tomás , canca Ñucata ricushcallamantamari cringui . Mana ricushpapish crijcunaca , cushijllacunami - nircami .
43020030	Jesusca , Paipaj yachacujcunapaj ñaupajpica , ashtahuan achca señalcunatapish rurarcami . Chaicunataca , mana tucuita cai libropica quillcashcachu .
43020031	Shina cajpipish caipi imalla tiyacujtaca , Jesustaca Quishpichij Cristo cashcata , Taita Diospaj Churitaj cashcata crishpa , Paimanta huiñai causaita charichunmi quillcashca .
43021001	Chai q'uipapish Tiberias cucha c'uchupimi Jesusca , cutin paipaj yachacujcunaman ricurirca . Chaipica cashnami tucurca :
43021002	Simón Pedro , ishqui huacharishca Tomás , Galileapi caj Caná pueblomanta Natanael , Zebedeopaj churicuna , shujtaj ishqui yachacujcunandijmi tandalla carcacuna .
43021003	Chaipimi , Simón Pedroca : - Ñucaca chalhuata japinamanmi rigrini - nijpi caishujcunapish : - Ñucanchijpish canhuan rishun - nishpami , barcopi yaicushpa chalhuanaman rircacuna . Ashtahuanpish chai tutaca , imata mana japircacunachu .
43021004	Ñalla achijyamucujpimi Jesusca , ñapish chai cucha uripi ricurirca . Ashtahuanpish yachacujcunaca , Jesús cashcataca mana rijsircacunachu .
43021005	Chaimantami paicunataca : - Huahuacuna , ¿ imallatapish micunapaj charinguichijchu ? - nijpi paicunaca : - ¡ Imata mana charinchijchu ! - nircacuna .
43021006	Shina nijpi , Jesusca : - Barcomanta alli maquinijman linchita shitaichij , japinguichijllami - nircami . Chashna nijpi shitashpaca , achca chalhuacuna jundajpi linchitaca , mana llujshichi tucurcacunachu .
43021007	Chaimantami Jesús c'uyashca yachacujca , Pedrotaca : ¡ Apunchij Jesusmari ! nirca . Apunchij Jesusmari nijta uyashpaca Simón Pedroca , churanata churarishpa chumbillirishcahuan , yacuman huashicurcallami . Chaicamaca churanata llujshichishcami puricurca .
43021008	Caishuj yachacujcunaca , linchi junda chalhuata aisashpami , barcopi shamurcacuna . Allpaman chayanapajca , iscun chunga metro shinallami illarca .
43021009	Barcomanta allpaman uriyashpaca , yanta rupacuj nina jahuapi shuj chalhua cusaricujtapish , tandatapishmi ricurcacuna .
43021010	Jesusca : - Cunan cancuna japishca asha chalhuacunata apamuichij - nircami .
43021011	Simón Pedroca barcoman huichiyashpami , patsaj pichca chunga quimsa jatun chalhuacunahuan junda linchita allpaman llujshichirca . Chashna achca chalhuacunahuan junda cashpapish , linchica , mana lliquirircachu .
43021012	Jesusca : - Shamuichij , micunguichij - nircami . Shina nijpipish Paitaca , Apunchij Jesús cashcata yachashpami , maijan yachacujpish : ¿ Canca pitaj canguiari ? nishpallapish mana tapurca .
43021013	Jesusca c'uchuyashpami , tandata japishpa paicunaman cararca . Chalhuatapish cararcami .
43021014	Jesusca huañushcacunapaj chaupimanta causarishca q'uipaca , caihuanca ñami quimsa cutin Paipaj yachacujcunaman ricurirca
43021015	Ña micushca q'uipami Jesusca , Simón Pedrotaca : - Jonaspaj churi Simón , ¿ canca caicuna c'uyashcatapish yallichu c'uyahuangui ? - nishpa tapurca . Chashna nijpica : - Ari Apu , ñuca Canta c'uyajtaca , Canllataj yachanguimi - nircami . Chashna nijpi : - Ñuca malta ovejacunaman caracungui - nircami .
43021016	Jesusca caihuanca , ishqui cutinmi : - Jonaspaj churi Simón , ¿ Ñucataca c'uyanguitajchu ? - nijpi , Pedroca : - Ari Apu , ñuca Canta c'uyajtaca canllataj yachanguimi - nircami . Chashna nijpica : - Ñuca ovejacunata michicungui - nircami .
43021017	Jesusca caihuanca , quimsa cutinmi Pedrotaca : - Jonaspaj churi Simón , ¿ Ñucataca c'uyanguitajchu ? - nirca . Caihuanca ña quimsa cutin : ¿ Ñucataca c'uyanguichu ? nishcamanta llaquirishpami , Pedroca : - Apu , Canca tucuitamari yachangui . Ñuca Canta c'uyajtaca , Canllataj yachanguimari - nircami . Chashna nijpi , Jesusca cashnami nirca : - Ñuca ovejacunata michicungui .
43021018	Can chairaj cashpaca , canllataj chumbilliringuillami . Maiman risha nishpapish ringuillami . Ashtahuanpish yuyajyajpica , cambaj rigracunamantami aisangacuna . Chumbillinatapish shujtajmi chumbillichinga , can mana risha nishcamanmi pushangacuna , chashnatajmi canga - nircami .
43021019	Chashna nishpaca Jesusca , Pedro ima shina huañushpa , Taita Dios jatun cashcata ricuchina cashcatami huillarca . Chashna nishca q'uipami Jesusca , Pedrotaca : - Ñucata catilla - nirca .
43021020	Pedro tigralla ricushpaca , Jesuspaj c'uyashca yachacuj caticujtami ricurca . Chai yachacujca Jesús huañuna ñaupa , paicunahuan chishi micucujpi Paipi huancarishpa : Apunchij Jesús , Cantaca , ¿ pitaj japichigrin ? nishpa tapujllatajmi carca .
43021021	Pedroca paita ricushpami , Jesustaca : - Apu , cutin paica , ¿ imataj tucunga ? - nirca .
43021022	Shina nijpi , Jesusca : - Ñuca munajpica paica Ñuca tigramungacama causacuchunpish , canca , ¿ imatataj nisha ningui ? Canca Ñucata catilla - nircami .
43021023	Jesús chashna nishcatami , crijcunapurapica , " Chai yachacujca mana huañungachu " nishpa huashan parlanacurcacuna . “ Mana huañungachu ” nishpaca , Jesusca mana nircachu , ashtahuanpish : Ñuca munajpica paica Ñuca tigramungacama causacuchunpish , canca , ¿ imatataj nisha ningui ? Canca Ñucata catilla nircallami .
43021024	Cai yachacujllatajmi tucui caicunataca huillan , paillatajmi caicunataca quillcarca . Paica chashnataj tucushcata ricushpami huillarca .
43021025	Jesusca shujtaj achca allicunatami rurarca . Chai tucuita , callarishpa quillcasha nijpica , cai pachapica librocunata maipi churangapajca , mana pajtanmanchu yuyanimi . Chashna cachun .
44001001	C'uyashca Teófilo , Jesús tucui imallata rurashcatapish , yachachishcatapish ñami sarunman punta quillcapi huillashpa cacharcani .
44001002	Jesusca , Paita jahua pachaman apana punllacamami , chai tucuitaca rurashca . Shinallataj jucha illaj Espíritu yuyaita cujpimi , huillagrichun Pai agllashpa mingashcacunatapish , imalla ruranata yachachishpa saquishca .
44001003	Paicunamanmi Jesusca , llaquita apashpa huañushca q'uipa causarishpaca , Pai causacushcatataj alli yachachun , chuscu chunga punllacama , cutin cutin ricurirca . Chai punllacunapica Dios mandacunmantapish ashtahuanmi yachachirca .
44001004	Paicunahuan tandalla cashparajmi cashna nishpa mandashca : - Jerusalenmantaca , amaraj maiman ringuichijchu . Ñuca sarun huillashca shinallataj , ñuca Yaya cachasha nishca Paipaj Espíritu shamungacama , caipi shuyanguichijlla .
44001005	Juanca yacullahuanmi bautiźarca , ashtahuanpish cancunaca asha punllacuna q'uipaca , jucha illaj Espirituhuanmi bautiźashca canguichij - nircami .
44001006	Chashna nijpimi , chaipi tandanacushcacunaca : - Apunchij Jesús , ¿ cunanllatajchu cai llajtataca Israelcunallataj mandachun cugringui ? - nishpa tapurcacuna .
44001007	Chashna nijpi , Jesusca cashnami nirca : - Chaitaca , ñuca Yayallamari yachan . Cancunaca , ima huata , ima punlla Pai chaita ruranataca mana yachanachu canguichij .
44001008	Shina cajpipish jucha illaj Espíritu shamushpami , cancunamanca ñucamanta huillai tucunata cunga . Chaimantami Jerusalenpi , tucui Judeapi , tucui Samariapi , tucui caru llajtacunapipish ñucamanta huillagringuichij - nircami .
44001009	Chashna nishca q'uipami , paicuna ricucujpi , Jesustaca jahua pachaman huichi aparca . Chaimantaca , p'uyuhuan pacajpimi , ña mana ricui tucurcacuna .
44001010	Jesús chashna rijta paicuna huichilla ricuracujpica , yurajlla churanata churarishca ishqui runacunaca , ñapish paicunapaj ñaupajpi shayarircallami .
44001011	Paicunaca : - Galilea runacuna , ¿ ima nishpataj huichilla chaparacunguichijlla ? Cancunapajmanta jahua pachaman apashca cai Jesusllatajmi tigramunga . Ima shinami rijta ricurcanguichij , chashnallatajmi tigramunga - nircacunami .
44001012	Chai q'uipami Olivos urcumantaca , Jerusalenman tigramurcacuna . Chai urcuca , Jerusalenmantaca shuj kilómetro shinallapimi .
44001013	Ña Jerusalenman chayashpaca , paicuna poźacushca huasi altibajomanmi huichiyarcacuna . Paicunaca Pedro , Jacobo , Juan , Andrés , Felipe , Tomás , Bartolomé , Mateo , Alfeopaj churi Jacobo , Zelote nishca Simón , Jacobopaj huauqui Judaspishmi carcacuna .
44001014	Tucui paicunami huarmicunahuanpish , Jesuspaj mama Mariahuanpish , Paipaj huauquicunahuanpish , Diostaca tucui shunguhuan shuj yuyailla mañaracurcacuna .
44001015	Chai punllacunapi Jesusta crijcunaca , patsaj ishqui chunga shinami tandanacushca carca . Chaicunapaj chaupipimi , Pedroca shayarishpa cashna nirca :
44001016	Huauquicuna , jucha illaj Espiritumi , Jesusta japinaman shamujcunata pushamuj Judasmantaca Davidta huillachishca . Chaica pajtanatajmi carca .
44001017	Judasca , ñucanchijpurami carca , ñucanchijhuanmi huillashpa purirca .
44001018	Chashna cashpapish pai millaita rurashpa chasquishca cullquihuanca , allpatami randirca . Chaillapitajmi uriman uma urmashpa , huijsa tugyajpi chunllullicunapish tucui tallirirca .
44001019	Tucui Jerusalenpi causajcuna chaita yachashpami , chai allpataca paicunapaj quiquin rimaipi , Acéldama shutita churarcacuna . ( Acéldama nishcaca , " Yahuar Allpa " nisha ninmi ) .
44001020	Chashna tucunatami Salmos Libropica , cashna quillcashca : " Pai causashca huasica shitashca saquirichun , chai huasipica pi ama causachun " ninmi . Shinallataj : " Pai ruracushcataca shujtaj runa japichun " nicunpishmi .
44001021	Chaipi nicushca shinallataj Jesús ñucanchijhuan cajpiraj , punllanta ñucanchijhuan purij runacuna tiyanmi .
44001022	Paicunaca , Jesusta Juan bautiźashcamantapacha , Jesús jahua pachaman ringacamami ñucanchijhuan puricurcacuna . Jesús causarishcata ñucanchijhuan huillachunca , paicunamanta maijantapish shujta agllashunchij nircami .
44001023	Pedro chashna nijpica , ishquitami ch'icanchircacuna . Shujtaca , Justo nishca José Barsabasta , caishujtaca Matiastami agllarcacuna .
44001024	Paicunamantami cashna mañarcacuna : ¡ Mandaj Dioslla , Canmi tucuicunapaj shunguta rijsingui ! Cunanca , cai ishquimanta maijantapish Can agllashcata ñucanchijman ricuchihuai .
44001025	Can agllashca runaca , huillagrichun Can mingashcata ñucanchijhuan rurachun . Judasca mana caźushcamantami , pai maiman rina cashcallamantaj rirca nishpami mañarca .
44001026	Chashna mañashpa suerteta rurajpica , Matiaspajmi urmarca . Chaimantami Matiastaca , huillagrichun Jesús mingashca chunga shujcunahuan tandachircacuna .
44002001	Pentecostés punlla chayamujpica , Jesusta crijcunaca tucuicunami shuj yuyailla tandanacushca carca .
44002002	Ñapish jatun huaira shina huajyashpa jahua pachamanta shamushpaca , paicuna tiyacun huasipimi jundarca .
44002003	Nina lunyacuj ricurishpa c'allucunatajlla asha p'itirishpami , chaipi cajcunapaj jahuapi tiyarirca .
44002004	Chaimantaca , tucuicunami jucha illaj Espirituhuan junda tucurcacuna . Chaimantami Diospaj Espíritu rimachishca shina , ch'ican ch'ican rimaicunata rimarcacuna .
44002005	Chai punllacunaca , Diosta yuyarij judiocunami tucui llajtacunamanta shamushpa , Jerusalenpi carcacuna .
44002006	Chai jatun huaira huajyajta uyashpaca , tucui chaicunami tandanacumurca . Chaicunaca , paicunapaj rimaipi rimacujta uyashpaca , mancharircacunami .
44002007	Upayajta , jatunta mancharishpami , caishuj chaishuj cashna ninacurca : Jalachij , galileo runacunallamari chashna rimacuncuna .
44002008	Mailla llajtapi huacharishca , ñucanchij quiquin llajta rimaipimari rimacuncuna . ¿ Ima shinataj caicunaca , chashna rimai tucunchu , imamí ?
44002009	Ñucanchijca Partia , Media , Elam , Mesopotamia , Judea , Capadocia , Ponto , Asia ,
44002010	Frigia , Panfilia , Egipto llajtacunamanta , Africapi caj Cirenemanta ashtahuan chaininij llajtacunamantapishmari caipi canchij . Romamantapishmari caipi . Tucui caicunaca , huacharimantataj judiocunapish , judiocunata catijllacunapishmari caipi tandanacushca canchij .
44002011	Cretamanta , Arabiamantapishmari caipi canchij . Tucuicunamari Taita Dios allicunata rurashcataca , mailla llajtapi huacharishca ñucanchij quiquin rimaipi huillacujta uyacunchij ninacurcami .
44002012	Chashna tucuicuna upayajta mancharishpa , ñahui shujtajyashpaca : ¿ Imashi caica canga ? ninacurcami .
44002013	Ashtahuanpish shujcunaca : Caicunaca , llullu vinota yalli ubyashpallamari machashcacuna nishpami asircacuna .
44002014	Pedroca Jesús mingashca chunga shuj huillajcunandij shayarishpami , chaipi cajcunata caparishpa cashna nirca : Judío huauquicunapish , cai Jerusalenpi tucui causajcunapish , ñuca huillashcata alli uyashpa yachapaichij .
44002015	Chairaj tutamantarajmari . ¿ Maitataj caicunaca cancuna nishca shina machashca cangari ?
44002016	Ashtahuanpish Dios ima nishcata huillaj Joel huillashcamari cunan pajtacun . Paica cashnamari huillashca :
44002017	" Taita Diosmari cashna nishca : “ Shamuj punllacunapica , ñuca Espirituta tucuicunapi tallishami . Paimari cancunapaj churicunatapish , ushushicunatapish ñucamanta huillachinga . Cancunapaj q'uipa huiñaicunamanca , muscuipi shina ricuchingami . Cancunapaj yuyajcunamanpish muscuchingami .
44002018	Chai punllacunapica , ñucata servij c'aricunapish , Huarmicunapish , Ñuca Espirituta paicunapi tallijpimi , ñucamanta huillangacuna .
44002019	Jahua huairapica , pi mana ricushcata ricuchishami . Cai pachapipish yahuar , nina , cushni p'uyultami mancharina señalcunata ricuchisha .
44002020	Mandaj Diospaj jatun sumaj punlla chayamunapajca , Intica amsayangami , lunapish yahuar shina pucami tucunga .
44002021	Mandaj Diosta tucui mañajcunallami quishpiringa ” nishcami " .
44002022	Israel runacuna , ñuca huillashcata uyapaichij : Taita Diosca Pai alli nishca , Nazaretmanta Jesusca cancunapurapimi causarca . Paihuanmi cancunapaj ricuillapitaj tucui laya milagrocunata , señalcunata , mancharinacunatapish rurachirca . Chaitaca , cancunallataj allimi yachanguichij .
44002023	Jesustaca , Diosllataj cancunaman cujpimi , preźu japishpa chacatashpa huañuchichun , millai runacunata mandarcanguichij . Chaitaca , Taita Dios ñaupaman yuyarishca , munashca shinallatajmi rurarcanguichij .
44002024	Chashna huañuchijpipish , Taita Diosca causachishpami , jatun llaqui nanaimanta cacharichirca . Huañuica Jesustaca , manataj charirashpa saquichi tucurcachu .
44002025	Davidpish Jesusmanta parlashpaca , cashnami nishca : " Mandaj Diostaca , punllantamari ñuca ñaupajpi cajta ricuni . Paica , ñuca ama urmachun , ñuca alli ladopimari .
44002026	Chaimantami ñuca shungupi cushicushpa , ñuca shimihuanca cantani . Ñuca aichapish cushicuihuanmi samaringa .
44002027	Ñuca almataca , mana Hadespi saquinguichu . Cambajlla runapaj cuerpo ismuchunpish , mana saquinguichu .
44002028	Canmari causaita ricuchihuarcangui . Can ñucahuan cashpami cushichingui " nishcami .
44002029	Huauquicuna , ñucanchij ñaupa yaya Davidmantaca mana manchashpa huillai tucunimi . Paitaca huañujpi , pambashcacunami . Paita pambashca jutcutapish cunancamami ricunchij .
44002030	Taita Diosca Davidpaj huahua huahuapurapimi , Cristota cachasha nishca carca . Pai quiquinmanmi Diosca : " Can mandashpa tiyacunpimi Cristotaca tiyachisha , chaitaca pajtachishatajmi " nishca carca . Davidca , Dios ima nishcata huillaj cashpami , chaitaca yacharca .
44002031	Davidca Cristo causarinata ñaupaman ricushpami : " Paipaj almataca , mana Hadespi saquircachu , Paipaj aichatapish mana ismuchun saquircachu " nishca .
44002032	Chai Jesusllatatajmi , Taita Diosca causachirca . Chaitaca tucui ñucanchijtajmi ricurcanchij .
44002033	Taita Diosca , Jesusta causachishpaca , Paipaj alli ladopimi tiyachirca . Cunanca Yaya Dios cusha nishca jucha illaj Paipaj Espirituta ñucanchijpi tallishca . Chaimantami cunan cancunaca , caicunata ricucunguichij , uyacunguichij .
44002034	Mana Davidchu jahua pachamanca huichiyarca . Shina cashpapish paillatajmi cashnapish nishca :
44002035	
44002036	Chaimanta tucui israelcunamari , caitaca alli yachana canguichij . Taita Diosca cancuna chacatashca Jesusllatatajmi , Mandaj cachunpish , Quishpichij Cristo cachunpish churarca nircami .
44002037	Chashna nijta uyashpa paicunaca , shungupi achcata llaquirishpami Pedrotapish , huillagrichun mingashca caishujcunatapish : - Huauquicuna , ¿ imatataj rurana canchij ? - nircacuna .
44002038	Chashna tapujpimi Pedroca , paicunata cashna nirca : - Diospajman cutirichij , tucuicuna Jesucristopaj shutipi bautiźarichij . Chashna rurajpica , Diosca cancunapaj juchacunata perdonangami . Shinallataj jucha illaj Paipaj Espiritutapishmi chasquinguichij .
44002039	Ñucanchijta Mandaj Dios , imalla cusha nishcaca , cancunapaj , cancunapaj huahuacunapaj , tucui caru llajtacunapi causacujcunapaj , tucui pai cayashcacunapajpishmi - nircami .
44002040	Pedroca , ashtahuan shujtaj shimicunahuanpish cunashpami : - Cai millai runacunapuramanta quishpirichij - nishpa yuyachirca .
44002041	Pedro chashna yachachishcata chasquijcunaca bautiźarircacunami . Chai punllaca , quimsa huaranga shinami , crij tucurcacuna .
44002042	Huillagrichun Jesús mingashcacuna yachachishcatapish allimi catirarcacuna . Tucuicunami alli apanacurcacuna . Micunatapish tandanacushpami , raquinacushpa micujcuna carca , Diosta mañanapipish tandallami carcacuna .
44002043	Huillagrichun Jesús mingashcacunaca , tucui laya mancharinacunatapish , señalcunatapishmi rurarcacuna . Chaicunata ricushpami , tucuicuna achcata mancharcacuna .
44002044	Tucui crijcunami shuj yuyailla cararcacuna , tucuicunami quiquin imalla charishcacunatapish tucuicuna raquinacungapaj charircacuna .
44002045	Chaimantami paicuna huasicunata , allpacunatapish , ima charishcacunatapish c'aturcacuna . Chai cullquitaca , pipaj ima illajpica paicunamanmi chaupishpa curcacuna .
44002046	Diospaj huasipipish punllantami , shuj yuyailla tandanacurcacuna . Paicunapaj huasicunapipish tandanacushpami , micunata raquinacushpa , cushicushpa alli shunguhuan micujcuna carca .
44002047	Taita Diostapish , punllantami alabashpa catircacuna . Paicuna chashna cajta ricushpami , tucuicuna paicunahuanca alli carca . Chaimantami Mandaj Diosca , quishpirina cajcunataca , punllanta quishpichirca . Chashnami tandanacushca crijcunahuan tandachishpa mirachirca .
44003001	Pedroca , Juandijmi chaupi chishita , Diospaj huasipi Diosta mañangapaj rijcuna carca . Chai horasmi , Diosta mañana horas caj carca .
44003002	Chaiman yaicuna Sumaj nishca Pungupica , huacharimantapacha suchu runatami apamushpa tiyachijcuna carca . Diospaj huasiman shamujcunata imallatapish mañachunmi , chaipi churajcuna carca .
44003003	Chai runaca Pedrondij , Juandij Diospaj huasiman yaicucujta ricushpami , llaquishpa imallatapish cuchun mañarca .
44003004	Chaipimi Pedroca , Juandijllataj paipaj ñahuita chaparashpa : - Ñucanchijta ricui - nirca .
44003005	Chashna nijpi chai runaca , “ Imallatapish cungapishchari ” yuyashpami , paicunata ricuracurca .
44003006	Ashtahuanpish Pedroca : - Ñucaca cullquitapish , curitapish mana charinichu . Chashna cashpapish ñuca charishcataca cugrinimi : Nazaretmanta Jesucristopaj shutipimi cantaca jatari nini , jatarishpa puri - nircami .
44003007	Chashna nishpami , chai runapaj alli maquimanta japishcahuan jatarichirca . Chashna rurajpica , chai runapaj chaqui mucucunapish , sampicunapish sinchiyarircallami .
44003008	Chaimantaca , jahuata saltashpa , shayarishpami puri callarishpa , Pedrondij , Juandij Diospaj huasiman yaicurca . Chai ucupica , cushicushpa saltarishpami , Taita Diostaca alabarca .
44003009	Tucui chaipi cajcunami , pai chashna purishpa Taita Diosta alabacujta ricurcacuna .
44003010	Chai Sumaj nishca Pungupi mañashpa tiyaj runa alliyashcata rijsishpami , yallitaj mancharishpa cushicurcacuna .
44003011	Salomón rurashca corredorpimi , suchu cashcamanta alliyaj runaca Pedrota , Juanta charirashca shayacurca . Chai runata alliyachishcata ricushpa , mancharishpa chapacuj tucui gentecunami , paicunapajmanca tandanacumurcacuna .
44003012	Chai tandanacushcacunatami , Pedroca cashna nirca : Israelcuna , ¿ ima nishpataj cai runata alliyachishcata ricushpaca jatunta mancharinguichij ? ¿ Ima nishpataj ñucanchijta chaparacunguichij ? Ñucanchijca , mana ñucanchijllataj cai rurai tucunataca charinchijchu . Diosta alli caźujcuna cashcamantapish mana alliyachishcanchijchu .
44003013	Ñucanchij yaya Abrahampaj , Isaacpaj , Jacobopaj Taita Diosmi , Paita Servij Jesusta sumajyachirca . Cancunaca Paitaca , mandajcunapajmanmi pusharcanguichij . Pilato paita cacharisha nijpipish , cancunaca , “ Ama cacharichu ” nircanguichijmi .
44003014	Ashtahuanpish cancunaca , Pai Jucha Illaj , Cashcata Rurajta cacharichinapaj randica , huañuchij runatamari cacharichircanguichij .
44003015	Ashtahuanpish , Causaita Cujtarajmari huañuchichircanguichij . Paitaca , Taita Diosmi huañushcacunapaj chaupimanta causachirca . Ñucanchijca , chaita ricushcata huillajcunami canchij .
44003016	Chai Jesusllatajmi cai runataca alliyachirca . Paipaj shutita crishcamantami , cancuna rijsishca cai runataca , tucui cancunapaj ñaupajpi alliyachishca shayacujta ricucunguichij .
44003017	Cunanca huauquicuna , cancunapish , cancunapaj mandajcunapish mana yachashcamanta Jesusta huañuchishcataca yachanimi .
44003018	Chashnamari Taita Diosca , Pai cachashca Quishpichij Cristoca , “ Jatun llaquita apangami ” nishpa huillachishcata pajtachishca . Chaitaca , tucui Pai ima nishcata huillajcunatami huillachishca .
44003019	Chaimanta cancunapaj juchacunata p'ichachun , llaquirishpa Diospajman tigrarichij . Chashna rurajpimi Mandaj Diosca , samarina sumaj punllacunatapish cunga .
44003020	Jesucristotapish ñaupaman huillachishca shinallatajmi , cancunapajman cutin cachanga .
44003021	Taita Diosca , “ Tucuitami allichisha ” nishpami , Pai ima nishcata huillaj Paipajlla huillajcunataca , ñaupaman huillachishca . Chai punlla chayamungacamami , Jesucristoca jahua pachapi tiyacuna can .
44003022	Moisesmi , ñucanchij ñaupa yayacunataca : " Cancunata Mandaj Diosca , cancunapurallamantatajmi , Pai ima nishcata shuj huillajtaca , ñucata shinallataj churanga . Paitami tucui ima nishcata caźuna canguichij .
44003023	Pipish paita mana caźujtaca , israelcunapuramanta anchuchishca cangami " nishca .
44003024	Chai punllacuna shamunataca , Dios ima nishcata huillajcunaca , Samuelmanta callarishpa , tucui huillajcunami huillashca .
44003025	Taita Diosca , Pai imallata cancunaman cuna tucushcatamari , Pai ima nishcata huillajcunataca , cancunaman huillachun cachashca . Taita Diosca , ñucanchij yaya Abrahamtami : " Canmanta mirashca huahuacunamantami , cai pachapi causajcunataca bendiciasha " nishca . Cancunamari , ñucanchij yayacunaman tucui chaicunata cusha nishcata chasquijcuna canguichij .
44003026	Taita Diosca , Paita Servijta causachishpaca , cancunapajmanrajmi cacharca . Cancuna millai causaita saquishpa , Diospajman cutirijpi bendiciachunmi cacharca nircami .
44004001	Paicuna chai tucui gentecunaman huillacujpirajmi curacunapish , Diospaj huasita cuidajcunata mandajpish , saduceocunapish paicunapajman ñapish chayamurca .
44004002	Jesustaca , “ Huañushcacunapaj chaupimanta causarishcami ” nishpa , chai gentecunaman yachachijpimi , yallitaj p'iñarishpa shamurcacuna .
44004003	Chaimantami , Pedrotapish , Juantapish japishcahuan preźu churarcacuna . Ña chishi cashcamantami , cayandij tutamantacama chaipi saquircacuna .
44004004	Chashna rurajpipish , paicuna huillashcata uyajcunaca achcacunami crirca . C'aricunallami pichca huaranga shina carca .
44004005	Cayandij punllaca , Jerusalenpica mandajcunapish , cunaj yuyajcunapish , Mandashcata yachachijcunapishmi tandanacurcacuna .
44004006	Curacunata mandaj Anaspish , Caifaspish , Juanpish , Alejandropish , curacunata mandaj caishuj huasi ucupuracunapish chaipimi carca .
44004007	Pedrota , Juanta , paicunapaj ñaupajman pushashpami : - ¿ Pi mandajpitaj , pipaj shutipitaj chai runataca alliyachircanguichij ? - nishpa tapurcacuna .
44004008	Chashna tapujpi Pedroca , jucha illaj Espirituhuan junda cashpami , cashna nirca : - Israelcunata mandajcunapish , cunaj yuyajcunapish , ñucata uyahuaichij .
44004009	Cunan ñucanchijtaca , shuj ungushca runata alliyachishcamantami juchachincuna . ¡ Ima shina alliyachishcatapishmari tapuncuna !
44004010	Cancuna tapushcataca cancunapish , tucui israelcunapish yachachun cunan huillasha . Nazaretmanta Jesucristotaca , cancunami chacatashpa huañuchircanguichij . Cancuna huañuchijpipish , Taita Diosmi paitaca , huañushcacunapaj chaupimanta causachirca . Pai causacushpa alliyachijpimi , cai runaca cancunapaj ñaupajpi shayacun .
44004011	Chai Jesustaca , huasita shayachij cancunami , rumita mana nishpa shitaj shina shitarcanguichij . Chai Rumillatajmari huasita rurangapaj Callari Rumi tucushca .
44004012	Pi shujtaj Quishpichijca mana tiyanchu . Cai pachapi causajcunata quishpichichunca , Diosca pi shujtajtaca mana cushcachu . Jesusllamantami ñucanchijca quishpiri tucunchij - nircami .
44004013	Pedropish Juanpish mana manchashpami allita rimarcacuna . Chaimantami mandajcunaca , yachanamanpish mana rishca , yanga runacunalla cashpapish , Jesushuan cashcamanta chashna yachashcata ricurcacuna .
44004014	Chai alliyashca runapish , Pedrohuan Juanhuan shayacujta ricushpami , paicunataca imata mana ni tucurcacuna .
44004015	Paicunataca , mandajcunapura tandanacushcamanta canllaman llujshichishpami , paicunalla parlanacurcacuna .
44004016	Cashnami ninacurca : Cai runacunataca , ¿ imatataj rurashun ? Tucuicunapaj ñaupajpimari , cai señalta rurashcacuna . Caitaca ñamari tucui Jerusalenpi yachancuna . ¿ Ima shinataj “ Mana chashnachu ” nishunpish ?
44004017	Chashna cajpipish , paicuna chashna rurashcata ama ashtahuan yacharichun paicunataca : " Cunanmantapacha , pajta piman chai runapaj shutita huillanguichijman " nishpa manchachishunchij nircacunami .
44004018	Chashna yuyarinacushpa , paicunata cayashpaca , chai Jesusmantaca amataj piman ashtahuan huillachunpish , yachachichunpish jarcarcacuna .
44004019	Shina nijpipish Pedroca , Juandijmi paicunataca cashna nirca : - Cancunallataj alli yuyarichij . ¿ Taita Diospaj ñaupajpica , Paita caźunapaj randica , cancunataraj caźunachu ashtahuan alli canga yuyanguichij ?
44004020	Ñucanchij imalla ricushcata , uyashcata huillanataca manataj saqui tucunchijchu - nircacunami .
44004021	Chashna nicujpipish , mandajcunaca manchachishun nishpami : - Pajta chai Runamanta piman huillanguichijman - nircacuna . Chashna nishpapish , paicuna chashna rurashcamanta tucuicuna Taita Diosta alabacujpimi , mana ima shina macai tucushpa cacharircallacuna .
44004022	Dios milagrota rurashpa alliyachishca runaca , ñami chuscu chunga huatayuj carca .
44004023	Mandajcuna ña cacharijpica Pedroca , Juandijllataj caishuj crijcunapajmanmi tigrarcacuna . Paicunamanmi pushaj curacuna , cunaj yuyajcuna imalla nishcata parlarcacuna .
44004024	Chaita parlajpica , tucuicunami shuj yuyailla Taita Diosta cashna nishpa mañarcacuna : Tucuita Mandaj Jatun Dioslla , canmi jahua pachata , cai pachata , mama cuchata , chaicunapi tucui ima tiyajtapish rurarcangui .
44004025	Canta servij ñucanchij yaya Davidman yuyaita cushpami , cashna huillachishcangui : " Llajtacunaca , ¿ ima nishpataj ñucata p'iñashpa jatarincuna ? Gentecunaca , ¿ ima nishpataj yangacunallata yuyashpa huaicacuncuna ?
44004026	Cai pachata jatun mandajcunapish , shujlla yuyaimari tucuncuna , mandajcunapish huaicamari , Mandaj Diostapish , Pai churashca Cristotapish c'ariyancuna " nishcami .
44004027	Chashna nishca shinatajmari cai pueblopica , jucha illaj cambaj Churi Jesusta huañuchingapaj , Herodeshuan , Poncio Pilatohuan , israelcunaca mana israelcunahuan shuj yuyailla tucushpa tandanacurcacuna .
44004028	Chashna ruranata can ñaupaman yuyarishca shinallatajmi , paicunaca rurarcacuna .
44004029	Mandaj Dioslla , cunanca paicuna manchachishun yuyashpa jarcashcata ricuhuaiari . Ñucanchijmanca Can mandashcata rurajcunami canchij . Cunanca imata mana manchashpa Canmanta huillangapaj yuyaita cuhuaiari .
44004030	Canta Servij , jucha illaj Jesusmanta ungushcacunata alliyachingapaj , señalcunatapish , mancharinacunatapish rurangapaj , ñucanchijpi Cambaj maquita churahuai nishpami mañarcacuna .
44004031	Chashna mañashca q'uipaca , paicuna tandanacushpa tiyacun huasica cuyurircami . Jucha illaj Espíritu tucui chaipi cajcunapi jundajpimi , paicunaca mana manchashpa , Diospaj Shimita huillarcacuna .
44004032	Crijcunaca achcacuna cashpapish , tucuicunami shuj shungulla , shuj yuyailla carcacuna . Ima charishcatapish pi mana " Caica ñucapajmi , chaica ñucapajmi " nijcunachu carca . Ashtahuanpish tucui ima charishcacunapish tucuicunapajmi carca .
44004033	Huillagrichun mingashcacunapish , mana manchashpami , “ Apunchij Jesusca causarircami ” nishpa huillarcacuna . Diosca mana c'uyaipajta c'uyashpami , imatapish allicunataca tucuicunaman yallijta curca .
44004034	Chashna cajpimi , paicunapuraca pipish ima illajlla mana causarca . Maijanpish charijcunaca allpacunata , huasicunata c'atushpami , cullquita apamujcuna carca .
44004035	Chai cullquitaca , huillagrichun Jesús mingashcacunapaj ñaupajpi churajcuna carca . Paicunami , pipaj ima illajpica , pajtanata ricushpa raquijcuna carca .
44004036	Chipremanta José shuti levita runapish , paicunahuanmi carca . Paitaca , huillagrichun Jesús mingashcacunaca , Bernabetami shutichirca . Bernabé shutica , " Cushichij " nisha ninmi .
44004037	Chai runaca , paipaj allpata c'atushpami , cullquitaca huillagrichun Jesús mingashcacunaman curca .
44005001	Shinallataj Ananiaspish , paipaj huarmi Safirahuanmi paicunapaj allpata c'aturca .
44005002	Chai allpata c'atushca , cullquitaca chaupishpami huaquichircacuna . Chaimantaca , huarmindijllataj shujlla yuyai tucushpami , tucui cullquita apamuj shina , ashallata apamurcacuna . Chaillatami huillagrichun Jesús mingashcacunapaj ñaupajpi churarcacuna .
44005003	Chai cullquita cujpimi , Pedroca cashna nirca : - Ananías , ¿ ima nishpataj Satanasta cambaj shungupi yaicuchircangui ? Allpata c'atushca cullquitaca manamari tucui apamushcanguichu . Chai jahuamari jucha illaj Espirituman llullashcangui .
44005004	Allpaca , ¿ manachu cambaj carca imatagari ? C'atujpipish chai cullquica , ¿ manachu cambaj carca ? ¿ Ima nishpataj cambaj shungupi chashna millaita ruranata yuyarircangui ? Mana runacunamanchu llullarcangui , Taita Diosmanmari llullarcangui - nircami .
44005005	Ananiasca , Pedro chashna nijta uyashcahuan huañushpa , pambaman urmarcallami . Chashna tucushcata uyajcunapish , tucuicunami achcata mancharircacuna .
44005006	Chaipi caj maijan q'uipa huiñaicunami jatarishpa , Ananías huañushcata pilluchishpaca , apashpa pambarcacuna .
44005007	Quimsa horas shina q'uipaca , huañuj Ananiaspaj huarmipishmi chaiman yaicurca . Paipaj cusa ima tucushcataca , mana yacharcachu .
44005008	Paitapish : - Huillaiari , ¿ cancunaca chai allpataca chaillapichu c'aturcanguichij ? - nishpa Pedro tapujpimi , chai huarmica : - Ari , chaillapimari c'aturcanchij - nirca .
44005009	Shina nijpimi Pedroca : - ¿ Ima nishpataj ishquindij chai yuyailla tucushpa , Mandaj Diospaj Espirituta umashun nishpa llullanguichij ? Riqui , cambaj cusata pambamujcunaca ñami canlla punguta yaicumucun . Cunan cantapish apangacunami - nircami .
44005010	Pedro chashna nijpica , chai huarmipish paipaj ñaupajpi urmashpa huañurcallami . Ananiasta pambamuj q'uipa huiñaicuna yaicushpaca , huarmitapish huañushcata japishpami , cusapaj c'uchullapitaj pambagrircacuna .
44005011	Chashna tucushcata uyashpaca , tandanacushca crijcunapish , tucui shujtajcunapish achcatami mancharcacuna .
44005012	Huillagrichun Jesús mingashcacunaca , israelcunapurapica tucui laya señalcunata , mancharinacunatami rurarcacuna . Crijcunaca , Salomonpaj corredorpimi , tucuicuna shuj yuyailla tandanacuj carca .
44005013	Shujtajcunaca , crijcunata alli nishpapish , paicunahuan tandanacunataca mancharcacunami .
44005014	Apunchij Jesusta crijcunaca , ashtahuanmi mirarishpa catircacuna .
44005015	Yallitaj achca gentecunami , ungushcacunataca ñancunaman llujshichishpa , huandumushcacunallapitaj churajcuna carca . Pedropaj llandullapish maijanpaj jahuapi urmashpa alliyachichun nishpami , chashna rurajcuna carca .
44005016	Jerusalén c'uchulla pueblocunamantapishmi achcacuna ungushcatapish , mapayachij supaicuna llaquichishca causacujcunatapish apashpa shamurcacuna . Tucui chaicunami alliyarcacuna .
44005017	Chashna rurajta ricushpami , curacunata mandaj curapish , paihuan shuj yuyailla cajcunapish achcata p'iñarircacuna . Chaicunaca , saduceocunapaj yuyaita catijcunapurami carca .
44005018	Chaimantami huillagrichun Jesús mingashcacunataca , japishpa jatun carcelpi churachircacuna .
44005019	Ashtahuanpish Mandaj Dios cachashca angelmi tuta shamushpa , cárcel punguta pascashpa paicunata llujshichishpaca :
44005020	Richij , Diospaj huasipi shayarishpa , tucui uyajcunaman , causaita cuj cai huillaita huillagrichij nircami .
44005021	Ángel chashna mandajpica , manaraj alli pacarijpimi , Diospaj huasiman rishpa yachachicurcacuna . Paicuna chaipi yachachicujpica , curacunata mandaj curaca , paihuan cajcunahuanmi , israelcunata cunaj yuyajcunata , tucuicunata tandachirca . Paicunahuan yuyarinacushpami , huillagrichun Jesús mingashcacunata carcelmanta pushanaman cacharca .
44005022	Pushanaman rij soldadocuna carcelpi paicunata mana japishpaca , chushajlla tigrashpami cashna huillarcacuna :
44005023	Ñucanchij chayanapajca carcelca alli huichcashcami cashca . Soldadocunapish pungucunapimi shayacushcacuna . Ashtahuanpish cárcel punguta pascashpa pushanaman yaicujpica , pipish mana ricurinchu nircacunami .
44005024	Chaita uyashpaca , curacunata mandajpish , Diospaj huasita cuidajcunata mandajpish , pushaj curacunapish : " Chai runacunaca , ¿ imashi tucurcacuna ? " yuyashpa , upata shayacurcacuna .
44005025	Paicuna chashna yuyacujpi , ñapish shuj runa chayamushpaca : Cancuna carcelpi huichcachishca runacunaca , Diospaj huasipimari gentecunata yachachicuncuna nishpami huillarca .
44005026	Chashna huillajpimi , soldadocunata mandajca , soldadocunahuan cutin paicunata japinaman rirca . Chaipi tandanacushpa paicunata uyacujcuna rumihuan shitanata manchashpami , mana imata rurashpa , casijlla pushamurcacuna .
44005027	Tandanacushca mandajcunapaj ñaupajman ña chayachimujpimi , curacunata mandajca cashna tapurca :
44005028	- Cancunataca : " Pajta chai runamantaca , cutin yachachinguichijman " nircanchijmari . Ashtahuanpish cancunaca , ñamari tucui Jerusalenpi chai Runamanta yachachishcanguichij . " Chai Runatapish cancunami huañuchircanguichij " nishpami , ñucanchijta juchachicunguichij - nircami .
44005029	Shina nijpimi Pedroca , huillagrichun mingashca caishujcunandij cashna nirca : - Taita Diostamari runacunata yalli caźuna canchij .
44005030	Cancunami , Jesustaca chacatashpa huañuchircanguichij . Paitaca , ñucanchij ñaupa yayacunapaj Taita Diosmari causachirca .
44005031	Taita Diosca chai huashami Paitaca jatunyachishpa , Mandaj cachun , Quishpichij cachunpish , Paipaj alli ladopi tiyachirca . Diosca israelcuna Paiman cutirichunpish , paicunapaj juchacunata perdonangapajpishmi chashna rurarca .
44005032	Ñucanchijca chai tucuita uyashcata , ricushcata huillajcunami canchij . Taita Diosca paita caźujcunaman cushca jucha illaj Espiritupishmi , chaillatataj huillacun - nircami .
44005033	Shina nijta uyashpaca , chai mandajcunaca yallitaj p'iñarishpami , huañuchishun yuyarcacuna .
44005034	Chashna yuyacujpipish , Mandashcata alli yachachij , tucuicuna alli nishca Gamaliel shuti fariseomi , chai tandanacushca mandajcunapaj chaupipi shayarirca . Paimi , huillagrichun Jesús mingashcacunataca , ashacama canllaman llujshichichun mandarca .
44005035	Ña llujshichijpica , mandajcunataca cashnami nirca : Israel runacuna , manaraj alli yuyarishpaca , chai runacunataca ama imata ruranguichij .
44005036	Sarunlla ima tucushcataca , cancunallataj alli yuyarichij . Teudas runataca “ Alli yachajmi ” nijpi , paitaca chuscu patsaj shina runacunami catirca . Paita huañuchijpica , tucui paihuan purijcunaca , caita chaita rircallami . Pai yachachicushcapish , chaipi chingarircallami .
44005037	Chai q'uipaca , yupaicunata rurai punllacunapimi , Galileamanta Judas shuti runa yachachi callarirca . Pai yachachishcatapish , achcacunami catirca . Paita huañuchijpica , paita catijcunapish caita chaita rircallami .
44005038	Chaimanta cunanca , cai runacunatapish ama imata rurashpa , saquichijlla ninimi . Paicuna yachachicushcapish , imata ruracushcapish runallamanta cashpaca , chingaringallami .
44005039	Ashtahuanpish Taita Dios “ Yachachi ” nishcatataj yachachicujpica , cancunaca mana chingachi tucunguichijchu . Alli yuyaringuichij , ñataj Taita Diosllataj rurachicujta jarcashun nicunguichijman nircami .
44005040	Gamaliel chashna nishcaca , paicunapaj yuyaipica allimi carca . Chaimantami , huillagrichun mingashcacunataca cutin yaicuchircacuna . Chaipimi , achcata macashpaca : " Ama cutinca chai Jesuspaj shutita huillanguichij " nishpaca , cacharishpa cacharcacunalla .
44005041	Chai tandanacushca mandajcunapajmanta llujshishpaca : " Diosmi ñucanchijtaca , Jesuspaj shutimanta llaquita apaipajcuna cashcata ricushca " nishpami , cushicushpa rircacuna .
44005042	Ashtahuanpish paicunaca , Diospaj huasipipish , maijan huasicunapipish , Jesucristomantaca punllanta yachachicurca , huillacurcallacunami .
44006001	Chai punllacunapica , achca israelcunami crishpa mirarircacuna . Paicunapuramanta shujcunaca griegota , shujcunaca arameota rimajcunami carca . Punllanta micunata raquicujpimi , griegota rimajcunaca , paicunapura “ Viudacunaman mana alli caran ” nishpa juchachircacuna .
44006002	Chashna ninacujta uyashpaca , huillagrichun Jesús mingashca chunga ishquicunaca , tucui crijcunata tandachishpami , cashna nirca : Ñucanchijpajca , Taita Diospaj Shimita huillanata saquishpa , micunallata raquinaca mana allichu yuyachin .
44006003	Chaimanta huauquicuna , cancunapurallamantataj , alli causaj , jucha illaj Espirituhuan junda , canchis runacunata agllaichij . Micunata raquinataca paicunaman mingashunchij .
44006004	Paicuna chaita ruracujpica , ñucanchijca Diosta mañanapi , Paipaj Shimita huillanallapimi yuyaita churashun nircacunami .
44006005	Paicuna chashna nishcaca , tucui crijcunapaj yuyaipi allimi carca . Chaimantami Estebanta agllarcacuna . Paica alli crijpish , jucha illaj Espirituhuan jundapishmi carca . Shinallataj Felipeta , Procorota , Nicanorta , Timonta , Parmenasta , Antioquiamanta Nicolastapishmi agllarcacuna . Nicolasca , israelcuna yachachishcata catijmi cashca carca .
44006006	Ña chashna agllashpaca , huillagrichun Jesús mingashcacunapajmanmi pushamurcacuna . Paicunami , chai runacunapaj jahuapi maquita churashpa , Diosta mañarcacuna .
44006007	Jerusalenpica , Mandaj Diospaj Shimita ashtahuan huillajpica , achcacunami crishpa mirarcacuna . Shinallataj curacunapish , achcacunami Jesusta crishpa catircacuna .
44006008	Estebanca , Dios jatunta c'uyashca , imatapish rurai tucujmi carca . Chaimantami israelcunapurapica , tucui laya milagrocunatapish , señalcunatapish ruraj carca .
44006009	Chashna rurashpa puricujpica , cacharirimushcacunami , paicuna tandanacuna huasimanta taucacuna Estebanhuan rimanacungapaj shamurcacuna . Paicunapurapica Cirene , Alejandría pueblocunamanta , Cilicia , Asia llajtacunamantapishmi carcacuna .
44006010	Diospaj Espíritu yuyaita cushpa , Estebanta rimachijpimi , chai runacunaca , paihuanca mana ch'imbapurai tucurcacuna .
44006011	Chaimantami maijancunaman : Ñucanchijca , cai runataca Moisestapish , Taita Diostapish c'amishpa rimajtami uyarcanchij nichun yachachishpa , cullquita curcacuna .
44006012	Chashna yuyarinacushpaca , tucui gentecunatapish , cunaj yuyajcunatapish , Mandashcata yachachijcunatapishmi jatarichircacuna . Ña tandanacushpaca , Estebanta japishpami , tandanacushca mandajcunapaj ñaupajman pusharcacuna .
44006013	Shinallataj llullashpa juchachichun , paicuna pushamushca runacunapish , cashnami nircacuna : Cai runaca Diospajlla huasitapish , Mandashcatapish c'aminata mana saquinchu .
44006014	" Chai Nazaretmanta Jesusca , Diospaj huasita urmachingami , imalla ruraicunata Moisés ñucanchijman yachachishcatapish chingachishpa , shujtajta yachachingami " nijtapishmi uyarcanchij nircacunami .
44006015	Chaipi tandanacushca tiyacuj tucui mandajcunami , Estebanpaj ñahuita chaparacurcacuna . Paicuna chaparacujpica , ñapish Estebanpaj ñahuica , angelpaj ñahui shina tucurcallami .
44007001	Curacunata mandaj curaca , Estebantaca : - ¿ Paicuna juchachicushcaca chashnatajchu ? - nishpami tapurca .
44007002	Chashna tapujpica , Estebanca cashnami nirca : - Tucui huauquicuna , yayacuna , ñucata uyahuaichij . Sumaj Diosca , ñucanchij ñaupa yaya Abrahammanca , manaraj Harán pueblopi causagrijpimi , Mesopotamia llajtapi ricurirca .
44007003	Chaipi ricurishpami Diosca : " Cambaj llajtatapish , cambaj familiatapish saquishpa ri . Ñucami can maipi causana llajtata ricuchisha " nirca .
44007004	Chaimantami Abrahamca , Caldea llajtamanta rishpa , Haranpi causagrirca . Paipaj yaya huañushca q'uipami , Taita Diosca paitaca cunan cancuna causacun cai llajtaman pushamurca .
44007005	Caiman chayachimushpapish , cai llajtapica allpataca , chaqui saruillatapish manaraj curcachu . Shina cashpapish chai punllacunapi Abraham manaraj huahuayuj cajpimi , Diosca : Canmanpish , cambaj huahua huahuacunamanpishmi cai allpataca cusha nirca .
44007006	Taita Diosca , cashnapishmi nirca : " Cambaj huahua huahuacunaca , quiquin llajtamanta rishpami , caru llajtapi causanga . Chai llajta runacunami , paicunataca chuscu patsaj huatacama , huatashcata shina servichishpa , llaquita charingacuna .
44007007	Paicunata llaquichishpa charicuj runacunata , ñuca quiquin jatunta llaquichishpami , cambaj huahuacunataca llujshichimusha . Chaimantaca cai llajtapi churajpimi , caipi ñucata servingacuna " nishcami Diosca .
44007008	Abrahamtaca , paihuan ari ninacushcata ricuchij cachunmi , pai charishca aicha punta carata p'itichun mandashca . Chaimantami Abrahamca , paipaj churi Isaactapish huacharishca pusaj punllapica , pai charishca aicha punta carata p'itirca . Isaacpish , paipaj churi Jacobota , Jacobopish , paipaj chunga ishqui churicunataca chashnallatajmi rurarca . Paicunami , ñucanchij ñaupa yayacuna carca .
44007009	Chai ñaupa yayacunaca , paicunapaj huauqui Josetaca p'iñashcamantami , Egiptomanca huatashca shina causagrichun , c'atushpa cacharcacuna . Shina rurajpipish , Taita Diosca Josetaca manataj saquircachu .
44007010	Paimi Josetaca , ima llaquimantapish llujshichirca . Shinallataj Faraón c'uyachunmi , Josetaca alli yachajta rurarca . Chaimantami Josetaca , paipaj quiquin huasipipish , tucui llajtapipish , tucuita ricuj cachun churarca .
44007011	Chai punllacunallatajmi Egiptopipish , Canaanpipish jatun yaricai jatarishpa , jatunta llaquichirca . Ñucanchij ñaupa yayacunapish , maipi ima micunata mana japircacunachu .
44007012	Chaimantami , ñaupa yaya Jacoboca , Egiptollapi micuna tiyajta yacharca . Chaimantami ñucanchij ñaupa yayacunata punta cutin chaiman cacharca .
44007013	Cati cuti rijpimi Joseca , paicunapaj huauqui cashcata paicunaman huillarca . Chaipimi Faraonca , Josetaca pipuramanta cashcata yacharca .
44007014	Chai q'uipami Joseca , paipaj yaya Jacobotaca , tucui huasi ucupuracunandijta pushaj cacharca . Paicunaca , tucuimantaca 75llami carca .
44007015	Chashnami Jacoboca Egiptopi causagrirca . Chaipimi paipish , ñucanchij ñaupa yayacunapish huañurcacuna .
44007016	Paicunapaj tullucunataca , Siquem llajtamanmi apamurcacuna . Chai Siquem llajtapimi Abrahamca , Hamorpaj churicunamanca pambana jutcundij mirga allpata achca cullquihuan randishca carca . Chaipimi chai tullucunataca pambarcacuna .
44007017	Abrahamman cai llajtata Taita Dios “ Cushami ” nishca ña pajtamujpica , israelcunaca Egiptopica achcatami mirarcacuna .
44007018	Chai punllacunallapitajmi Egiptopica , Joseta mana rijsij shuj jatun mandaj mandai callarirca .
44007019	Chai mandajca , yachaj tucushca cashpami , tucui ñucanchijpurata tucuchinata yuyarirca . Chashna yuyashpami ama ashtahuan mirachun nishpa , ñucanchij ñaupa yayacunataca , c'ari llullu huahuacunata shitachirca .
44007020	Chai punllacunallapitajmi , Moisesca huacharirca . Paica , Taita Dios munashca , sumaj huahuami carca . Quimsa quillatami paipaj yaya mamaca , huasipi pacashpa charirca .
44007021	Ña mana ashtahuan pacalla chari tucushpa shitashcatami , Faraonpaj ushushica japishpa , quiquin huahuata shina huiñachirca .
44007022	Moisesca , chaipi huiñashpami , Egiptopi tiyaj tucui yachaicunata yacharca . Chaimantami , imata rimangapajpish , imata rurangapajpish alli yachaj carca .
44007023	Ña chuscu chunga huatayuj cashpami , Moisesca paipaj huauqui Israelcunata ricugrirca .
44007024	Chai punllataj shuj Egipto runa Israel runata macacujta japishpami Moisesca , israel runata mitsashpa chai Egipto runata huañuchirca .
44007025	Paipaj huauquicunaca , “ Egiptomanta llujshichichun , Taita Dios paita churashcata yuyangami ” nishpami , chashna huañuchirca . Ashtahuanpish paicunaca , mana chashna yuyarcachu .
44007026	Cayandij punllapish ricunaman rishpaca , ishqui israelcuna macanacucujtami japirca . Paicunataca , alli tucunacuchun nishpami : " Jalachij , cancunaca huauquindijllatajmari canguichij . ¿ Ima nishpataj cashna macanacunguichij ? " nirca .
44007027	Ashtahuanpish chai macacuj runaca , Moisestaca cashnami c'ariyarca : " ¿ Pitaj cantaca ñucanchijta mandachun , ñucanchij juez cachun churarcari ?
44007028	¿ Ñucatapishchu caina chai Egipto runata shina huañuchisha ningui ? " nircami .
44007029	Chashna nijpica Moisesca , mancharishpa , Madián llajtamanmi miticushpa rirca . Chai llajtapi causacushpami ishqui churiyuj tucurca .
44007030	Ñami chuscu chunga yalli huatacunata chaipi causacurca . Chaipimi , Sinaí urcu c'uchu shitashca pambapica , rupacuj zarza yura chaupipi , shuj ángel ricurirca .
44007031	Chaita ricushpa achcata mancharishpa , Moisés ashtahuan alli ricungapaj c'uchuyacushpami , Mandaj Dios cashna nijta uyarca :
44007032	" Ñucaca , cambaj ñaupa yaya Abrahampaj , Isaacpaj , Jacobopaj Taita Diosmi cani " nircami . Chashna nijpica , Moisesca manchaihuan chujchushpa , mana ashtahuan c'uchuyarcachu .
44007033	Mandaj Diosca , cashnapishmi nirca : " Canca ñucapajlla ch'icanchishca pambapimari shayacungui , cambaj pargateta chaquimanta surcui .
44007034	Ñuca agllashcacunata , Egiptopi jatunta llaquichicujtaca ricunimi . Chai llaquihuan ñacashpa “ ¡ Ai ! ” nicujtapish uyanimi . Chaimantami , paicunata llujshichingapaj uriyamurcani . Shamui , cunan canta Egiptoman cachasha " nircami .
44007035	Riquichij , chai Moisestamari : " ¿ Pitaj cantaca ñucanchijta mandaj cachun , juez cachunca churarcari ? " nishpa p'iñashcacuna carca . Paillatatajmari , zarza yurapi ricurij angelhuan Taita Diosca , paicunata mandaj cachun , quishpichij cachunpish churarca .
44007036	Chai Moisesmi , ñucanchij ñaupa yayacunataca , jatun mancharinacunatapish señalcunatapish rurashpa , Egiptomanta llujshichirca . Puca Cuchapipish , shitashca pambapipish , chuscu chunga huatatami , chashnallataj rurashpa pushamurca .
44007037	Chai Moisesllatajmi , israelcunataca : " Diosca , ñucata cachashca shinallatajmi , cancunapuramantaca , Pai ima nishcata huillaj shuj runata cachanga " nishca .
44007038	Chai Moisesllatajmi , shitashca pambapi ñucanchij ñaupa yayacuna tandanacushcapica , Sinaí urcupi paihuan rimaj angelhuan carca . Paimi , Causaita cuj Shimicunata Diosmanta chasquishpa , ñucanchijman huillarca .
44007039	Chashna cajpipish , ñucanchij ñaupa yayacunaca , Moisesta caźunapaj randica , p'iñarcacunami . Paicunapaj shungupica Egiptoman tigrana yuyaillami carca .
44007040	Chaimantami Aarontaca : " Ñucanchijta Egiptomanta llujshichimuj Moisesca , imapishchari tucun , mana uyarinchu . Ñucanchijpaj dioscunata rurailla , chai dioscuna ñucanchijta pushashpa tigrachun " nircacunami .
44007041	Chaimantaca , biźi diosta rurashpami , chaiman animalcunata cushpa huañuchircacuna . Chashnami quiquin maquihuan rurashca dioshuanca , jatunta cushicurcacuna .
44007042	Shina rurajpimi , Taita Diosca paicunamanta anchurishpa , luźerocunata adorachun saquirca . Dios ima nishcata huillajcunapaj Libropi cashna quillcashcami pajtarca : " Israelcuna , cancunaca shitashca pambapi , chuscu chunga huatacunata puricushpaca , ¿ ñucamanchari animalcunata cushpa huañuchircanguichigari ?
44007043	Ashtahuanpish Moloctami , paipaj carpa huasindij aparishpa purircanguichij . Renfán shuti diospaj luźerotapishmi aparishca purircanguichij . Shujtaj dioscunatapish rurashpami , adorarcanguichij . Chaimantami llujshichishpa , Babilonia llajta chaininijcama cachasha " nishcami .
44007044	Ñucanchij ñaupa yayacunaca , shitashca pambapica , paicunaman Dios ricurina carpa huasillatami charircacuna . Chai huasica , ima shinallata rurachun , Moisesman Dios ricuchishca shinallatataj rurashcami carca .
44007045	Chaita chasquishpaca cancunapaj yayacunataca , Josué pushamujpimi , cai llajtaman yaicuchimurca . Diosca paicunata caipi churangapajmi , cai llajtapi causacujcunataca llujshichishpa cachashca . Chai carpa huasitaca , David mandaj tucungacamami charicurcacuna .
44007046	Davidmi , Taita Dios jatunta c'uyashca tucurca . Chaimantami Jacobopaj Diostaca : " Cambaj shuj huasita rurachun saquihuai " nishpa mañarca .
44007047	Ashtahuanpish paipaj churi Salomonmi , chai huasitaca shayachirca .
44007048	Shina cajpipish jahua pacha Diosca , runacuna maquihuan rurashca huasicunapica , mana causanchu . Chaimantami , Dios ima nishcata huillajllataj cashna nishca :
44007049	" “ Jahua pachaca , ñuca mandashpa tiyanami . Cai pachaca , ñuca chaqui sarunami . ¿ Ima shinataj ñucapajca , huasita ruragringuichigari ? ” ninmi Mandaj Diosca . “ Ñuca samarinatapish , ¿ maipitaj ruranguichigari ?
44007050	Ñucallatajmari cai tucuitaca rurarcani ” ninmi " nishcami .
44007051	¡ Upacuna , ch'ahuan shungucuna , rinrin mana uyajcuna ! Cancunapaj ñaupa yayacuna shinallatajmi canguichij . Jucha illaj Espiritutaca , manataj caźushun ninguichijchu .
44007052	Cancunapaj yayacunaca , Dios ima nishcata huillajcunataca , ¿ maijantataj mana llaquichircacunari ? “ Cashcata Ruraj Runa shamungami ” nishpa , ñaupaman huillajcunatami huañuchircacuna . Cunan Pai quiquin shamujpipish , huashalla yuyarinacushpami , Paitapish huañuchichircanguichij .
44007053	Cancunaca , Mandashcatapish angelcunapaj shimimantatajmi chasquircanguichij . Shina cajpipish manataj caźunguichijchu - nircami .
44007054	Esteban chashna nijta uyashpaca , canirishpami , paihuan yallitaj p'iñarircacuna .
44007055	Ashtahuanpish Estebanca , jucha illaj Espirituhuan junda cashpami , jahua pachata huichilla ricurca . Chaipica achij nicuj Taita Dios tiyacujtapish , Diospaj alli ladopi Jesús shayacujtapishmi ricurca .
44007056	Chaita ricushpami , Estebanca : - Riquichigari , jahua pachacuna pascarishcatamari ricuni . Runa Aichayujpish , Taita Diospaj alli ladopimari shayacun - nircami .
44007057	Chaita mana uyashun nishpaca , achcata caparinacushpami , rinrinta taparircacuna . Chaimantaca huaicashpami , Estebanta japigrircacuna .
44007058	Paita japishpaca , t'angashpa pueblomanta llujshichishpami , rumicunahuan shitarcacuna . Juchachicujcunaca , Saulo shuti mosomanmi , paicunapaj churanacunata mingarcacuna .
44007059	Rumihuan shitacujllapitajmi , Estebanca : - Apunchij Jesús , ñuca espirituta chasquipai - nishpa mañarca .
44007060	Chashna nishcahuan cungurishpami : - Apunchij Jesús , paicuna cashna millaita ruracushcataca , ama yuyaripangui - nishpa , sinchita caparirca . Chashna nishcahuan huañurcallami .
44008001	Saulo shuti runaca , Estebanta huañuchijta ricushpaca , “ Allimi ” nicurcami . Chai punllallatajmi , Jerusalenpi causacuj tandanacushca crijcunataca , achcata llaquichi callarirca . Chaimantami crijcunaca , tucuicuna caita chaita miticushpa , Judea llajtata , Samaria llajtata rircacuna . Huillagrichun Jesús mingashcacunallami mana maiman rircacuna .
44008002	Diosta manchaj runacunami achcata huacashpa , Estebantaca pambarcacuna .
44008003	Ashtahuanpish Sauloca , tandanacushca crijcunata chingachinatatajmi yuyarca . Chashna yuyashpami , huasin huasin yaicushpa , c'aricunata , huarmicunatapish sirijta aisashpa carcelman aparca .
44008004	Chashna llaquichijpi Jerusalenmanta miticushpa rij crijcunaca , maita rishpapish alli huillaita huillanataca , mana saquircacunachu .
44008005	Felipe shuti runapish Samaria llajtapi shuj puebloman rishpami , Quishpichij Cristomanta huillarca .
44008006	Pai huillashcatapish uyashpa , achca señalcunatapish rurajta ricushpaca , tucuicunami alli yuyaihuan uyarcacuna .
44008007	Mapayachij supaicunatapish achcacunamantami , jatunta caparichishpa llujshichirca . Mana cuyuri tucujcunatapish , patojocunatapish achcacunatami alliyachirca .
44008008	Chashna rurajpica , chai pueblopi causajcunaca , tucuicunami jatunta cushicurcacuna .
44008009	Samariapica ñaupamantami , Simón shuti shuj runa causaj carca . Paica , “ Imatapish rurai tucuj jatun yumbumi cani ” nirijmi carca . Chashna nishpami , chai llajtapi causajcunataca , yumbu ruraicunahuan manchachishpa causarca .
44008010	Chaimantami jatuncunapish , uchillacunapish chai runa yachachishcataca , alli uyajcuna carca . Chaimantami : " Cai runaca , Dios rurachijpimi cai tucuitaca rurai tucun " nijcuna carca .
44008011	Yumbu ruraicunahuan , ña unaita umashpa charishca cajpimi , tucuicuna paitaca alli uyajcuna carca .
44008012	Chashna cajpipish Felipeca , Dios mandacunmanta alli huillaitapish , Jesucristomantapish huillarcami . Pai huillashcata crishpami c'aricunapish , huarmicunapish bautiźarircacuna .
44008013	Chai Simonpish crishpa bautiźarircami . Chaimantaca , Felipe maita rijpipish , paihuanmi purirca . Felipe yachachishcacunata uyashpa , ima señalcunatapish , jatun milagrocunatapish rurajta ricushpaca , achcata mancharircami .
44008014	Huillagrichun mingashcacunaca Jerusalenpimi , Samariapi causajcunapish Diospaj Shimita huillajpi chasquishcataca , yachaj chayarcacuna . Chaimantami Pedrotaca , Juandijta chaiman cacharcacuna .
44008015	Paicuna chaiman chayashpaca , chai crijcunapish jucha illaj Espirituta chasquichun nishpami , Diosta mañarcacuna .
44008016	Paicunapajmanca Espirituca manaraj uriyashcachu carca . Apunchij Jesuspaj shutillapimi , bautiźashcacuna carca .
44008017	Chaimantami Pedrohuan , Juanhuan chai crijcunapaj jahuapi maquita churajpi , jucha illaj Espirituta chasquircacuna .
44008018	Huillagrichun mingashcacuna maquita churajpi , crijcuna jucha illaj Espirituta chasquijtami Simonca ricurca . Chaimantami paimanpish cuchun yuyashpa , cullquita ricuchishpa ,
44008019	cashna nirca : - Ñucapish maijanpaj jahuapi maquita churajpi , jucha illaj Espirituta chasquichun , ñucamanpish chai rurai tucunata cuhuaichij - nircami .
44008020	Chashna nijpica , Pedroca cashnami nirca : - Dioslla cui tucushcata cullquihuan randisha nishcamanta , cambaj cullquindij chingarigrilla .
44008021	Cambaj shungu Diospaj ñaupajpi mana alli cashcamanta , canca cai ruranapica ima ricunata , ima ruranata mana charinguichu .
44008022	Chashna mana allita yuyashcata saquishpa , Mandaj Diospajman cutiri . Cambaj millai yuyaita perdonangapishchari , Diosta mañai .
44008023	Cambaj shunguca , millai yuyaicunahuan jundami . Juchapaj maquipi huatashcamari cangui - nircami .
44008024	Pedro chashna nijpi , Simonca : - Cancuna nishca shina ama tucuchun , Mandaj Diosta ñucamanta mañapaichij - nircami .
44008025	Mandaj Diospaj Shimita Samariapi huillashca q'uipami , Pedroca Juandij Jerusalenman tigrarcacuna . Chaiman tigracushpaca , Samariapi caj shujtaj pueblocunapipish alli huillaita huillaihuanmi rircacuna .
44008026	Mandaj Dios cachashca angelmi , Felipetaca : " Llujshiri , Jerusalenmanta Gazaman rina uranij , shitashca pamba ñanman ri " nirca .
44008027	Chashna nijpi Felipeca , jatarishcahuan rircallami . Pai ñanta ricushpaca , Etiopiamanta eunuco runahuanmi tuparca . Paica Etiopía llajtata jatun mandaj Candace shuti mandaj huarmipaj cullquitapish , tucui imalla charishcacunatapish ricujmi carca . Chai runaca , Jerusalenpi Diosta adoranamanmi shamushca carca .
44008028	Paipaj carretapi tiyashpami paica , Dios ima nishcata huillaj Isaías quillcashcata reźaihuan tigracurca .
44008029	Felipetaca , jucha illaj Espiritumi : " Chai carretaman c'uchuyagri " nirca .
44008030	Chaiman c'uchuyashpaca , Dios ima nishcata huillaj Isaías quillcashcata reźacujtami uyarca . Chaimantami : - ¿ Can reźacushca imata nisha nishcataca , entendinguichu ? - nishpa tapurca .
44008031	Chashna tapujpi chai runaca : - Pi mana yachachijpica , ¿ ima shinataj yachashari ? - nircami . Chashna nishpaca carretaman huichiyachishpami , Felipetaca paipaj c'uchupi tiyachirca .
44008032	Pai reźacushca quillcashcapica cashnami nicurca : Paitaca , malta ovejata shinami huañuchinaman aparcacuna . Rutujpaj ñaupajpi oveja upalla sirij shina , imata mana rimarcachu .
44008033	P'iñashpa llaquichicujpipish , Paitaca pi mana mitsarcachu . Paita cai pachapi huañuchishcamantaca , Paita catijcunataca , ¿ pitaj yupai tucungari ? nicurcami .
44008034	Chaitami chai eunuco runaca , Felipetaca : - Dios ima nishcata huillajca , ¿ pai quiquinllamantatajchu , maijan shujtajmantachu chashna nishca canga ? Huillahuairi - nishpa tapurca .
44008035	Shina tapujpimi Felipeca , chai reźacushca quillcallamantataj callarishpa , Jesusmanta alli huillaita huillarca .
44008036	Ñanta ricushpaca , shuj yacuman chayashpami chai runaca : - Riquiari , caipica yacu tiyanmari . ¿ Bautiźari tucunichu , allichu canga ? - nirca .
44008037	Shina nijpimi , Felipeca : - Can tucui shunguhuan crishpaca , bautiźari tucunguimi - nijpi chai runaca : - Ari , Jesucristotaca Diospaj Churi cashcata crinimari - nircami .
44008038	Shina nishpa carretata shayachichishpa , ishquindijtaj yacuman uriyashpami , Felipeca chai runata bautiźarca .
44008039	Bautiźashpa yacumanta llujshijpica , Mandaj Diospaj Espirituca Felipeta ñapish aparcallami . Chaimanta Felipeta ña mana ashtahuan ricushpapish , cushicushpa rircallami .
44008040	Ashtahuanpish Felipeca , Azoto pueblopi ricurishpami , chaimanta callarishpa , Cesareaman chayangacama , tucui pueblocunapi huillaihuan rirca .
44009001	Sauloca Apunchij Jesusta catijcunata p'iñashpami , macana , huañuchina yuyailla carca . Chaimantami curacunata mandaj curapajman shamushpaca ,
44009002	Damascopi tandanacuna huasicunamanta , chai Jesuspaj Ñanta catijcunata preźu apamungapaj , quillcacunata cuchun mañarca . Crijcunataca c'aricuna cachun , huarmicuna cachunpish Jerusalenman apamuna yuyaillami carca .
44009003	Chai quillcahuan Damascoman rishpa , ñalla chayacujpica , ñapish jahua pachamanta paipaj muyundijpi achij nircallami .
44009004	Chaipimi , Saulo pambaman urmashpaca : - Saulo Saulo , ¿ ima nishpataj ñucata p'iñashpa llaquichicungui ? - nijta uyarca .
44009005	Shina nijpi Sauloca : - Apu , ¿ pitaj canguiari ? - nirca . Shina nijpi , chai Rimajca : - Ñucaca , can p'iñashpa llaquichicushca Jesusmari cani . Canca garrocha puntapi huagra jaitashpa chugririj shinami , canllataj llaqui tucucungui - nirca .
44009006	Chaita uyashpaca , manchaihuan chujchushpami , Sauloca : - Apu Jesús , ¿ imatataj rurachun ningui ? - nirca . Shina nijpimi , Apunchij Jesusca : - Jatarishpa , Damascoman rilla . Chaipimi can ima rurana cashcataca huillanga - nircami .
44009007	Saulohuan cajcunaca , rimashcallata uyashpa , pitapish mana ricushpaca , upayajtami mancharircacuna .
44009008	Sauloca , pambamanta jatarishpapish , ñahuita pascashpaca , imata mana ricui tucurcachu . Chaimantami paihuan cajcunaca maquimanta aisashpa , Damascoman pusharcacuna .
44009009	Chaipica , quimsa punllacamami mana ricui tucushpa , imata mana micurca , imata mana ubyarca .
44009010	Damascopica , Jesusta crij Ananías runami causacurca . Paitami Apunchij Jesusca , muscuipi shina ricurishpaca : - Ananías - nijpi , paica : - Caipimi cani , Apu Jesús , ¿ imatataj nipangui ? - nirca .
44009011	Shina nijpimi , Apunchij Jesusca paita cashna nirca : - Jatari , Derecha shuti ñanta ri . Judaspaj huasiman chayashpa , Tarsomanta Saulo shuti runata tapui . Paica chai huasipimi , Diosta mañashpa shuyacun .
44009012	Ñami cantaca , cambaj maquita paipaj jahuapi churashpa , paipaj ñahuita alliyachijta muscuipi shina ricurca - nircami .
44009013	Chashna nijpica Ananiasca , cashnami nirca : - Apu Jesús , taucacunamari Jerusalenpi canta catijcunata Saulo p'iñashpa llaquichishcata parlancuna .
44009014	Cunanpish canta mañajcunata huatashpa apangapajmari , pushaj curacunata quillcata mañashpa shamushca - nircami .
44009015	Chashna nijpipish , Apunchij Jesusca cutinmi cashna nirca : - Rilla , ñucami chai runataca agllarcani . Cunanmantaca , paimi shujtaj llajtacunapipish , chaicunata jatun mandajcunamanpish , israelcunamanpish ñucamanta huillanga .
44009016	Ñucallatajmi pai ñucamanta achca llaquita apana cashcataca ricuchisha - nircami .
44009017	Chashna nijpimi Ananiasca , Saulo tiyacun huasiman rirca . Chaipimi , Saulopaj jahuapi maquita churashpaca : - Huauqui Saulo , ñanpi canman ricurij Apunchij Jesusllatajmi can cutin ricuchunpish , Diospaj jucha illaj Espirituhuan can junda cachunpish , ñucataca cambajman cacharca - nircami .
44009018	Chashna nijpica , Saulopaj ñahui lulunmanta chalhua cara shina urmajpica , cutin ricurcallami . Ñahui ricujpica jatarishcahuan bautiźarircallami .
44009019	Chai q'uipami , micushpa , cutin sinchiyarirca . Chashnami Sauloca , crijcunahuan tauca punllata Damascopi carca .
44009020	Sauloca tandanacuna huasicunapimi , “ Cristoca , Diospaj Churimari ” nishpa , huillai callarirca .
44009021	Chashna huillacujta uyajcunaca , upayajtami mancharircacuna . Chaimantaca paicunapurami : ¿ Caica , chai Jesusta mañajcunata Jerusalenpi llaquichij runataj shiná ? Cunanpish pushaj curacunapajman preźu apangapajmari , caimanpish shamurca ninacurcami .
44009022	Shina nijta uyashpacarin , Sauloca ashtahuanmi mana manchashpa huillashpa catirca . Damascopi causacuj judiocunata upallachingacamami : " Jesusmari Quishpichij Cristoca " nishpa , alli huillarca .
44009023	Ña achca punllacunata huillacujllapimi , judiocunaca Saulota huañuchinata yuyarircacuna .
44009024	Judiocunaca paita huañuchingapajmi , Damascomanta llujshina pungucunapica tutapish , punllapish chapacurcacuna . Sauloca chaitaca yacharcallatajmi .
44009025	Chaimantami crijcunaca , Saulotaca pata jahuata tuta shuj jatun canastapi uricuchishpa cacharcacuna .
44009026	Jerusalenman chayashpaca , Sauloca crijcunahuanmi tandanacusha nirca . Ashtahuanpish crijcunaca , “ Manaraj crijchu canga ” yuyashpami , mancharcacuna .
44009027	Paicuna manchacujpipish Bernabemi Saulotaca , huillagrichun Jesús mingashcacunapajman pushamurca . Chaipimi Sauloca Apunchij Jesusta ñanpi ima shina ricushcatapish , Damascopi mana manchashpa , Apunchij Jesusmanta huillashcatapish , callarishpa parlarca .
44009028	Chaimantami Sauloca Jerusalenpica , paicunahuan tandanacui tucurca .
44009029	Sauloca , Jerusalenpipish mana manchashpami , Apunchij Jesustaca huillarca . Griego rimaita rimaj israelcunahuanmi , ch'imbapura rimanacurca . Chashna huillajpica , ashtahuanpish Saulotaca huañuchinatami yuyarcacuna .
44009030	Chaita yachashpami crijcunaca , Saulotaca , Cesarea pueblocama pushashpa , Tarsoman cacharcacuna .
44009031	Chai punllacunapica Judeapi , Galileapi , Samariapi causacuj crij tandanacushcacunaca , pi mana llaquichijpimi sumajta causarcacuna . Mandaj Diosta caźushpa causanatapish ashtahuanmi yacharcacuna . Ashtahuan crijcuna mirarishpami , jucha illaj Espíritu pushajpi , ashtahuan sinchiyashpa catircacuna .
44009032	Pedroca tucui crijcunata ricushpa puricushpaca , Lida pueblopi causacuj crijcunatapish ricugrircami .
44009033	Chaipica , Eneas shuti runatami , pusaj huatata mana cuyuri tucushpa , ungushca siricujta ricurca .
44009034	Paitaca Pedroca , cashnami nirca : Eneas , cantaca Jesucristomi alliyachin . Jatari , cambaj c'atatapish , mantatapish tandai nijpica , Eneasca jatarircallami .
44009035	Paita alliyachijta ricushpaca , Lidapi , Saronpi causajcunapish , tucuicunami Jesusta crishpa catircacuna .
44009036	Chai punllacunapica , Tabita shuti crij huarmimi Jope pueblopi causacurca . ( " Tabita " shutica griego rimaipica , Dorcas nisha ninmi ) . Chai huarmica , huajchacunata llaquishpa , imatapish cushpa , allita rurashpami causarca .
44009037	Chai huarmimi , chai punllacunataj ungushpa huañurca . Pai huañujpica armachishpami , alli pilluchishpa jahua ucupi churarcacuna .
44009038	Pedro puricun Lida puebloca , Jopemanta c'uchullapimi carca . Chaimantami crijcunaca , Lidapi Pedro cajta yachashpaca , Jopeman utca shamupai nichun , ishqui runacunata cacharcacuna .
44009039	Chai runacunahuan Pedro rishpa ña chaiman chayajpica , huañushca siricun ucumanmi pusharcacuna . Chai ucupica viuda huarmicunami , Dorcas causacushparaj rurashca churanacunata Pedroman ricuchishpa huacarcacuna .
44009040	Pedroca , tucuicunata chai ucumanta llujshichishpami , cungurishpa Diosta mañarca . Mañashca huasha , chai huañushca huarmita ricushpami : Tabita , jatari nijpica , chai huarmica ñahuita pascashpa , Pedrota ricushcahuan tiyarircalla .
44009041	Pedroca , maquimanta japishpa jatarichishpami , crijcunatapish viudacunatapish cayarca . Paicunamanca , chai huarmitaca causajtami ricuchirca .
44009042	Tucui Jope pueblopimi , chaitaca yachaj chayarcacuna . Chaimantami , achcacuna Apunchij Jesusta crirca .
44009043	Pedroca Jopepica , carata c'acushpa ñutujllata ruraj Simonpaj huasipimi , tauca punllacunata poźacurca .
44010001	Cesareapica , Cornelio shuti shuj soldadomi causarca . Paica Italiano nishca patsaj soldadocunata mandajmi carca .
44010002	Cornelioca , paipaj huasi ucupuracunandij Diosta yuyarij , Taita Diosta manchaj , Diosta mañarashpa causajcunami carca . Israelcunapajpish achca allicunatami rurajcuna carca .
44010003	Shuj punllaca , quimsa horas chaupi chishitami , Dios cachashca shuj angelca , ñapish muscuipi shina paiman ricurishpa : - ¡ Cornelio ! - nirca .
44010004	Chashna nijpi Cornelioca , manchaihuan chujchushpa , chai angelta ricurashpaca : - Amito , ¿ imatataj nihuangui ? - nircami . Chashna nijpi angelca , cashnami nirca : - Can imalla mañashcatamari Taita Dios uyashca . Can tucui imalla cushcatapish Diosca ricushcami .
44010005	Jopemanta Pedro nishca Simonta cunantaj pushanaman cachai .
44010006	Paica , carata c'acushpa ñutujllata ruraj Simonpaj huasipimi poźacun . Chai huasica , mama cucha c'uchupimi . Pai shamushpami , can imalla rurana cashcataca huillanga - nircami .
44010007	Ña chai ángel rijpica , Cornelioca cullqui jahua paita servij ishqui runacunatapish , Diosta yuyarij , pai alli c'uyashca soldadotapishmi cayarca .
44010008	Chai quimsa runacunatami , tucui imalla ricushcata parlashpa , Jopeman cacharca .
44010009	Cayandij punllaca chai runacunaca , ñallami Jopeman chayagricurcacuna . Ña chaupi punlla shina cajpimi , Pedroca pai poźacun huasi jahuaman huichiyashpa , Diosta mañacurca .
44010010	Huasiyujca micunata yanucurcami . Pedroca achcata yaricachishpa , ima micunata micuiman yuyacushpami , muscucuj shina ricui callarirca .
44010011	Jahua pacha pascarijtami ricurca . Chaipica , chuscu puntapi huatashca , shuj jatun linso shinami paipajman uriyamurca .
44010012	Chai jatun linsopica , chaqui maquihuan purijcuna , huijsahuan llucashpa purijcuna , pajarocunapishmi ricurirca .
44010013	Chaicunata ricucujpimi , shuj rimashca uyarishpaca : - Pedro , jatari , caicunata huañuchishpa micui - nirca .
44010014	Shina nijpi Pedroca : - Mana , Apu Jesús , ñucaca mana micuna mapacunataca , manataj imata micushcanichu - nircami .
44010015	Shina nijpipish chai Rimajllatajmi , cutinllataj : - Taita Dios chuyayachishcataca , ama “ Mapami ” nichu - nirca .
44010016	Chai jatun linsoca , quimsa cutinmi chashna ricurirca . Chai huashaca , cutin jahua pachallamantaj tigrarcallami .
44010017	Chaita ricushpaca , Pedroca : " ¿ Caica imatashi nisha nin ? " nishpami yuyacurca . Pai chashna yuyacujpitajmi , Cornelio cachashca runacunaca , tapucushpalla , ñapish Simonpaj huasi punguman chayarcacuna .
44010018	Paicuna chayashpaca : " ¿ Pedro nishca Simonca caipichu ? " nishpami tapurcacuna .
44010019	Chai muscuipi shina ricushcata Pedro yuyacujpirajmi , Diospaj Espirituca cashna nirca : Riqui , quimsa runacunami cantaca mashcacun .
44010020	Jatari , uriyashpa paicunahuan ri . Rina , mana rinata ama yuyacuichu . Paicunataca , ñucallatajmi caiman cacharcani nircami .
44010021	Chashna nijpi Pedroca , Cornelio cachashca runacunapajman uriyashpami : - Ñucamari cancuna mashcacushca runa cani . ¿ Imatachari nipanguichij ? - nirca .
44010022	Chashna nijpi paicunaca , cashnami nircacuna : - Ñucanchijca , patsaj soldadocunata mandaj Cornelio cachajpimi shamunchij . Paica alli runami , Taita Diosta manchajmi . Tucui Judiocunami paitaca , “ Allimi ” nincuna . Jucha illaj ángel paiman ricurishpamari , quiquinta paipaj huasiman cayaj cachashpa , quiquin imalla huillashcata uyachun nishca carca - nircacunami .
44010023	Shina nijpi Pedroca , pai poźacun huasiman yaicuchishpami , chai tutaca chaipi pacarichirca . Cayandij punlla Pedro ricujpica , Jopepi causacuj maijan crijcunapish paicunahuanmi rircacuna .
44010024	Cati punllami , Cesareaman chayarcacuna . Cornelioca , paipaj huasi ucupuracunatapish , paihuan alli apanacujcunatapish tandachishpami shuyacushca carca .
44010025	Corneliopaj huasiman Pedro chayajpica , paica tupanaman llujshishpami , Pedropaj alli nishpa , pambacama cumurirca .
44010026	Ashtahuanpish Pedroca : - Shayari , ñucapish can shinallataj runallamari cani - nishpami jatarichirca .
44010027	Shina nishpa parlanacuihuan huasi ucuman yaicushpaca , achcacuna tandanacushcatami ricurca .
44010028	Chaipimi Pedroca , paicunataca cashna nirca : - Ñucanchij judiocunata Mandashcapica , mana ñucanchijpura runacunahuanca ama tandanacuchun ninmi . Paicunapaj huasimanpish ama yaicuchun ninmi . Chaitaca cancunallataj allimi yachanguichij . Ñucanchij judiocunaca cancunataca , yanga runacunalla cashcata yuyajcuna cajpimi , Taita Diosca , “ Paicunapish mana mapachu ” nishpa huillarca .
44010029	Chaimantami , can cachashca runacuna pushanaman chayajpica , imata mana nishpa shamurcanilla . ¿ Imapajchari cayahuarcanguichij ? - nircami .
44010030	Shina nijpi Cornelioca , cashnami nirca : - Ñami chuscu punlla tucun , ñucaca cunan shinallataj quimsa horas chishitami , cai ñuca huasipi ayunashpa Diosta mañacurcani . Ñuca mañacujpica , lamyacuj churanata churashca runa , ñapish ricurircallami .
44010031	Paimi cashna nirca : " Cornelio , Taita Diosca , can mañashcata uyashcami . Can tucui imalla allicunata rurashcatapish ricushcami .
44010032	Cunanca , Pedro nishca Simonta Jopemanta pushanaman cachai . Paica , carata c'acushpa ñutujllata ruraj Simonpaj huasipimi poźacun . Chai huasica , mama cucha c'uchupimi . "
44010033	Chaimantami cantaca , pushanaman cacharcani . Allitaj shamuparcangui . Cunanca , tucuicuna Taita Diospaj ñaupajpimi canchij . Taita Dios canta tucui imallata ñucanchijman huillachun cachashcata huillapailla , uyashun ninchijmari - nircami .
44010034	Shina nijpimi , Pedro huillai callarishpaca , cashna nirca : - Pi cashpapish Taita Diospaj ñaupajpica , tucuicuna chashnallataj cashcataca , cunanmari alli yachani .
44010035	Mai llajtapipish Diosta manchashpa allita rurajtaca , Diosca alli nijmi cashca .
44010036	Taita Diosca , Paihuan alli tucuna alli huillaita israelcunaman huillachunca , Jesucristotami cacharca . Paica tucuicunata Mandajmari .
44010037	Juan huillashpa bautiźashca q'uipa , Galileamanta callarishpa , Judeacama tucui imalla tucushcataca cancunallataj alli yachanguichijmi .
44010038	Nazaretmanta Jesusmantami yuyachicuni . Paimanca tucuita rurai tucuchunmi , Taita Diosca Paipaj Espirituta curca . Chaimantami Jesusca , diablo llaquichishca tucui gentecunatapish alliyachirca . Taita Dios paihuan cajpimari , Jesusca chashna allicunata rurashpa purirca .
44010039	Jerusalenpipish , tucui Judea llajtapipish , Jesús imalla ruracushcataca , ñucanchij quiquin ñahuihuantajmi ricurcanchij . Chai tucui allita ruracujpipish , Paitaca chacatashpami huañuchircacuna .
44010040	Chashna huañuchijpipish , Taita Diosca , quimsa punllapi causachishpami , paitaca ñucanchijman cutin ricurichunpish saquirca .
44010041	Mana tucuicunamanchu ricurirca . Tucui imalla ricushcata huillachun Taita Dios ñaupaman agllashca ñucanchijllamanmi ricurirca . Huañushcacunapaj chaupimanta Pai causarishca q'uipami ñucanchijca Pihuan micurcanchij , ubyarcanchij .
44010042	Jesusmi ñucanchijtaca , tucuicunaman alli huillaita huillachun mandarca . Shinallataj causajcunapajpish , huañushcacunapajpish Juez cachun , Paillatataj Taita Dios churashcatapishmi huillachun nirca .
44010043	Dios ima nishcata huillajcunapish , tucuicunami Jesusmanta huillashpaca , “ Paita tucui crijcunallatami , juchacunata Paimanta perdonanga ” nishpa huillarcacuna - nircami .
44010044	Pedro chashna huillacujpiraj , jucha illaj Espíritu shamushpami , pai huillashcata tucui uyajcunata japirca .
44010045	Pedrohuan shamuj crijcunaca , c'ari charishca aicha punta carata p'itichishcapurami carca . Chaimantami paicunaca , mana israelcunapipish , jucha illaj Espirituta tallijta ricushpaca , achcata mancharircacuna .
44010046	Shujtaj rimaicunata rimashpa , Taita Diosta alabacujtapish uyashpami , chashna mancharircacuna . Chaimantami , Pedroca cashna nirca :
44010047	- Paicunapish ñucanchij shinallatajmari , jucha illaj Espiritutaca chasquishcacuna . Paicuna ama bautiźarichun yacutacarin , ¿ pitaj mitsashunri ? - nircami .
44010048	Shina nishpami , Pedroca : - Apunchij Jesuspaj shutipi paicunata bautiźaichij - nirca . Chai q'uipaca , Pedrotaca asha punllacunacamami paicunahuan saquichircacuna .
44011001	Mana israelcunaman Diospaj Shimita huillajpica , paicunapish crircacunami . Chaitaca huillagrichun mingashcacunapish , Judeapi causaj tucui crijcunapish uyarcacunami .
44011002	Chaimantami Jerusalenman Pedro tigrajpica , c'ari charishca aicha punta carata p'itichishca crijcunaca rimarcacuna .
44011003	Paicunaca : - ¿ Ima nishpataj canca , chai c'ari charishca aicha punta carata mana p'itichishcacunapaj huasiman rishpa , paicunahuan micurcangui ? - nircacunami .
44011004	Chaimantami Pedroca , tucui imalla tucushcataca callarishpa cashna parlarca :
44011005	- Ñucaca Jopepi Diosta mañacushpami , muscucuj shina cashnata ricurcani : Chuscu puntapi huatashca jatun linsomi jahua pachamanta ñucapajman uriyamurca .
44011006	Chai linso shinapi tiyajta alli ricushpaca , chuscu chaquiyujcunata , sacha animalcunata , llucashpa purijcunata , pajarocunatapishmi ricurcani .
44011007	Chaita ricucushpaca : " Pedro , jatari , huañuchishpa micui " nijtami uyarcani .
44011008	Shina nijpi ñucaca : " Mana , Apu Jesús , ñucaca imapish mana micuna mapacunataca , manataj micushcanichu " nircanimi .
44011009	Ñuca chashna nijpipish , jahua pachamanta Rimajca cutinllatajmi : " Taita Dios chuyayachishcataca , ama “ Mapami ” nichu " nirca .
44011010	Quimsa cutin ricuchishpaca , cutin jahua pachaman aparcallami .
44011011	Chai q'uipaca , ñuca poźacun huasimanca quimsa runacuna ñapish chayarcallami . Paicunataca , Cesareamantami ñucata pushanaman cachashca carca .
44011012	Paicuna chayajpica , Diospaj Espiritumi ñucataca : " Paicunahuan rilla . Rina , mana rinata ama yuyacuichu " nirca . Shina nijpica cai sujta huauquicunandijmi , Corneliopaj huasiman rircani .
44011013	Chaipimi paica , paipaj huasipi ángel ricurishpa cashna nishcata parlarca : " “ Pedro nishca Simonta , Jopemanta pushanaman cachai .
44011014	Paimi , canpish , cambaj huasi ucupuracunapish ima shina quishpirina cashcataca huillanga ” nircami " nishpamari parlarca .
44011015	Ña ñuca paicunaman huillai callarijpica , sarun ñucanchijpajman uriyaj shinallatajmi , jucha illaj Espíritu paicunapajmanpish uriyarca .
44011016	Chashna tucujpimi , Apunchij Jesús cashna nishcata yuyarircani : " Juanca yacullahuanmi bautiźarca . Ashtahuanpish cancunaca , asha punllacuna q'uipaca , jucha illaj Espirituhuanmi bautiźashca canguichij " nircamari .
44011017	Pai nishca shinallatajmari Taita Diosca , paicunamanpish , Apunchij Jesusta crijllapi Paipaj Espirituta cuna tucushca . Pai chashna rurasha nishcataca ñucaca , ¿ ima cashpataj jarcashari ? - nircami .
44011018	Chashna nijpica , ña mana ashtahuan p'iñarishpami : - ¡ Taita Diosca , mana israelcunatapish paipajman cutirishpa , huiñai causaita chari tucunata cushcami ! - nishpami , Diostaca alabarcacuna .
44011019	Estebanta huañuchishpaca , caishuj crijcunatapish llaquichircacunami . Chaimantami paicunaca , Feniciaman , Chipreman , Antioquiaman urata , janajta rircacuna . Paicunaca , chai llajtacunaman rishpapish , alli huillaitaca judiocunallamanmi huillarcacuna .
44011020	Chashna cajpipish , Chipremanta , Cirenemanta , Antioquiaman shamuj maijan crijcunaca , griegota rimaj judiocunamanpish , Apunchij Jesusmanta alli huillaita huillarcacunami .
44011021	Apunchij Jesús paicunahuan cajpimi , achcacuna Paita crishpa cutirircacuna .
44011022	Jerusalenpi causacuj tandanacushca crijcuna chaita yachashpaca , Bernabetami Antioquiaman cacharcacuna .
44011023	Pai chaiman chayashpaca , mana c'uyaipajcuna cajpipish chaipi causajcunata Taita Dios c'uyaita ricushpaca cushicurcami . Chaimantami , paica tucuicunata : " Apunchij Jesusta crishpa caticushcamantaca , pajta saquiringuichijman " nishpa cunarca .
44011024	Bernabeca , jucha illaj Espirituhuan junda , alli runa , alli crijmi carca . Alli huillaita pai huillajpica , achcacunami Apunchij Jesusta crircacuna .
44011025	Chaipi achca crijcuna mirarijpimi , Bernabeca Saulota mashcashpa Tarsoman rirca .
44011026	Saulohuan chaipi tupashpaca , Antioquiaman pushashpami , tandanacushca crijcunahuan huata jundata causarcacuna . Chai tucui huatapimi achcacunata yachachirca . Antioquiapimi crijcunataca : " Cristota catijcuna " nishpa , punta shutichircacuna .
44011027	Chai punllacunami , Dios ima nishcata shuj huillajcuna Jerusalenmanta Antioquiaman uriyamurcacuna .
44011028	Chaipimi Diospaj Espirituca , paicunapuramanta Agabo shuti runamanca huillana yuyaita curca . Chaimantami pai shayarishpaca , tucui cai pachapi jatun yaricai tiyagrishcata huillarca . Chaica Claudio mandacui punllacunapimi pajtarca .
44011029	Chaimantami Antioquiapi causacuj crijcunaca , paicuna imallata cui tucushcataca , Judea llajta crijcunaman cungapaj cachanata yuyarircacuna .
44011030	Paicuna cushpa tandachishcataca , Judea llajta crijcunata cunaj yuyajcunaman cuchunmi , Bernabeman Sauloman mingashpa cacharcacuna .
44012001	Chai punllacunallatajmi , jatun mandaj Herodesca , tandanacushca crijcunata mana ricusha nishpa llaquichingapaj maijancunata japirca .
44012002	Juanpaj huauqui Jacobotacarin , espadahuanmi huañuchichirca .
44012003	Jesusta mana crij judiocuna chaita ricushpa achcata cushicujpimi , Pedrotapish japichirca . Levadura illajlla tandata micuna punllacunapimi , paitaca japichirca .
44012004	Pedrota carcelpi churashpaca , punllapi chuscu cutin , chuscu chuscu soldadocuna cuidachunmi churarca . Pascua punllacuna q'uipa , Pedrotaca tucuicunapaj ñaupajpi llujshichishpa juchachisha yuyashpami , chashna rurarca .
44012005	Pedrota carcelpi alli cuidaracujpica , tandanacushca crijcunaca mana samashpa , Taita Diosta mañacurcallacunami .
44012006	Herodesca chai tutaca , “ Caya llujshichishpami , juchachisha ” yuyacurcami . Chai tutaca Pedroca ishqui cadenahuan huatashcami , ishqui soldadocunapaj chaupipi dormicurca . Cutin caishuj ishqui soldadocunaca , cárcel pungupimi cuidashpa shayacurca .
44012007	Chashna cajpipish Mandaj Dios cachashca ángel ñapish shamujpica , chai ucupica achijlla tucurcallami . Chai angelca Pedrotaca : " Utca jatari " nishpami , costillasmanta maquihuan cuyuchishpa rijchachirca . Chashna nijpica cadenacunaca , Pedropaj maquicunamanta cacharirishpa urmarcallami .
44012008	Angelca , Pedrotaca : Alli chumbilliri , pargatetapish churari nircami . Ña chashna rurajpica , cutin chai angelca : Jahua churanata churarishpa , ñucata cati nircapishmi .
44012009	Pedroca , angelta catishpa llujshishpapish , chashnataj tucucushcataca manaraj crircachu . “ Muscuipimi ricucuj yuyachini ” yuyarcallami .
44012010	Ñami carcelmantaca , ucullaman cuidacuj soldadocunapajta llujshishpa , cati pungupi cuidacuj soldadocunapajtapish rircacuna . Ñanman llujshina jatun fierro punguman chayacujpica , chai punguca pascarircallami . Paicuna ñanman llujshishpa , ashata puricujpica , chai angelca chingarircallami .
44012011	Chaimantami Pedro ña yuyaita japishpaca : Herodespaj maquimantapish , ñucata huañuchingapaj chaparacuj judiocunapaj maquimantapish quishpichichunmari , Mandaj Diosca Paipaj angelta cachashca nirca .
44012012	Pedroca , chashna ña yuyaita japishpaca , Marcos nishca Juanpaj mama Mariapaj huasimanmi rirca . Chaipica achca crijcunami tandanacushpa , Diosta mañacurcacuna .
44012013	Huasi canllaman yaicuna pungupi Pedro huajtajpimi , Rode shuti huarmi huambra ricunaman llujshirca .
44012014	Chai huambraca , Pedropaj rimaita rijsishpaca jatuntami cushicurca . Chaimantami pungutapish mana pascashpa , callpashpa ucuman tigrashpaca : - Pedromari cashca - nishpa huillarca .
44012015	Chashna nijpica : - Musparicujmi yuyachingui - nijpipish , huambraca : - Mana , paitajmari - nircami . Chashna nijpipish paicunaca : - ¡ Angelmari canga ! - nircacunami .
44012016	Chaicamaca Pedroca , pungupi huajtacurcallami . Paicuna punguta pascashpa Pedrota ricushpaca , upayajtami mancharircacuna .
44012017	Paica , maquihuan upallachishpami , paicunamanca , Apunchij Jesús ima shina paita carcelmanta llujshichishcata parlarca . Chai q'uipaca : - Caitaca Jacobomanpish , caishuj crijcunamanpish parlanguichij - nishcahuan chaimanta llujshishpa , shujtajman rircallami .
44012018	Ña pacarijpimi cuidaj soldadocunaca : - ¿ Pedroca imashi tucurca ? - nishpa , caishuj chaishuj mancharinacushpa tapunacurcacuna .
44012019	Herodesca Pedrotaca alli mashcachishpapish manataj japircachu . Chaimantami soldadocunata alli tapushpa , huañuchichirca . Chaimantami Herodesca , Judeamanta rishpaca , Cesareapi causagrirca .
44012020	Herodesca Tiro shuti , Sidón shuti pueblocunapi causajcunahuanmi p'iñarirca . Chaimantami , chai llajtapi causajcunamanca , paicuna imallata randij cashcataca ña mana c'aturca . Chaimantami , chai pueblocunapi causajcunaca , jatun mandaj Herodesta servij Blastoman camarishpa , Herodeshuan alli tucunacunata mañarcacuna .
44012021	Herodesca paicunataca , pai munashca punllapajmi cayarca . Chai punllaca paica mandangapaj churanata churarishpami , jatun tiyarinapi tiyarirca . Chaipi tiyashpami , paicunata sumajta rimarca .
44012022	Chaita uyashpaca , tucuicunami : " ¡ Paica Dios shinamari rimacun , mana runa shinalla rimanchu ! " nishpa , achcata caparircacuna .
44012023	Chashna nijpica , Herodesca Taita Diosta sumajyachinapaj randica , pairajmi jatun tucurca . Chaimanta , Mandaj Diospaj ángel macajpimi , c'urucuna micujpi huañurca .
44012024	Ashtahuanpish Mandaj Diospaj Shimita huillajpica , crijcunaca ashtahuanmi mirarcacuna .
44012025	Bernabehuan , Saulohuanca , paicunaman mingashcata Jerusalenpi cushpaca , Antioquiaman tigrarcallacunami . Marcos nishca Juantapish pushashpami tigramurcacuna .
44013001	Antioquiapi causaj tandanacushca crijcunapurapica , Dios ima nishcata huillajcuna , yachachijcunami tiyarca . Bernabepish , Niger nishca Simonpish , Cirenemanta Luciopish , Galilea llajtata mandaj Herodeshuan huiñaj Manaenpish , Saulopish paicunapurami carca .
44013002	Shuj punllami paicunaca ayunashpa , Mandaj Diosta mañashpa tiyacurcacuna . Chaipimi , jucha illaj Espirituca : Bernabeta , Saulota ñuca “ Rurai ” nishcata rurachun ch'icanyachichij . Paicunataca ñami agllarcani nirca .
44013003	Ña ayunashpa mañashca q'uipaca , Bernabepaj , Saulopaj jahuapi maquita churashpaca : " Cunanca alli richijlla " nishpami cacharcacuna .
44013004	Jucha illaj Espíritu cachajpica , Bernabehuan Saulohuanca , Seleucia pueblomanmi uriyarcacuna . Chaimantaca , barcopimi Chipreman rircacuna .
44013005	Salaminaman chayashpaca , judiocuna tandanacuna huasicunapimi , Diospaj Shimita huillarcacuna . Juanpish paicunata ayudashpami purirca .
44013006	Yacu chaupipi caj chai tucui llajtata huillashpa puricushpaca , Pafosmanmi chayarcacuna . Chaipica , Barjesús shuti judío yumbuhuanmi tuparcacuna . Paica “ Diosmanta huillacuni ” nishpa , llullaj runallami carca .
44013007	Chai yumbuca , Chipre llajtata mandaj Sergio Paulopajpimi carca . Chai mandajca alli yuyaiyuj cashpami , Diospaj Shimita uyangapaj Bernabetapish Saulotapish cayaj cacharca .
44013008	Ashtahuanpish paicuna chayashpa huillajpica , ama crichunmi , chai yumbuca mandajtaca jarcarca . Chai yumbullatajmi , Elimas shutipish carca .
44013009	Chai jarcaj yumbutaca , Pablo nishca Sauloca , jucha illaj Espirituhuan junda cashpami , ñahuita ricurashpa saquirirca .
44013010	Chashna ricurashpami , cashna nirca : ¡ Diablopaj huahua , tucui mana allita ruranallata munaj , umaj , tucui allita p'iñaj ! ¿ Ima nishpataj Mandaj Dios munashca shina alli causanataca jarcacunguilla ?
44013011	Cunantajmi Mandaj Dios llaquichijpi , ñahui mana ricuj saquiringui . Tauca punllacamami intillatapish mana ricui tucungui nircami . Chashna ninca chai yumbuca , ñahui amsayajpi , ña imata mana ricui tucurcachu . Chaimantami , maiman rina tucushpaca , paita maquimanta aisashpa pushachun , maquillahuan shujtajta mashcarca .
44013012	Chai mandaj chaita ricushpaca mancharishpami , Apunchij Jesusmanta huillashcataca crirca .
44013013	Pabloca , paihuan purijcunandijmi , Pafosmantaca Panfiliapi caj Perge puebloman barcopi rirca . Chaiman chayashpami Juanca paicunamanta raquirishpa , Jerusalenman tigrarca .
44013014	Pabloca , Bernabendijmi Pergemantaca , Pisidia llajtapi caj Antioquiaman rirca . Chaipimi sabadopica , tandanacuna huasiman yaicushpa tiyarircacuna .
44013015	Chai punllami Mandashcatapish , Dios ima nishcata huillajcuna quillcashcatapish reźarcacuna . Chai q'uipaca , chai tandanacuna huasipi mandajcunaca : Huauquicuna , caipi tandanacushcacunata imata cunashun nishpaca , cunan rimapaichijlla nircacunami .
44013016	Shina nijpi Pablo jatarishpaca , maquihuan upallachishpami cashna nirca : Israel huauquicuna , Taita Diosta manchajcunapish , ñucata uyapaichij .
44013017	Ñucanchij israelcunapaj Taita Diosmi , ñucanchij ñaupa yayacunata agllarca . Paicunataca Egiptopi catishpalla causacujpimi , achcata mirachirca . Chai q'uipaca , Paillatajmi tucuita rurai tucuj cashcata ricuchishpa , paicunataca Egiptomanta llujshichimurca .
44013018	Shitashca pambapi , paicuna tucui laya mana allita rurajpipish , chuscu chunga huatata , pusharcallami .
44013019	Canaán llajtaman chayachishpaca , canchis llajtacunapi causajcunatami huañuchirca . Chai runacunapaj cashca allpacunatami paicunaman curca .
44013020	Chai q'uipaca , Dios ima nishcata huillaj Samuelcamami juezcunata churarca . Paicunami 450 huatacuna shinata mandarca .
44013021	Israelcunaca Samuel mandacui punllacunapimi , shuj jatun mandajta churachun mañarcacuna . Chaimantami Taita Diosca , Benjamín aillumanta Cis shuti runapaj churi Saulta , mandachun churarca . Paica , chuscu chunga huatatami mandarca .
44013022	Chai q'uipaca , Diosllatajmi , Saulta llujshichishpa , Davidta jatun mandaj cachun churarca . Paitami , Diosca : " Isaipaj churi Davidtami agllarcani . Paica , ñuca shungu munashca runami . Paimi , ñuca tucui munashcataca ruranga " nirca .
44013023	Taita Diosca , Pai cusha nishca shinallatajmi , israelcunata Quishpichij cachunca , Davidpaj huahua huahuamanta Jesusta curca .
44013024	Jesús manaraj shamujpimi , Juanca israelcunamanca : “ Diospajman cutirishpa bautiźarichij ” nishpa huillaj carca .
44013025	Juanca pai huillanata ña tucuchigrishpaca : " Ñucataca , ¿ pi cashcatataj yuyanguichij ? Ñucaca , mana cancuna shuyacushca Runachu cani . Shujmi ñucapaj catica shamunga . Ñucaca , Paipaj pargate huatashcallatapish mana pascaipaj canichu " nishpami huillarca .
44013026	Abrahammanta mirai ñuca huauquicunapish , Taita Diosta manchaj mana israelcunapish uyaichij : Cunanca cai quishpirinamanta huillaitaca , ñucanchijtamari cancunaman huillachun cachashca .
44013027	Jerusalenpi causajcunapish , paicunata mandajcunapish Jesustaca , pi cashcata mana yacharcacunachu . Chaimantami , Paitaca Dios ima nishcata huillajcuna nishca shinataj huañuchircacuna . Chai Quillcacunata sabadocunapi reźacushpapish , mana yachashcamantami , chai quillcacunapi huillacushcataca , paicunallataj pajtachircacuna .
44013028	Chaimantami , Jesusta imamanta huañuchina mana tiyajpipish Pilatotaca : " Jesusta huañuchilla " nircacuna .
44013029	Quillcashcapi Paimanta tucui nishcacunata pajtachishca q'uipaca , chacatashcamanta uriyachishpami , jutcupi churarcacuna .
44013030	Chashna rurajpipish , Taita Diosmi huañushcacunapaj chaupimanta causachirca .
44013031	Pai causarishca huashaca , Galileamanta Jerusalenman Paihuan rijcunallamanmi , tauca punllacunacama ricurirca . Cunanca paicunami Paita ricushcataca tucuicunaman huillacuncuna .
44013032	Ñucanchijpish Dios ñucanchij ñaupa yayacunaman cusha nishcata , chashna pajtachishca alli huillaitami cancunamanca huillacunchij .
44013033	Taita Diosca , ñucanchij yayacunaman nishca shinatajmi Jesusta causachishca . Paicunapaj huahuacuna cajpi , ñucanchijpajmari chai allita rurashca . Paimantaca , cati Salmopimari cashna nicun : " Canca ñuca Churimi cangui . Cunanmi canman causaita cuni " ninmi .
44013034	Paipaj aicha ama ismuchun , huañushcacunapaj chaupimanta causachina cashcataca , cashnami nicun : " Davidta llaquishpa “ Allicunata cushatajmi ” nishcataca , cancunamanmi cusha " nishcami .
44013035	Chaimantami , shujtaj Salmopica : " Can agllashca , Jucha Illajpaj aichataca , mana ismuchun saquinguichu " nicun .
44013036	Cancunallataj yachanguichijmi , Davidca pai causai punllacunapi causajcunataca , Taita Dios munashca shinami servirca . Ña huañujpica , paipaj ñaupa yayacunahuanmi pambarcacuna . Paipaj aichapish ismurcami .
44013037	Ashtahuanpish Jesuspaj cuerpoca , Taita Dios causachijpi mana ismurcachu .
44013038	Chaimanta ñuca huauquicuna , caita alli yachaichij : Ñuca cancunaman huillashca Jesusta crijpimi , Diosca cancunapaj juchacunataca perdonanga .
44013039	Moisés Mandashcata rurashpaca , ima juchachina illajca mana tucui tucurcanguichijchu . Jesusta crijcunallatami , Diosca ima juchachina illajta rurashpa chasquin .
44013040	Chaimanta alli yuyarichij , ñataj Dios ima nishcata huillajcuna cashna huillashcaca , cancunapi pajtanman :
44013041	" Uyaichij , asijcuna , mancharichij , maipi ima tucuichij . Cunan punllacunaca , pi huillajpipish cancuna mana cripajtami ruragrini " nishcami .
44013042	Tandanacuna huasipi paicuna chashna yachachishpa llujshicujpica , mana israelcunami cati sabadopish , chaillamantataj yachachinaman tigrachun cayarcacuna .
44013043	Ña tucuicuna llujshicujpica , tauca judiocunapish , paicuna yachachishcata alli catijcunapishmi Pablota , Bernabeta caticurcacuna . Chai catimujcunatami , mana c'uyaipaj cajpipish Taita Dios cushca c'uyaitaca , tucui shunguhuan alli catichun cunarcacuna .
44013044	Cati sabadopish chai pueblopi causajcunaca , Diospaj Shimita uyangapaj tandanacurcacunami . Huaquincunallami mana shamurcacuna .
44013045	Judiocunaca achcacuna tandanacujta ricushpami , huañurishpa p'iñarircacuna . Pablo huillashcatapish , “ Chaica manapish chashnachu ” nishpami c'amircacuna .
44013046	Chashna rimacujpipish Pablohuan , Bernabehuanca mana manchashpami cashna nishpa huillarcacuna : Cancunamanrajmi Diospaj Shimitaca huillana carcanchij . Chai huillashcata cancuna mana chasquishpaca , huiñai causaita mana charishun nishcatami ricuchinguichij . Cunanllatajmi mana israelcunapajman rigrinchij .
44013047	Mandaj Diostajmi ñucanchijtaca , cashna mandashca : " Cantaca mana israelcunata luz shina achijyachichunmi churarcani . Tucui cai pachapi causajcuna can huillajpi quishpirichunmi , chashna churarcani " nishcami nircacunami .
44013048	Chashna nijta uyashpaca , mana israelcunaca Mandaj Diospaj Shimi sumaj cashcata ricushpami , cushicushpa chasquircacuna . Huiñai causaita charichun agllashcacunaca , tucuicunami Paita crircacuna .
44013049	Chashnami Mandaj Diospaj Shimitaca , chai tucui llajtapi huillarcacuna .
44013050	Ashtahuanpish judiocunaca , Diosta yuyarij , alli nishca huarmicunatapish , chai pueblota mandajcunatapish crichishpami jatarichircacuna . Paicunahuan tucushpami Pablota , Bernabetaca , chai llajtamanta llujshichishpa cacharcacuna .
44013051	Chashna rurajpica , mana chasquishcamanta rishcata ricuchingapajmi , chaquipi japirishca ñutu allpatapish chaspirircacuna . Chai q'uipaca , Iconio puebloman rircallacunami .
44013052	Shina cajpipish Antioquiapi saquirij crijcunaca , jucha illaj Espirituhuan junda cashpami , jatun cushicuihuan saquirircacuna .
44014001	Iconiopipish Pabloca , Bernabendijmi judiocuna tandanacuna huasiman yaicushpa , Diospaj Shimita alli huillarcacuna . Chaimantami judiocunapish , griegocunapish achcacuna Jesusta crircacuna .
44014002	Ashtahuanpish mana crisha nij judiocunaca , mana israelcunatami crijcunata p'iñachun yachachircacuna .
44014003	Chashna cajpipish , Pablohuan , Bernabehuanca unaitami chaipi causarcacuna . Paicunaca Mandaj Diospi shunguta churashpami , mana c'uyaipaj c'uyaj Diosmantaca mana manchashpa huillashpa , catircacuna . Diospish , Pai quiquintaj huillanaman cachashcata ricuchishpami , ima señalcunatapish , mancharinacunatapish Paillataj rurachirca .
44014004	Chaicunata ricushpami , chaipi causajcunaca shujcunaca judiocunaman tucurca , cutin shujcunaca huillagrichun mingashcacunaman tucurca .
44014005	Chashna cashpapish mana crijcunaca , judiocunapish , mana judiocunapish shujlla yuyaimanmi chayarcacuna . Chaimantaca mandajcunandij tucushpami , paicunataca c'amishpa rumihuan shitai callarircacuna .
44014006	Chashna rurajpimi Pablohuan , Bernabehuanca miticushpa , Licaonia llajtapi caj Listra shuti , Derbe shuti pueblocunaman , chai muyundij llajtacunamanpish rircacuna .
44014007	Chai llajtacunapimi , alli huillaita huillarcacuna .
44014008	Listrapica , huacharimantapacha mana purij shuj runami tiyacurca . Shuj cutillapish manataj purishcachu carca .
44014009	Paimi , Pablo tucui imalla huillashcataca , alli uyacurca . Pai huillashcata uyashpa , alliyanata crishcata ricushpami , Pabloca :
44014010	- ¡ Jatarishpa alli shayari ! - nishpa , sinchita rimarca . Shina nijpica chai runaca , callpashpa jatarishpami purirca .
44014011	Tucui chaipi cajcuna Pablo chashna rurajta ricushpaca , Licaonia rimaipimi : " Dioscunamari runacuna shina tucushpa , ñucanchijpajman uriyamushca " nishpa caparircacuna .
44014012	Chashna nishpaca Bernabetaca , Zeus nircacunami . Cutin Pablotaca huillaj cajpimi , Hermes nircacuna .
44014013	Chai pueblo ch'imbapurapica , Zeusta adorana huasimi tiyarca . Chai huasipica Zeuspaj curami tiyarca . Paimi , tucui chaipi cajcunahuan tucushpa , huagracunata , sisacunata punguman aparca . Chaicunatami Pabloman , Bernabemanca diosman shina cushpa , huañuchishun nircacuna .
44014014	Chashna rurashun nicujta ricushpaca , huillagrichun mingashca Pablohuan Bernabehuanca , quiquin churanacunata lliquirircacuna . Chashna rurashpaca caparirishpami gentecunapaj chaupita yaicurircacuna .
44014015	Chai gentecunataca cashnami nircacuna : - ¡ Riquichij yayacuna ! ¿ Maitataj cashnaca ruranguichigari ? Ñucanchijpish cancuna shinallataj runacunallamari canchij . Cashna llaqui causaita saquishpa , causaj Diospajman cutirichuntajmari huillanaman shamurcanchij . Paimari jahua pachata , cai pachata , mama cuchata , chaicunapi tucui ima tiyajtapish rurarca .
44014016	Diosca ñaupacunaca , tucuicuna paicuna munashca shina causachun saquircallami .
44014017	Shina cashpapish Diosca , tamyachishpa , granocunata p'ucuchishpami , ñucanchijmanca mana nijta carahuan . Chashnami , Pai alli cashcataca ricuchishpa , ñucanchij shunguta cushichin - nircami .
44014018	Chashna rimacushpallami , huagrata huañuchishpa paicunata adorashun nicujcunataca jarcarcacuna .
44014019	Chaita rimanacucujpimi Antioquiamanta , Iconiomanta huaquin judiocuna chayamurca . Paicuna gentecunata jatarichijpimi , Pablotaca rumicunahuan shitarcacuna . Chaimantaca , “ Ñami huañun ” yuyashpami , sirijta aisashpa pueblomanta llujshichishpa shitarcacuna .
44014020	Ashtahuanpish crijcuna tandanacushpa , paipaj muyujta shayarijpica , Pabloca jatarircallami . Chai q'uipami cutin chai puebloman yaicurca . Cayandij punllaca Bernabendijmi , Derbeman rirca .
44014021	Derbepipish alli huillaita huillajpica , achcacunami crirca . Chai q'uipami cutinllataj Listraman , Iconioman , Antioquiaman tigrarcacuna .
44014022	Chai pueblocunapi causacuj crijcunataca : Achca llaquicunata apashpami , Taita Dios mandacunpica yaicuna canchij nircacunami . Chashna nishpami Jesusta crishcataca , alli catichun cunarcacuna .
44014023	Shinallataj crijcuna tandanacushca tiyanpica , tucuipimi cunaj yuyajcunata agllashpa churarcacuna . Paicunataca , ayunashpa Diosta mañashpami , paicuna crishca Mandaj Diospaj maquipi mingarcacuna .
44014024	Chaimantaca , Pisidia llajtata rishpami , Panfiliaman chayarcacuna .
44014025	Perge pueblopi Diospaj Shimita huillashpaca , Atalía pueblomanmi rircacuna .
44014026	Ataliamantaca barcopimi Antioquiaman rircacuna . Chai pueblomantami paicunataca , alli huillaita huillagrichun , mana c'uyaipajta c'uyaj Diospaj maquipi mingashpa cacharcacuna . Paicunaman mingashcata huillashpami , ña tigrarcacuna .
44014027	Ña chayamushpami , crijcunata tandachircacuna . Chaimantaca , Taita Dios paicunata jatun allicunata rurachishcatapish , mana israelcunaman paicuna huillagrijpi uyana yuyaita Dios cushcatapishmi parlarcacuna .
44014028	Chai q'uipaca unaitami , chaipi crijcunahuan causarcacuna .
44015001	Judeamanta maijan crijcuna Antioquía crijcunapajman shamushpami : C'ari charishca aicha punta carata p'itichinata , ima shinalla rurachun Moisés mandashca shina mana rurashpaca , mana quishpiringuichijchu nishpa yachachircacuna .
44015002	Chashna yachachicujpimi Pabloca , Bernabendij chai yachachijcunahuan achcata rimanacurcacuna . Shina cashpapish manataj shujlla yuyaiman chayarcacunachu . Chaimantami Antioquía crijcunaca , maijan alli crijcunata , Pablohuan Bernabehuan Jerusalenman cachanata yuyarircacuna . Paicunataca , huillagrichun mingashcacunahuan , cunaj yuyajcunahuan chai yachaicunamanta parlanacugrichunmi cacharcacuna .
44015003	Tandanacushca crijcuna cachajpi rishpaca , Feniciata , Samariatami rircacuna . Chai llajtacunapica crijcunamanmi , mana israelcunapish Diospajman cutirishcata parlarcacuna . Chaita parlajpica , chai crijcunaca tucuicunami achcata cushicurcacuna .
44015004	Paicuna Jerusalenman chayajpica , tandanacushca crijcunapish , huillagrichun mingashcacunapish , cunaj yuyajcunapish allimi chasquircacuna . Pablohuan , Bernabehuanca Taita Dios paicunahuan imalla allicunata rurashcatami parlarcacuna .
44015005	Ashtahuanpish fariseocunapaj yuyaita catijcunapuramanta maijan crijcuna shayarishpaca , cashnami nircacuna : - Mana israelcuna crij tucujpica , c'aricunataca charishca aicha punta carata p'itichinatajmi . Moisés Mandashcatapish , pajtachichun mandanatajmi - nircacunami .
44015006	Chashna nijpica , huillagrichun mingashcacunapish , cunaj yuyajcunapish , chai jahua alli yuyarinacungapajmi tandanacurcacuna .
44015007	Ña unaita rimanacushca q'uipami , Pedro shayarishpa cashna nirca : - Huauquicuna , cancunallataj yachanguichijmi . Taita Diosca , mana israelcunatapish quishpichingapajmi , alli huillaita paicunamanpish huillachun , ñucataca sarunman agllarca .
44015008	Tucuicunapaj shunguta rijsij Pai Diosca , mana israelcunatapish chasquishcata ricuchingapajmi , paicunamanpish ñucanchijman shinallataj , jucha illaj Paipaj Espirituta curca .
44015009	Chashnallataj paicunapish ñucanchij shinallataj cashcata ricuchingapajmi , crijllapi paicunapaj shunguta p'icharca .
44015010	Chashna cashca jahuaca , ¿ ima nishpataj ñucanchij ñaupa yayacunapish , ñucanchijpish mana apai tucushca yugotaca cai crijcunaman apachishunri ?
44015011	Ñucanchijca , mana c'uyaipaj cajpi Apunchij Jesús c'uyashpalla , ñucanchijtapish paicunata shinallataj quishpichij cashcatami crinchij - nircami .
44015012	Shina nijta uyashpaca , tucuicuna upallashpami Bernabetapish , Pablotapish alli uyarcacuna . Paicunaca , mana israelcunapaj ñaupajpi jatun señalcunatapish , mancharinacunatapish Taita Dios rurachishcatami parlarcacuna .
44015013	Paicuna ña tucui parlajpica , Jacoboca cashnami nirca : - Tucui huauquicuna , ñucata uyahuaichij .
44015014	Taita Dios ima laya mana israelcunatapish agllashpa , Paipaj huahuacunata rurai callarishcataca , Simonllataj ñamari ñucanchijman parlarca .
44015015	Chashna rurana cashcatamari , Dios ima nishcata huillajcunaca cashna quillcashca :
44015016	" Chai q'uipa tigramushpaca , Davidpaj urmashca huasitami cutin allichisha . Urmashpa siricujtami , cutin huasichishpa shayachisha .
44015017	Chashna rurajpimi , tucui shujtaj llajta runacunapish , Mandaj Diosta mashcangacuna . Tucui llajtacunallatajmi , ñuca shutita apancuna .
44015018	Ñaupamantapacha ña huillachishpa , tucui caicunata ruracuj Mandaj Diostajmi chashna nin " nishcami .
44015019	Chaimanta , ñuca yuyaipica , mana israelcunapish Diosta catisha nijpica , ima chaicunata nishpa , mana p'iñachinachu canchij .
44015020	Chaipaj randica , paicunamanca : " Rurashcalla dioscunaman ima cushcatapish ama micunguichij , ama huainayanguichij , sipishpa huañuchishca aichatapish , ima yahuartapish ama micunguichij " nishpami , quillcashpa cachana canchij .
44015021	Chaicunaca ñaupallamantatajmi Moisespaj Quillcapi tiyacun . Chaitaca tucui pueblocunapi tandanacuna huasicunapimi , tucui sabadocuna reźashpa huillancuna - nircami .
44015022	Jacobo chashna nijpimi , huillagrichun mingashcacunapish , cunaj yuyajcunapish , tandanacushca tucui crijcunapish , tucuicuna alli nishca Barsabás nishca Judasta , Silasta Pablohuan , Bernabehuan Antioquiaman cachangapaj agllarcacuna .
44015023	Paicunahuanmi , cashna quillcashpa cacharcacuna : Huillagrichun mingashcacuna , cunaj yuyajcunami : Antioquiapi , Siriapi , Ciliciapi causacuj mana israel crijcunataca , “ ¿ Allillachu canguichij ? ” nipanchij .
44015024	Caimanta ñucanchijpura maijancuna cancunapajman rishcata uyarcanchijmi . Paicunaca : " C'aricunaca charishca aicha punta carata p'itichinami canguichij , Mandashcatapish pajtachinami canguichij " nishpami , cancunataca muspachigrishcacuna carca . Paicunataca mana ñucanchij cacharcanchijchu .
44015025	Chaimantami , ñucanchij tucuicuna shujlla yuyai tucushpa , ñucanchijpurallamantataj cai huauquicunataca , ñucanchij c'uyashca Bernabehuan , Pablohuan cancunapajman cachana tucurcanchij .
44015026	Bernabehuan , Pablohuanmari huañunata yachashpapish , cancunamanca Apunchij Jesucristomanta huillashcacuna .
44015027	Chaimantami Judastapish , Silastapish ñucanchij yuyarinacushcata ñahui ñahui cancunaman huillachun cachanchij .
44015028	Jucha illaj Espiritupaj yuyaipipish , ñucanchij yuyaipipish alli yuyachijpimi , cancunataca imata ashtahuan mana mandashun ninchij . Ashtahuanpish , caillatami , yachanataj cajpi quillcashpa cachanchij :
44015029	Rurashcalla dioscunaman cushcataca ama micunguichij , yahuartapish , sipishpalla huañuchishca aichatapish ama micunguichij , ama huainayanguichij . Caicunata caźushpaca , allitamari ruranguichij . Allilla causapanguichij nishpa quillcashcatami cacharcacuna . Cancunataca , tucuipi yalli cashca canman munanchijmi .
44015030	Ña Antioquiaman chayashpaca , crijcunata tandachishpami chai quillcata curcacuna .
44015031	Chai quillcata reźashpaca , chashna alli yuyaicunata cushpa cunashcata ricushpaca , tucuicunami achcata cushicurcacuna .
44015032	Judaspish , Silaspish Dios ima nishcata huillajcuna cashpami , chai crijcunataca , alli catichun achcata cunashpa , sinchi cana yuyaita curcacuna .
44015033	Ña tauca punllacunata chai crijcunahuan cashpami , paicunata cachajcunapajman tigrashun nircacuna . Chaimantami chai crijcunaca , “ Sumajta ringuichij ” nishpa cacharcacuna .
44015034	Shina cajpipish Silasca , chaipi saquirina alli yuyachijpi , chaipi saquirircarajmi .
44015035	Pablopish , Bernabepish tauca shujtajcunandijmi , chai Antioquiallapitaj , Mandaj Diospaj Shimita yachachishpa , alli huillaitapish huillashpa catircacuna .
44015036	Ña unaita chaipi cashpami , Pabloca Bernabetaca : - Mandaj Diospaj Shimita sarunman huillamushca pueblocunapi , crijcuna imanalla cashcata jacu ricumushun - nirca .
44015037	Shina nijpi Bernabeca , Marcos nishca Juantapishmi pushashun nirca .
44015038	Juan Marcosca , punta cutin huillanaman rishpami , paicunataca Panfiliapi saquishpa tigramushca carca . Chaimantami Pabloca paitaca mana pushasha nirca .
44015039	Chaimanta rimanacushpa , mana shuj yuyailla tucushpami , raquirinacurca . Chaimantami Bernabeca , Marcosta pushashpa Chipreman barcopi rirca .
44015040	Cutin Pabloca , Silastami pushana tucurca . Chaimantami crijcunaca , mana c'uyaipajta c'uyaj Mandaj Dios alli pushachun mingashpa cacharcacuna .
44015041	Paicuna ishquimi Siriapi , Ciliciapi crijcunata ricugrishpa , ashtahuan alli catichun cada pueblopi tandanacushca crijcunata cunarcacuna .
44016001	Chai q'uipami , Pabloca Silasdij , Derbeman rirca . Chai huashaca , Listramanmi rircacuna . Chaipimi Timoteo shuti crijhuan tuparca . Paipaj mamaca , judiocunapura alli crij huarmimi carca . Yayaca griegomi carca .
44016002	Listrapi , Iconiopi , causaj crijcunapish Timoteotaca alli cashcata rijsishpami , alli nijcuna carca .
44016003	Chaimantami Pabloca , Timoteota pushana tucurca . Timoteopaj yayataca , tucui chaipi causaj judiocunami , griego cashcata rijsircacuna . Chaimantami Pabloca , Timoteopaj aicha punta carata p'itichishpa pusharca . Rijsij judiocuna ama p'iñarichunmi chashna rurarca .
44016004	Chashnami , maillapi tandanacushca crijcuna causan pueblocunaman chayagrircacuna . Paicunamanmi huillagrichun mingashcacunahuan , cunaj yuyajcunahuan Jerusalenpi shujlla yuyai tucushpa cachashca quillcata , chaita caźushpa causachun curcacuna .
44016005	Chaicunata yachachijpimi crij tandanacushcacunaca , ashtahuan sinchi crijcuna tucurca . Punllantami ashtahuan crijcunapish mirarircacuna .
44016006	Jucha illaj Espiritullatajmi , Asia llajtapica ama huillachun nirca . Chaimantami Pabloca Silasdij Frigiapi , Galaciapica mana huillashpa rircallacuna .
44016007	Misia llajtaman chayacushpaca , Bitinia pueblomanmi yaicunata yuyarcacuna . Apunchij Jesuspaj Espiritullatajmi , chaiman yaicunatapish jarcarca .
44016008	Chaimantami Misia llajtata rishpa , Troasman chayarcacuna .
44016009	Chaipi poźacui tutami Pabloca : " Caiman shamushpa , ñucanchijta yachachi " nishpa , Macedoniamanta shuj runa shayacujta muscuipi shina ricurca .
44016010	Pablo muscuipi shina chaita ricushcamantami , “ Taita Diosmi ñucanchijtaca chai llajtapi alli huillaita huillachun cayashca ” nishpa , Macedoniaman rina tucurcanchij .
44016011	Troasmanta barcopi rishpaca , Samotracia llajtamanmi chayarcanchij . Cayandij punllaca , Neapolismanmi chayarcanchij .
44016012	Chaimantaca , Macedonia llajtapaj ashtahuan jatun , Filipos pueblomanmi rircanchij . Chaipica , Romanocunapurallami , shuj mirga pueblopi causajcuna cashca carca . Chaipimi , asha punllacunata saquirircanchij .
44016013	Sábado punlla chayamujpimi , chai pueblomanta llujshishpa , jatun yacu uriman rircanchij . Chai uripica , Diosta mañangapaj tandanacuna huasimi tiyashca carca . Chaiman yaicushpa tiyarishpami , chaiman tandanacuj huarmicunaman parlarcanchij .
44016014	Paicunapurapica , Tiatira pueblomanta Lidia shuti huarmimi , ñucanchij huillashcata uyashpa tiyacurca . Paica , morado sumaj linsota c'atujpish , Diostapish adoraj huarmimi carca . Pai uyashpa tiyacushpaca , Apunchij Jesusllataj alli yuyaita cujpimi , Pablo huillashcata crirca .
44016015	Chaimantami , paipaj tucui familiandij bautiźarishpa , ñucanchijtaca cashna nirca : Ñucata , ña Apunchij Jesusta crishcatataj ricushpaca , jacupaichij ñuca huasipi samaringuichij nishpami saquichirca .
44016016	Shuj punllami Diosta mañanaman ricushpaca , adivinachij supai japishca huarmi huambrahuan tuparcanchij . Chai huambra , imatapish jahualla huillaj cajpimi , paipaj amocunaca achca cullquita japijcuna carca .
44016017	Chai huambraca , Pablotapish , ñucanchijtapish : - Cai runacunaca , jahua pacha Diosta servijcunami . Paicunaca , ima shina quishpirinatamari huillancuna - nishpami , caparishpa caticujlla carca .
44016018	Ña tauca punllacunata chashna nishpa ñucanchijta caticujllapimi , ña mana uyanachircanchij . Chaimantami Pablo tigrarishpaca , chai huambrapi tiyacuj supaitaca : - Jesucristopaj shutipimi mandani , cai huambramanta llujshi - nirca . Chashna ninca chai supaica , huambramanta llujshircallami .
44016019	Chai huambrapaj amocunaca , paicunapaj cullqui japina ña tucurishcatami ricurcacuna . Chaimantami Pablota Silasdij japishpa , jatun plazapi caj mandajcunapajman , sirijta aisashpa aparcacuna .
44016020	Mandajcunapajman ña chayachishpaca , cashnami nircacuna : - Cai judiocunami , ñucanchij pueblopi tucuicunata p'iñachishpa puricuncuna .
44016021	Ñucanchij romanocunata mandashcapi : " Ama chasquichun , ama rurachun " nishpa jarcashcatatajmari yachachincuna - nircacunami .
44016022	Chashna nijta uyashpaca , tucui chaipi caj gentecunami Pablohuan Silashuan p'iñarishpa , huaica jatarircacuna . Mandajcunapish churanata llatanashpa , caspihuan macachunmi mandarcacuna .
44016023	Ña achcata macachishca q'uipaca , paicunata preźu churachirca . Chaipi churachishpami , carcelta cuidajtaca paicunata chaparachun mandarcacuna .
44016024	Carcelta cuidajca , paicunataca ucu c'uchuman pushashpami , paicunapaj chaquicunataca jutcushca tablacunapi alli canichishpa churarca .
44016025	Chashna rurajpipish chaupi tuta shinatami Pablohuan , Silashuanca caishuj preźucuna uyajta , Taita Diosta mañashpa , alabashpa cantacurcacuna .
44016026	Ñapish manchanayaj allpa chujchui jatarijpimi , carcelca ucu callari rumicunacama trasyashpa cuyurirca . Chaimantami tucui pungucunapish pascarirca . Preźucunata huatashca cadenacunapish , tucui cacharirircami .
44016027	Carcelta cuidaj rijcharishpaca , tucui pungucuna pascarishcata ricushpami , “ Tucui preźucunami llujshishca canga ” yuyarca . Chaimantami paipaj espadallatataj satirishpa huañugrirca .
44016028	Chaita ricushpami Pabloca : - ¡ Ama chaita rurarichu ! ¡ Tucuicunamari caillapitaj canchij ! - nishpa sinchita caparirca .
44016029	Chaita uyashpaca , carcelta cuidajca , nina sindita mañashpami , ucu c'uchuman callparca . Chaipimi Pablopaj , Silaspaj ñaupajpi , chujchushpa pambacama cumurirca .
44016030	Chai q'uipaca , chai ucumanta llujshichishpami , paicunataca : - Riquichij , amocuna , ñuca quishpiringapajca , ¿ imatataj rurana cani ? - nishpa tapurca .
44016031	Chashna tapujpimi paicunaca : - Apunchij Jesucristota cri . Canpish , cambaj tucui huasi ucupuracunapish quishpiringuichijmi - nircacuna .
44016032	Chai q'uipami paimanpish , tucui paipaj huasipi cajcunamanpish Diospaj Shimita alli huillarcacuna .
44016033	Chai q'uipaca , ña achca tuta cajpipish , paicunapaj chugricunata maillarcami . Chai q'uipaca , paipaj tucui familiandijmi bautiźarirca .
44016034	Chaimantaca , paipaj huasiman pushashpami alli cararca . Paica , paipaj tucui familiandij Taita Diosta crishcamantami , achcata cushicurca .
44016035	Cayandij tutamantami , chai mandajcunaca carcelta cuidajpajmanca : Chai runacunataca , cacharishpa cachailla nichun soldadocunata cacharca .
44016036	Soldadocuna huillashcatami carcelta cuidajca : - Mandajcunatajmi , cancunataca “ Cacharichunlla ” ninaman cachashca . Ama manchaichijchu , richijlla - nishpa , Pabloman huillarca .
44016037	Shina nijpipish Pabloca , soldadocunataca cashnami nirca : - Ñucanchijca romanocunamari canchij . Chashna cajpipish ñucanchijtaca , manaraj imata tapushpamari , tucuicunapaj ñaupajpi macachishpa , carcelpi churarcacuna . ¿ Chashna rurashca jahuachu , cunanca pacalla cacharichun nishcacuna ? ¡ Mana rishunchu ! Paicunallataj ñucanchijta cacharinaman shamuchun - nircami .
44016038	Soldadocuna chaita huillajpica mandajcunaca , romanocuna cashcata yachashpami , achcata mancharircacuna .
44016039	Chaimantami , mandajcuna shamushpaca : " Mana yachashpamari caita rurashcanchij , ama p'iñaripaichijchu " nishpa , chai pueblomanta cacharcacuna .
44016040	Carcelmanta llujshishpaca , Lidiapaj huasiman rishpami , crijcunahuan tandanacurcacuna . Alli catichun paicunata cunashca huashaca , ña chaimanta rircallacunami .
44017001	Pabloca Silasdij Anfípolis shuti , Apolonia shuti pueblocunata rishpami , Tesalonicaman chayarcacuna . Chaipipish judiocuna tandanacuna huasi tiyarcami .
44017002	Pabloca maipipish tandanacuna huasimantajmi rij carca . Chaimantami , Tesalonicapi tiyashca tandanacuna huasiman quimsa sabadota rishpa , chaipi tandanacujcunahuan parlanacurca .
44017003	Quillcashcacunapitaj ricuchishpami : - Quishpichij Cristoca , chashna llaquita apashpa huañunallatajmi cashca , huañushcacunapaj chaupimanta causarinatajmi cashca . Ñuca cancunaman huillacushca chai Jesusmi , Quishpichij Cristoca - nishpami , alli alli yachachirca .
44017004	Chashna yachachijpimi , tauca judiocuna crishpa Pablohuan , Silashuan tandanacurcacuna . Chashnallataj Diosta yuyarij griegocunapish , alli nishca huarmicunapish achcacunami crircacuna .
44017005	Mana crij judiocunaca , chaimanta p'iñarishpami , puricujlla millai runacunahuan tucushpa , chai pueblo gentecunata jatarichircacuna . Chaimantaca , Pablota , Silasta japishpa , tucuicunapaj ñaupajpi juchachingapajmi , Jasonpaj huasipi huaica mashcagrircacuna .
44017006	Paicunata chaipi mana japishpaca , Jasontallami shujtaj crijcunandijta japircacuna . Paicunatami , chai pueblota mandajcunapajman cashna caparinacushpa pushamurcacuna : ¡ Tucui cai pacha runacunata umashpa purijcunaca , caimanpishmari shamushcacuna !
44017007	¡ Cai Jasonmari chaicunataca , paipaj huasipi chasquishpa tiyacushca ! Tucui paicunamari : " Ñucanchijca , Jesús shuti shujtaj jatun Mandajtami charinchij " nishpa , César mandashcataca yanganchincuna nircacunami .
44017008	Chaita uyashpaca tucui pueblo gentecunapish , mandajcunapishmi huaica jatarircacuna .
44017009	Chaimantaca mandajcunallatajmi Jasontapish , caishujcunatapish cullqui jahua cacharishpa cacharcacuna .
44017010	Chai tutallatajmi , crijcunaca Pablota , Silastaca Berea puebloman cacharcacuna . Chaiman chayashpapish , judiocuna tandanacuna huasimanmi rircacuna .
44017011	Bereapi causajcunaca , Tesalonicapi causajcunata yalli alli yuyaiyujcunami carca . Chashna cashpami , alli huillaitaca tucui yuyaihuan uyarcacuna . Shina cashpapish , chashnataj cashcata paicuna quiquintaj yachangapajmi , Dios Quillcashcataca , punllanta alli ch'imbapurashpa ricurcacuna .
44017012	Allillataj cashcata ricushpami , achca judiocunapish , griegocunapura alli nishca huarmicunapish , c'aricunapish achcacuna crircacuna .
44017013	Tesalonicapi causaj judiocunaca , Bereapipish Diospaj Shimita Pablo huillacujtaca yachaj chayarcacunami . Chaimantami , chaimanpish catishpa , gentecunata jatarichircacuna .
44017014	Chaita uyaihuanmi crijcunaca , Pablotaca mama cucha uriman cacharcacuna . Silashuan , Timoteollahuanmi Bereapi saquirircacuna .
44017015	Pablota pushashpa rijcunaca , Atenaspimi saquigrircacuna . Paicuna tigrashpaca : " “ Ñucahuan tandanacunaman utcashpa shamupaichij ” ninmi " nishpami , Timoteomanpish , Silasmanpish huillarcacuna .
44017016	Pabloca Atenaspimi Silasta , Timoteota shuyacurca . Chai pueblopi causajcunaca rurashcalla achca dioscunatami charircacuna . Chaita ricushpami , paipaj shungupica anchata llaquirishpa p'iñarirca .
44017017	Chaimantami , tandanacuna huasiman rishpa , judiocunahuanpish , Diosta yuyarij griegocunahuanpish parlanacurca . Jatun plazaman shamujcunamanpish punllantami yachachirca .
44017018	Epicúreos nishca yachajcunapish , estoicos nishca yachajcunapish taucacunami Pablohuan parlanacungapaj shamurcacuna . Pabloca paicunamanca Jesusmanta alli huillaitapish , huañushcacuna causarinamantapishmi huillarca . Chaita huillajpimi maijancunaca : Cai rimaricujlla runaca , cashna yachachishpaca , ¿ imatashi nisha nin ? nircacunami . Cutin maijancunaca : Paica shujtaj dioscunamanta yachachijmari yuyachin nircacunami .
44017019	Chaimantami Pablotaca , tucuicuna tandanacuna Areópago shuti jatun huasiman pusharcacuna . Chaipimi , cashna tapurcacuna : - ¿ Ñucanchij mana yachashca mushujta can yachachicushcata , ñucanchijman yachachisha ninguichu ?
44017020	Can yachachishca yuyaicunaca , mushujmari uyarin . Chaicuna ima cashcatamari yachashun ninchij , huillaiari - nircacunami .
44017021	( Atenaspi causajcunapish , shujtaj llajtamanta shamushpa chaipi causajcunapish ima manaraj uyashcata uyana , parlana yuyaillami causajcuna carca ) .
44017022	Pabloca , Areopagopi tucui tandanacushcacunapaj chaupipi shayarishpami cashna nirca : - ¡ Atenas runacunalla ! Cancunataca tucuipimari dioscunata alli yuyarijcuna cashcata ricuni .
44017023	Cai pueblopi puricushpaca , cancunapaj dioscunata yuyarina huasicunata ricucushpami , shuj altarpica : MANA RIJSISHCA DIOSPAJ nishpa quillcashcata ricurcani . Mana rijsishpapish , cancuna yuyaricuj cashca Diosmantatajmari , ñucaca cancunaman huillacuni .
44017024	Pai Diosca cai pachatapish , cai pachapi imalla tiyajtapish rurajmi . Jahua pachatapish , cai pachatapish Mandaj Diosmi rurarca . Paica , runacuna rurashca adorana huasicunapica mana causanchu .
44017025	Shinallataj mana paipaj ima illajpi , runacuna imallatapish cuchun shuyacunchu . Ashtahuanpish paimari tucuicunaman causaita , samaita , tucui imatapish cucun .
44017026	Paica , shuj runallamanta cai pachapi tucui causajcunata rurashpami , tucui cai pachapi causachun churarca . Maicama causanatapish , maillapi causanatapish paillatajmi mandarca .
44017027	Taita Diosca , tucuicuna Paita mashcashpa , ima shinapish Paihuan tupachun nishpami , chashna rurarca . Diosca , mana pi ñucanchijmanta carupichu .
44017028	Pai causaita cujpimi causacunchij , puricunchij ; paimantami imapish canchij . Cancunapurallamantataj shuj yachajmi : " Ñucanchijca Diospaj huahuacunami canchij " nishca .
44017029	Pai nishca shinallataj , ñucanchij Diospaj huahuacuna cajpica , ¡ manaca Taita Diosca curita , cullquita , rumita runacunallataj , paicuna yachashcahuan rurashca dioslla cangachu !
44017030	Diosca , ñaupa Paita mana rijsishcamanta , quiquin munaita rurashpa causashcataca , mana imata nishpa saquishcamari . Shina cashpapish cunanca , tucuicunallataj maipi causacushpapish , Paipajman cutirichun nishpami mandacun .
44017031	Diosca cai pachapi causajcuna imalla rurashcata , cashcatataj ricuchingapajca , ñami shuj punllata churashca . Chaita rurachunca , Pai agllashca Runatami churashca . Chaipaj churashcata ricuchishpami , Paitaca huañushcacunapaj chaupimanta causachishca - nircami .
44017032	Huañushcacunapaj chaupimanta causachishcata uyashpaca , shujcunaca achcatami asircacuna . Cutin maijancunaca : - Chai jahua can huillashcataca , shujtaj punllami uyashun - nircacunami .
44017033	Chashna nijpica Pabloca , paicunapajmanta rircallami .
44017034	Chashna cajpipish , Pablo huillashcata maijancuna crishpaca , paihuan tandanacurcacunami . Areopagopi tandanacuj mandajcunapura Dionisio shuti runapish , Dámaris huarmipishmi crij tucurca .
44018001	Chai q'uipami Pabloca , Atenasmanta Corintoman rirca .
44018002	Chaipimi Ponto llajtamanta Aquila shuti israel runahuan tuparca . Roma llajtata jatun mandaj Claudiomi , tucui chaipi causacuj israelcunataca llujshishpa richun mandashca carca . Chaimantami , chai punllacunalla , Aquilaca paipaj huarmi Priscilandij , Italiamanta shamushca carca . Pabloca paicunapajmanmi rirca .
44018003	Aquila huarmindijca , carpata ruraj cajpimi , Pablopish chaillatataj paicunahuan tandalla rurangapaj saquirirca .
44018004	Pabloca , tucui sabadocunami tandanacuna huasiman rishpa , judiocunapish , griegocunapish crichun , paicunahuan rimanacushpa , alli yachachij carca .
44018005	Silashuan , Timoteohuan Macedoniamanta chayamujpicarin , Pabloca punllantami judiocunamanca : - Jesusmi Quishpichij Cristo - nishpa , Diospaj Shimitaca huillacurcalla .
44018006	Chashna huillacujpimi , judiocunaca p'iñarishpa c'amircacuna . Pabloca paicuna mana chasquisha nijpimi , paipaj churanata chaspirishpa , cashna nirca : ¡ Cancuna chingarinaman rijpica , cancunapaj jahuallatajmi canga ! Ñucataca , imata mana ninachu canguichij . Cunantajmi mana israelcunapajman rigrini nircami .
44018007	Chaimanta llujshishpaca , Taita Diosta manchaj , Justo shuti runapaj huasimanmi rirca . Paica , tandanacuna huasi c'uchullapimi causarca .
44018008	Tandanacuna huasipi mandaj Crispo shuti runapish , paipaj tucui huasi ucupurandijmi Apunchij Jesusta crirca . Chashnallataj Corintopi causajcunapish , achcacunami Pablo huillashcata crishpa bautiźarircacuna .
44018009	Shuj tutami Apunchij Jesusca , Pabloman muscuipi shina ricurishpa , cashna nirca : Ama manchashpa huillacuilla , amataj upallaichu .
44018010	Ñucami canhuan cani . Pi canta llaquichinaman shamujpipish , manataj saquishachu . Cai pueblopica achcacunatami ñucapaj agllashcata charini nircami .
44018011	Chaimantami Pabloca , Diospaj Shimita yachachishpa , huata sujta quillata Corintopi causarca .
44018012	Acaya llajtata Galión mandacujpimi , judiocunaca shuj yuyailla tandanacushpa , Pablota japishpa chai mandajpajman pusharcacuna .
44018013	Paipaj ñaupajpimi : - Cai runaca , manamari Mandashcapi nishca shina , Diosta adoranata yachachinchu - nishpa juchachircacuna .
44018014	Pablo ña rimagrijpimi , Galionraj judiocunata cashna nirca : - Judiocunalla , cai runa ima mana allita ruraj , huañuchij cajpica , cancuna juchachishpa huillashcataca uyaimanmi .
44018015	Ashtahuanpish shuj laya yachachishcata , shujtaj shutita rimashcallatamari juchachicunguichij . Cancunapaj Mandashcamanta p'iñanacui tiyashcataca , cancunallataj allichichijlla , ñucaca imata mana ni tucunichu - nircami .
44018016	Chashna nishcahuan tucuicunata chai ucumanta llujshichishpa cacharcallami .
44018017	Chaimanta llujshishpaca , tandanacuna huasipi mandaj Sostenesta japishpami , griegocunaca , mandashpa tiyana huasi ñaupajllapitaj macarcacuna . Chashna rurajpipish , Galionca mana imata nircachu .
44018018	Pabloca , Corintopi unaita saquirircarajmi . Chai q'uipami , crijcunata “ Shujtaj punllacama ” nishpa , Priscilandij Aquilandij Siriaman rina tucurca . Chaiman ringapaj barcopi manaraj huichiyashpami , Cencrea pueblopi umataca lluchuta rutuchirca . Diospajta rurana tucushcata ña pajtachishcamantami , paica chashna rurarca .
44018019	Pabloca Efesoman chayashpami , paihuan rijcunataca chaipi saquirca . Cutin paica tandanacuna huasiman rishpami , judiocunahuan rimanacurca .
44018020	Chai judiocuna paita “ Caipi ashtahuan saquiripai ” nicujpipish , paica mana uyarcachu .
44018021	Ñalla pajtamucuj fiestapajmari , Jerusalenpitaj cana cani . Taita Dios munajpica , cutin cancunata ricunaman tigramushami , shujtaj punllacama nircami . Chashna nishpaca , barcopi huichiyashcahuan , Efesomanta rircallami .
44018022	Cesareaman chayashpa barcomanta uriyashpaca , tandanacushca crijcunata “ ¿ Allillachu canguichij ? ” ningapajmi , paicunapajmanraj rirca . Chai q'uipami , Antioquiaman uriyarca .
44018023	Antioquiamantaca , huaquin punllacuna q'uipami , Galacia , Frigia llajtacunapi causacuj crijcunataca , callarishpa ricugrirca . Tucui paicunatami ashtahuan alli catichun , yuyaita cushpa cunarca .
44018024	Chai punllacunallami Alejandriapi huacharishca , judiocunapura Apolos shuti runaca , Efesoman shamushca carca . Paica Dios Quillcachishcacunata alli yachaj cashpami , alli huillaj carca .
44018025	Paimanca , Juan bautiźashcacamallami , Apunchij Jesuspaj Ñanta catinamantaca , alli yachachishcacuna carca . Chaicamalla yachashca cashpapish , tucui shunguhuanmi Apunchij Jesusmanta alli yachachirca .
44018026	Paimi tandanacuna huasipica , mana manchashpa , alli huillai callarirca . Apolos huillashcata Priscilahuan , Aquilahuan uyashpaca , paillata ch'ican pushashpami , Taita Diosta ima shina catinata ashtahuan alli yachachircacuna .
44018027	Apolosca , Acaya llajtaman rishalla nircami . Shina nijpica , Efesopi causaj crijcunaca , “ Alli catipanguilla ” nishpami , Acayapi causacuj crijcuna paita alli chasquichun , shuj quillcata cacharcacuna . Acayaman chayashpaca , mana c'uyaipajta Dios c'uyajllapi crishcacunaman alli yachachishpami , tucui paicunapaj allita rurarca .
44018028	Judiocuna , “ Mana chashnachu ” nicujpipish , tucuicunapaj ñaupajpimi , Dios Quillcachishcacunata ricuchishpaca : - Jesusmari Quishpichij Cristoca - nishpa , alli yachachirca .
44019001	Apolos Corintopi cajpimi , Pabloca jahua llajtacunata purishpa , Efesoman chayarca . Chaipimi huaquin crijcunahuan tuparca .
44019002	Paicunatami : - Cancuna crij tucushpaca , ¿ jucha illaj Espiritutaca chasquircanguichijchu ? - nishpa tapurca . Chashna tapujpica : - Jucha illaj Espíritu tiyashcataca , mana uyashcanchijllapishchu - nircacunami .
44019003	Shina nijpi Pabloca : - ¿ Shinashpaca , imata crijpitaj cancunataca bautiźarca ? - nijpi paicunaca : - Juan yachachishcata chasquijllapimi bautiźarca - nircacuna .
44019004	Shina nijpimi , Pabloca : - Juanca paipajman shamujcunataca : " Ñucapaj q'uipa shamujta cringuichij " nircami . Chashna nishpami , Diospajman cutirijcunataca bautiźarca . Jesustaca , Quishpichij Cristo cashcata crichun nishpami chashna nirca - nishpami alli entendichirca .
44019005	Pablo chashna huillajta uyashpaca , Apunchij Jesuspaj shutipimi bautiźarircacuna .
44019006	Chai q'uipa Pablo paicunapaj jahuapi maquita churajpimi , jucha illaj Espíritu paicunata japirca . Chaimantami shujtaj rimaicunata rimarcacuna , Dios ima nishcatapish huillarcacunami .
44019007	Paicunaca , chunga ishqui shinallami carca .
44019008	Pabloca , quimsa quillatami chai pueblopica , Taita Dios mandacunta paicunapish crichun , tandanacuna huasipi , mana manchashpa , alli huillarca .
44019009	Chashna huillajpipish taucacunami rumi shungu tucushpa , manataj crishun nircacuna . Crinapaj randica tucuicunapaj ñaupajpimi , “ Jesuspaj Ñanta catinaca mana allichu ” nishpa rimarcacuna . Chaimantami Pabloca crijcunapuralla raquirishpa , Tirano shuti runa yachachina huasipi tandanacunata callarirca . Chaipimi , punllanta parlanacushpa yachachij carca .
44019010	Chashnami chai Asia llajtapica , Pabloca ishqui huatata causarca . Apunchij Jesusmanta alli huillaita Pablo chai huatacunapi huillashcataca tucui judiocunapish , griegocunapishmi uyarca .
44019011	Taita Diosca Pablotaca , jatun milagrocunatapishmi rurachij carca .
44019012	Chaimantami tucuicuna churanacunata , linsocunata Pablopi tupachishpaca , ungushcacunapaj jahuapi churagrijcuna carca . Chashna rurajpica , ima ungüihuan cajcunapish alliyarcallami . Millai espiritucunapish llujshircallami .
44019013	Supaicunata llujshichishpa purij maijan judiocunaca , paicunapish Apunchij Jesuspaj shutipimi , supaicunata llujshichishun yuyarcacuna . Chashna yuyashpami supaicunataca : ¡ Pablo huillacushca Jesuspaj shutipimi cancunataca llujshichij nini ! nircacuna .
44019014	Judío curacunata mandaj Esceva shuti curapaj canchis churicunami chashna rurajcuna carca .
44019015	Paicunatami , millai supaica cashna nirca : Jesustaca rijsinimi , Pablo pipaj cashcatapish yachanimi . Ashtahuanpish cancunaca , ¿ pipishchari canguichij ? nircami .
44019016	Chashna nishcahuan jatarishpami , chai millai supaihuan caj runaca , tucui paicunata churanacunatapish llatanashpa , mana jahuallata macarca . Chashna pairaj mishajpimi chai huasimantaca , lluchulla callparcacuna .
44019017	Chashna tucushcataca , Efesopi causajcunaca judiocuna , griegocuna , tucuicunami yachaj chayarcacuna . Chaimantami achcata mancharcacuna .
44019018	Chaita ricushpaca , crijcunapish taucacunami paicuna ñaupa imalla mana alli rurashcata huillanaman shamurcacuna .
44019019	Chashnallataj , yumbu ruraicunata rurajcunapish taucacunami , paicunapaj librocunata apamushpa , tucuicunapaj ñaupajpi rupachircacuna . Chai rupachishca librocuna mashna valishcata yupajpica , chunga huaranga cullquimi tucurca .
44019020	Chashnami maipipish , Apunchij Jesusmanta huillashca shimicunaca tucuita rurai tucuj cashcata ricurcacuna . Crijcunapish ashtahuanmi sinchiyarcacuna .
44019021	Tucui chaicunata rurashca q'uipami Pabloca , Macedonia , Acaya llajtacunapi crijcunata ricuihuan , Jerusalenman rinata yuyarirca . Chaimanta tigrashpatajca , Romaman rishami nishpa , chai yuyaillami carca .
44019022	Chashna yuyashpami , paita ayudaj Timoteohuan , Erastohuan ishquitaca Macedoniaman cacharca . Paica chai Asia llajtallapitajmi , ashacama saquirirca .
44019023	Chai punllacunami Efesopica , Jesuspaj Ñanta catinamanta huillacujta jarcangapaj achca gentecunata jatarichircacuna .
44019024	Cullquita imatapish ruraj Demetrio shuti runami chaita callarichirca . Paica cullquihuanmi , Diana shuti huarmi diosta yuyarina uchilla huasicunata ruraj carca . Chaicunata paipaj rurajcunapish achca cullquiyujcunami tucurcacuna .
44019025	Pai shinallataj chai shinacunata ruraj shujtajcunatapish tandachishpami , cashna nirca : - Uyaichij tiocuna , cancunallataj allimi yachanguichij . Caicunata rurashpallami , ñucanchijca , alli cullquiyuj tucushcanchij .
44019026	Shinallataj chai Pablo imallata nishpa puricujtapish cancunallataj uyashcanguichijmi . Paica , “ Maquihuan rurashcallacunaca mana diostajchu ” nishpami puricun . Mana cai Efesollapichu chashna nishca , ashtahuanpish tucui Asia llajtapimari , achcacunata chashna crichishpa puricun .
44019027	Pai chashnalla catijpica , mana ñucanchij cullqui japinalla tucurigrinchu . Ashtahuancarin , ñucanchij Diana shuti jatun diostamari , tucuicuna cungarishpa , paipaj huasitapish shitashcata saquigrincuna . Tucui Asia llajtapi causajcunapish , mai shujtaj llajtacunapi causajcunapish adorashca cashca jahuamari chashna tucugrin - nircami .
44019028	Chaita huillajpica , mana jahuallata p'iñarishpami : - ¡ Efesopi causajcunapaj Diana diosca jatunmari ! - nishpa caparircacuna .
44019029	Chaita uyashpami , tucui chai pueblopi causajcunaca musparishpa jatarircacuna . Chaimantaca Macedoniamanta Pablohuan shamuj Gayotapish , Aristarcotapish japishpami , tucuicuna huaicashpa teatroman aparcacuna .
44019030	Tucui chai ucupi cajcunaman huillangapaj Pablo yaicusha nijpica , crijcunami mana cacharircacuna .
44019031	Asia llajtata maijan mandajcunapish Pablopaj alli rijsishcacuna cashpami , “ Ama teatromanca yaicupangui ” ninaman cacharcacuna .
44019032	Chaipi tandanacushca gentecunaca musparishpami , shujcunaca shujta , shujtajcunaca shujta capariricurcacuna . Ashtahuancarin , imapaj tandanacushcatapish mana yacharcacunachu .
44019033	Chai gentecunapaj chaupimantami judiocunaca , imamanta chashna caparicushcata tucuicunaman huillachun , Alejandrota t'angashpa , ñaupajman cacharcacuna . Alejandroca tucuicunapaj ñaupajpi shayarishpami , upallachun maquihuan jarcarca . Gentecuna ama ashtahuan p'iñarichunmi alli huillasha yuyarca .
44019034	Ashtahuanpish Alejandrota , judiocunapura cashcata rijsishpacarin : - ¡ Efesopi causajcunapaj Diana diosca jatunmari ! - nishpami , tucuicuna shuj shinalla , ishqui horas shinata caparicurcallacuna .
44019035	Chai pueblota mandana huasipi jatun quillcaj runa shamushpami , tucuicunata upallachishpa cashna nirca : - Efesopi causajcuna , jatun Diana diospaj huasita tucui caipi causajcuna cuidacuj cashcataca , tucuicunallatajmi yachancuna . Dianaca Júpiter nishca diosmantami urmarca .
44019036	¿ Pitaj chaitaca , “ Mana chashnachu ” ningari ? Chashna cashcamantaca , ña upallapaichij . Ñataj manapish alli yachashpa , pita imata ruranguichijman .
44019037	Cancuna pushamushca runacunaca , ima mana millaita mana rurashcachu . Cancunapaj diostapish mana c'amishcachu .
44019038	Demetriotapish , paipajta rurajcunatapish pi p'iñachijpica , juezcuna tiyanmi , paicunaman huillagrichunlla . Paicunapaj ñaupajpi ch'imbapura imatapish huillanacugrichunlla .
44019039	Cancuna ima shujtaj allichinata charijpipish , mandashcapi nishca shina tucuicunata tandachishpa , alli yuyarinacushpa allichishunllami .
44019040	Cunan cashna jatarishcata tapujpica , ñucanchijca llaquimari tucushun . “ ¿ Imamantataj jatarircanguichij ? ” nishpa , juchachij imajpica , ¿ imatataj nishunri ? - nircami .
44019041	Chashna nishcahuan , chai tandanacushcacunataca , “ Ña richijlla ” nishpa cacharcallami .
44020001	Chai caparinacui ña chulunyajpimi , Pabloca crijcunata cayashpa , alli catichun cunarca . Cunashca q'uipaca ugllarishpa , “ Shujtaj punllacama ” nishpaca , Macedoniamanmi rirca .
44020002	Chai llajtacunapi causacuj crijcunatapish alli catichun , achcata yachachishpa purishpami , Greciaman chayarca .
44020003	Chai llajtamantaca , quimsa quilla q'uipami , Siriaman ringapaj barcota japisha nicurca . Ashtahuanpish judiocuna paita huañuchingapaj chapacushcata yachaj chayashpami , Macedoniata tigrana tucurca .
44020004	Pablohuanca Bereamanta Pirropaj churi Sopater , Tesalonicamanta Aristarco , Segundo , Derbemanta Gayo , Timoteo , Asiamanta Tíquico , Trofimopishmi Asiacama rircacuna .
44020005	Paicunaca , ñucanchijta ñaupashpami , Troaspi shuyagrircacuna .
44020006	Ñucanchijca , levadura illajlla tandata micuna fiesta tucurijpimi , Filiposmantaca barcopi rishpa , pichca punllapi Troasman chayarcanchij . Ñucanchijta chaipi shuyacuj huauquicunahuan tupashpami , canchis punllacama chaipi saquirircanchij .
44020007	Domingo punlla cajpimi crijcunaca , Jesús huañushcata yuyarishpa micungapaj tandanacurcanchij . Pabloca , cayandijta ña rina cashpami , chaupi tutacama yachachicurcalla .
44020008	Paicuna tandanacushca altibajo ucupica , achca lamparacunapimi nina rupacurca .
44020009	Chaipica , Eutico shuti huambrami ventanapi tiyacurca . Chai huambraca , Pablo unaita huillacujllapimi , dorminaita atichirca . Ña huañuita dormishpami , quimsa altomanta , ucu pambaman urmarca . Ricunaman uriyashpaca , huañushcatami japircacuna .
44020010	Pablo uriyashpa , chai huambrata ugllarishpaca : ¡ Ama mancharichijchu ! ¡ Huambraca causajllatajmi ! nircami .
44020011	Pabloca , cutinllataj jahua ucuman huichiyashpami , Jesús huañushcata yuyarishpa , tandata chaupishpa cararca . Chaita micushca q'uipapish , pacaringacama yachachishpaca , ña rircallami .
44020012	Urmashpa huañuj huambratapish , causajtami huasiman pusharcacuna . Chashnami tucuicuna achcata cushicushpa saquirircacuna .
44020013	Pabloca Asoncama chaquillahuan rina tucujpimi , ñucanchijca chaipi tupashpa paita apashun ninacushpa , barcopi chaiman ñauparcanchij .
44020014	Asonpi tupanacushpami , Pablota barcopi pushashpa , Mitilene puebloman shamurcanchij .
44020015	Chaimanta barcollapitaj rishpaca , cayandij punllami Quío shuti pueblo ch'imbanijman chayarcanchij . Chai cayandij punllami , Samospi barcocuna shayanaman chayarcanchij . Trogilio pueblopi samarishpami , cayandijta , Miletoman chayarcanchij .
44020016	Pabloca , Pentecostés punllapaj ima shinapish Jerusalenman chayashataj nishpami , Asiapi ama unaiyangapaj Efesoman rircalla .
44020017	Miletopi cashpami , Pabloca Efesopi causaj crijcunata cunaj yuyajcunata cayaj cacharca .
44020018	Paicuna chayamujpica , cashnami nirca : Asiaman chayamushca punllamantapacha cancunahuan ñuca ima shina cashcataca , cancunallataj allimi yachanguichij .
44020019	Ñucaca , alli shunguhuanmi , Apunchij Jesusta servircani . Manaraj crij judiocuna ñucata llaquichishcamanta , huacaihuan , llaquillami purircani .
44020020	Shina cajpipish cancunapaj imalla alli canata , huillanata , yachachinataca manataj saquircanichu . Huasinta purishpapish , tandachishpapishmi yachachircani .
44020021	Israelcunatapish , griegocunatapish “ Taita Diospajman cutirichij , Apunchij Jesucristota crichij ” nishpami huillarcani .
44020022	Cunanca , Diospaj Espiritupish richuntaj nijpimi , Jerusalenman rina tucuni . Chaipi ñucata ima shuyacujtapish mana yachanichu .
44020023	Mai puebloman chayajpipish , jucha illaj Espiritumi : " Achcatami llaquichigrincuna , carcelpi churagrincunami " nishpa huillahuan , chaillatami yachani .
44020024	Chai llaquicunatapish mana manchachinchu . Ñucata huañuchijpipish , mana ima cangachu . Ashtahuanca , mana c'uyaipajta Taita Dios c'uyashca alli huillaillatami huillashpa catisha nini . Chaitaca , Apunchij Jesusmi ñucaman mingahuarca .
44020025	Cunancamami cancunamanca , Taita Dios mandacunta huillashpa purircani . Chaita ñuca shimimanta uyajcunaca ña mana cutinca , pipish ñucata ricunguichijchu .
44020026	Chaimanta , maijan cancuna chingarishpaca , ñucataca imata mana juchachinachu canguichij . Chaitaca cunanmanmi huillani .
44020027	Taita Dios imallata rurasha nishcata huillanataca , llaquipi cashpapish manataj saquircanichu .
44020028	Chaimanta , cancunallatajpish alli yuyaihuan causanguichij . Apunchij Jesucristo Paipaj yahuarhuan randishca , tandanacushca crijcunatapish pajta shitanguichijman . Paicunataca cancuna alli michichunmi , jucha illaj Espirituca cancunapaj maquipi churarca .
44020029	Ñuca rishca huashaca , millai atujcuna shamungami . Chaicunaca , ovejacunata manchachishpa , caita chaita cachangacunami .
44020030	Cancunapurallamantatajmi maijancunaca pandata yachachishpa , crijcunataca ch'icanyachishpa apangacuna .
44020031	Chaimanta , yuyaipi canguichij . Ñucaca quimsa huatatami tutapish , punllapish mana samashpa , tucui cancunataca shuj shuj japishpa , huacashpa cunarcani .
44020032	Cunanca huauquicuna , cancunataca , Taita Diosmanpish , mana c'uyaipajta c'uyashpa cushca Paipaj Shimimanpishmi mingani . Chai Shimimari cancunataca , punllanta sinchiyachishpa , Diospajlla cajcuna japinata cunga .
44020033	Ñucaca , pipaj cullquita , curita , churanatapish mana munashcanichu .
44020034	Chaipaj randica , ñucapajpish , ñucahuan purijcunapajpish ima illashcata charingapajca , ñuca maquihuantaj imatapish rurashpami cullquita japircani . Chaitaca cancunallataj yachanguichijmi .
44020035	Ñucaraj chashna rurashpami cancunataca , mana charijcunata ima shina ayudanata yachachircani . Chashna rurashpallami : " Imatapish cujmi , chasquijta yalli cushicun " nishpa , Apunchij Jesús yachachishcatapish yuyachina ñahuita charircani nircami .
44020036	Chai tucuita yuyachishca q'uipaca , Pabloca tucui paicunandij cungurishpami , Diosta mañarca .
44020037	Chai q'uipaca , tucuicuna “ Shujtaj punllacama ” nishpami , Pablota ugllarishpa , huacashpa mucharcacuna .
44020038	" Ñucataca , ña mana ashtahuan ricunguichijchu " nishcamantami , yallitaj llaquirircacuna . Chaimantaca barcocamami , Pablohuan rircacuna .
44021001	Chai crijcunapajmanta rishpaca barcota japishpami , Cos shuti llajtaman chayajta rircanchij , cayandij punllami Rodasman chayarcanchij . Cutin chaimantaca Pátara pueblomanmi rircanchij .
44021002	Pataramanta Feniciaman shuj barco llujshicujpimi , chaipi huichiyashpa rircanchij .
44021003	Chai barcopi Siriaman ricujpica , Chipre llajtaca ñucanchij ch'imbanij lluqui ladopimi saquirirca . Tiropi cargata saquinaman chai barco yaicujpimi , ñucanchijca chaipi uricurcanchij .
44021004	Chaipi crijcunahuan tupanacushpami , canchis punllacama paicunahuan saquirircanchij . Diospaj Espíritu yuyaita cujpimi , chai crijcunaca Pablotaca : " Jerusalenman ama huichiyaichu " nircacuna .
44021005	Paicuna chashna jarcacujpipish , ña punlla pajtajpimi , chaimantaca rinataj tucurcanchij . Ñucanchij llujshirijpica , tucui crijcunami paicunapaj huarmicunandij , huahuacunandij chai pueblomanta llujshingacama ñucanchijhuan shamurcacuna . Chai yacu uripimi , tucuicuna cungurishpa Diosta mañarcanchij .
44021006	Chai q'uipaca , tucuicunata ugllarishpa , “ Shujtaj punllacama ” nishpami , cutin barcoman huichiyarcanchij . Paicunapish paicunapaj huasiman tigrarcallacunami .
44021007	Tiromanta barcopi rishpaca , Tolemaidaman chayashpami , crijcunata “ ¿ Allillachu canguichij ? ” nishpa , paicunahuan shuj punllata cainarcanchij .
44021008	Cayandij punllaca Pablondij , ñucanchijdij chaimanta llujshishpaca , Cesareamanmi rircanchij . Chaiman chayashpaca , alli huillaita huillaj Felipepaj huasiman rishpami , chaipi poźarcanchij . Paica , crijcunata ayudaj cachun churashca canchis huauquicunapurami .
44021009	Chai Felipeca , Dios ima nishcata huillaj , manaraj caźarashca chuscu ushushicunatami charirca .
44021010	Ñucanchij ña tauca punllacunata chaipi cajpimi , Dios ima nishcata huillaj Agabo shuti runaca , Judeamanta chayamurca .
44021011	Chai runa ñucanchijpajman shamushpami , Pablopaj chumbita japirca . Chaihuan paipaj chaqui maquita huatarishpami , cashna nirca : - Jucha illaj Espiritutajmi cashna nin : " Cai chumbiyujtaca Jerusalenpica , cashna huatashpami judiocunaca , mana israelcunaman cunga " ninmi - nircami .
44021012	Chaita uyashpaca ñucanchijpish , chai pueblopi causaj crijcunapish Pablotaca , Jerusalenman ama richun nishpami jarcarcanchij .
44021013	Chashna jarcajpipish Pabloca , cashnami nirca : - ¿ Ima nishpataj chashna huacashpa , ñuca shunguta llaquichinguichij ? Jerusalenman ñuca chayajpica , mana huatachunlla ninichu . Ashtahuanpish Apunchij Jesusta caticushcamantaca , huañuchijpipish huañushallami - nircami .
44021014	Chashna nijpi ña mana jarcai tucushpaca : - ¡ Mandaj Dios paipaj munaita rurachun ! - nishpa saquircanchijllami .
44021015	Chai punllacuna q'uipaca , ña tucuita allichishpami , Jerusalenman huichiyarcanchij .
44021016	Ñucanchijhuanca Cesareamanta huaquin crijcunapishmi , Mnasón shuti unai crij runata pushashpa shamurcacuna . Paica Chipremantami carca , paipaj huasipimi poźana carcanchij .
44021017	Jerusalenman ñucanchij chayajpica , huauquicuna , panicunaca cushicushpami tuparcacuna .
44021018	Chai cayandij punllaca ñucanchijdijmi , Pabloca Jacobota ricugrirca . Cunaj yuyajcunapish tucuicunami , chaipi cashca carca .
44021019	Pabloca , paicunatarajmi “ ¿ Allillachu canguichij ? ” nirca . Chai q'uipami , mana israelcunapurapi Taita Dios tucui laya allicunata rurachishcata , callarishpa parlarca .
44021020	Dios chashna rurashcata uyashpaca , tucuicunami Taita Diostaca “ Sumajmari cangui ” nircacuna . Chai q'uipami Pablotaca , cashna nircacuna : Huauquicu , riquiari . Huaranga huaranga judiocunamari , Jesustaca crishcacuna . Shina cashpapish tucui chaicunami : " Mandashcataca caźunatajmi canchij " nishpa catinrajcuna .
44021021	Paicunamantajmari , mana israelcunapurapi causaj judiocunata can imata nishcata yachaj chayachishcacuna . “ Moisés Mandashcataca ama caźuichijchu , c'ari huahuacunapaj aicha punta caratapish ama p'itichichijchu , israelcuna imallata ruraj cashcatapish ama ruraichijchu ” nishcatami uyashcacuna .
44021022	¿ Chashnatajchu imatagari ? Can shamushcata yachashpaca , tucuicuna tandanacungatajmi .
44021023	Chaimanta , cunanca ñucanchij nishcata rurai . Ñucanchijpurapica chuscu runacunami , Diospajta rurana tucushcata cai punllacuna pajtachishpa puricuncuna .
44021024	Paicunahuan tandalla chuyayangapaj cashna rurai : Paicunapaj ajchata rutuchichunpish , imallata cuna cashcatapish can paicunamanta cungui . Chaita ricushpaca , canta “ Imallata juchachishpa parlashcataca , llullallami cashca , paipish Mandashcataca caźucushcallatajmi ” ningacunami .
44021025	Ashtahuanpish mana israel crijcunamanca , ñami cashna nishpa quillcarcanchij : " Cancunaca , ima shujtajta mana pajtachinachu canguichij . Ashtahuanpish rurashcalla dioscunaman cushcata ama micunguichij , animalpaj yahuartapish , sipishpalla huañuchishca aichatapish ama micunguichij , ama huainayanguichij " nircanchijmi nircacunami .
44021026	Chashna nijpimi Pabloca , cayandij punllallataj chai chuscu runacunata pushashpa , chuyayangapaj maillarircacuna . Chai q'uipaca , paicuna chuyayana punllacuna ima punlla tucurina cashcatapish , Diosman cuna cashcatapish curacunaman huillangapajmi , Diospaj huasiman yaicurca .
44021027	Paicuna chuyayanata pajtachicui canchis punllapimi , Asiamanta maijan judiocunaca , Diospaj huasi ucupi Pablota ricurcacuna . Paita ricushpaca , tucuicunaman huillanacushpami , huaicashpa japircacuna .
44021028	Cashna nishpami caparircacuna : ¡ Israelcuna ! ¡ Jatarishunchigari ! Cai runatajmari , Mandashcatapish , Diospaj cai huasitapish p'iñashpa yachachin . Tucui llajtacunapipish , ñucanchij quiquin llajtapipishmi chashna yachachishpa puricun . Cunancarin chai griegocunata Diospaj huasiman yaicuchishpamari , Diospajlla huasitaca mapayachicun nishpami caparircacuna .
44021029	Ñaupamanmi Pablotaca , Efesomanta Trofimohuan Jerusalenpi puricujta ricurcacuna . Chaimantami Pablotaca , “ Chai runata Diospaj huasiman yaicuchishcami canga ” yuyarcacuna .
44021030	Chaimantami Jerusalenmanta tucuicuna Diospaj huasiman tandanacushpa , Pablotaca sirijta aisashpa , canllaman llujshichircacuna . Paita llujshichishcahuanmi , punguta huichcashpa churarcacuna .
44021031	Pablota ña huañuchigrijpimi , huaranga soldadocunata mandajpajman maijancuna rishpaca , tucui Jerusalenpi causajcuna jatarishpa caparinacucushcata huillarcacuna .
44021032	Chaita huillajpimi chai mandajca , patsaj soldadocunata mandajcunatapish , paicunapaj soldadocunandijta tandachirca . Judiocunaca chai mandaj , chai tucui soldadocunahuan shamujta ricushpami , Pablota macanata saquircacuna .
44021033	Chai mandajca , Pablopajman c'uchuyashpami paita japishpaca , ishqui cadenacunahuan huatachirca . Chai q'uipami , “ ¿ Pitaj cangui , imatataj rurashpa puringui ? ” nishpa tapurca .
44021034	Gentecunaca pai rimajta ama saquingapajmi , caita chaita nishpa tucuicuna caparircacuna . Imamanta chashna ruracushcata huillachun mana saquijpimi , soldadocunataca , paicuna tiyana ucuman Pablota pushachun mandarca .
44021035	Tucuicuna Pablota macangapaj huaica catimucujpimi , soldadocunaca paicuna tiyana jatun ucumanca , huandushpalla gradacunata huichiyachircacuna .
44021036	Huashata catimucuj chai tucui Judiocunaca , Pablotaca : " ¡ Huañuchichij ! " nishpami caparicurcacuna .
44021037	Soldadocunapaj huasiman yaicuchicujpimi , Pabloca soldadocunata mandajtaca : - ¿ Imallatapish nichun saquihuanguipishchari ? - nirca . Shina nijpi chai mandajca , cashnami nirca : - ¿ Griegota rimanguichu ?
44021038	Canca , ¿ manachu ñucanchijta huañuchingapaj sarun Egiptomanta shamushpa , gentecunata jatarichij runa cangui ? Paica , chuscu huaranga huañuchij runacunata pushashpamari , shitashca pambaman rirca - nishpami tapurca .
44021039	Chashna tapujpi Pabloca , cashnami nirca : - Ñucaca , Cilicia llajtapi caj , tucuicuna rijsishca Tarso pueblomanta judiomari cani . Cai gentecunaman huaquin shimillata rimachun saquihuai - nircami .
44021040	Pai rimachun saquijpica , Pabloca gradapi shayarishpami , maquihuan tucuicunata upallachishpa , hebreo rimaipi cashna nishpa huillarca :
44022001	Caipi tandanacushca huauquicuna , yayacuna , ñuca huillashcata uyahuaichij . Ñuca ima shina cashcatami cancunaman huillasha nini . Cunanca ñucata uyahuaichij nircami .
44022002	Hebreo rimaipi rimajta uyashpacarin , ashtahuanmi upallarcacuna . Chashna upallajpimi , Pabloca cashna nirca :
44022003	Ñucaca , Cilicia llajtapi caj Tarso pueblopi huacharishca judío runamari cani . Shina cashpapish , cai Jerusalenpimi , jatun yachaj Gamalielpaj maquipi , huiñarcani . Paimi ñucataca , ñaupa yayacunaman cushca Mandashcata alli yachachirca . Chaimantami , cunan cancuna shinallataj Taita Diospajta rurasha nishpa , ima shujtajtaca mana uyasha nij carcani .
44022004	Chashna cashpami ñaupaca , Jesuspaj Ñanta catijcunataca huañuchina yuyaihuan huarmicunatapish , c'aricunatapish japishpa carcelman apaj carcani .
44022005	Crij israelcunata japishpa , Jerusalenman tigrachimushpa macana yuyaimi carcani . Chashna rurangapajmi , curacunata mandajtapish , tucui cunaj yuyajcunatapish quillcacunata mañashpa , Damascoman ricurcani . Chaitaca paicunallataj huillai tucunmi .
44022006	Ashtahuanpish Damascoman ñalla chayacujpimari , chaupi punlla shinataca ñapish jahua pachamanta ñucataca achij nichirca .
44022007	Chaita ricushpa , pambaman urmashpaca : " Saulo , Saulo , ¿ ima nishpataj ñucata p'iñashpa llaquichicungui ? " nijtami uyarcani .
44022008	Chashna nijpica : " ¿ Apu , pitaj canguiari ? " nijpi : " Ñucaca can llaquichicushca , Nazaretmanta Jesusmari cani " nircami .
44022009	Achij nijta ricushpaca , ñucahuan ricujcunapish achcatami mancharircacuna . Chaita ricushpapish , ñucata ima nishcataca mana yacharcacunachu .
44022010	Chaipimi ñucaca : " Apu Jesús , ¿ imatataj rurachun ningui ? " nircani . Shina nijpi Apu Jesusca : " Jatarishpa , can ricushca Damascollamantaj rilla . Chaipimi can ima rurana cashcataca huillanga " nircami .
44022011	Jahua pachamanta sumaj achij nicuj ñuca ñahuita amsayachijpimi , imata mana ricuj saquirircani . Chaimantami ñucahuan ricujcunaca , maquimanta aisashpalla Damascoman chayachihuarcacuna .
44022012	Chaiman chayajpimi , Mandashcata alli caźuj Ananías shuti runa ñucata ricunaman shamurca . Paica tucui chaipi causaj judiocuna alli nishca runami cashca carca .
44022013	Pai ñucapajman c'uchuyashpami : " Huauqui Saulo , ¡ cutin cambaj ñahui ricuchun ninimi ! " nirca . Chashna nijpica , ñuca ñahui cutin ricujpimi , paita ricui tucurcani .
44022014	Paimi cashna nihuarca : " Ñucanchij ñaupa yayacunapaj Taita Diosmari cantaca , Pai munashcata yachachunpish , Cashcata Rurajta ricuchunpish , Pai rimashcata uyachunpish agllashca .
44022015	Canca , Paimanta imallata ricushcata , imallata uyashcataca , maipipish tucuicunaman huillajmi cagringui .
44022016	Cunanca , ama imata ashtahuan shuyacuichu . Jatarishpa bautiźari . Cambaj juchacunata maillachun , Apunchij Jesusta mañai " nircami .
44022017	Jerusalenman tigramushpa , Diospaj huasipi mañacushpami , muscucuj shina ricurcani .
44022018	Ñucata rimacuj Apu ricurishpamari : " ¡ Jerusalenmantaca utca rilla . Caipi Ñucamanta can huillashcataca , mana uyasha ningacunachu ! " nirca .
44022019	Chashna nijpica , cashnami nircani : " Apu Jesús , ñucaca Canta crijcunataca carcelmanmari apaj carcani . Tandanacuna huasicunapi japishpami macaj carcani . Chaitaca tucuicunamari yachancuna .
44022020	Canmanta huillaj Estebanta huañuchishpa yahuarta jichacujcunapaj churanacunatapish , ñucamari mingai tucurcani . Ashtahuancarin , “ Allimi , huañuchichijlla ” nishpami shayacurcani " nircanimi .
44022021	Ñuca chashna nijpica , Apu Jesusca : " Rilla , ñucami cantaca mana israelcunapajman caru llajtacunaman cachagrini " nircami nishpami huillarca .
44022022	Pablo chaita ningacamaca , tucui parlashcata alli uyarcallacunami . Chashna nijpica : Chai runata huañuchi , ¿ imapajtaj causashpa catichun saquingui ? nishpami caparircacuna .
44022023	Mana jahuallata p'iñarishpa , chashna caparishpaca , churanata llujshichishpa pambapi huajtashpami , allpahuan jahuata shitarircacuna .
44022024	Chashna rurajpimi , huaranga soldadocunata mandajca Pablota soldadocuna tiyana ucuman yaicuchichun mandarca . Chaimantaca , imata rurashcamanta paita chashna caparicushcata huillachunmi , azotishpa tapuchun nirca .
44022025	Chaipi paita macangapaj cadenahuan huajtacujpimi , Pabloca patsaj soldadocunata mandajtaca : - ¿ Riqui , mandashcapica romano runataca , manaraj imata tapushpa macanalla ninchu imatagari ? - nirca .
44022026	Chashna nijpi chai mandajca , huaranga soldadocunata mandajpajman huillagrishpaca : - Ama macachichu , chai runaca romanomari cashca - nircami .
44022027	Chashna huillajpi chai mandajca , Pablotaca : - ¿ Canca , romanochari canguiari ? - nishpa tapujpi , Pabloca : - Ari , chaitajmari cani - nirca .
44022028	Shina nijpi chai mandajca : - Ñucaca , achca cullquihuanmi romano tucurcani - nircami . Chashna nijpi Pabloca : - Ñucaca , huacharimantapachatajmi romano cani - nirca .
44022029	Chashna nijpica , chai macashun nicujcunaca , Pablota saquishpa anchurircallami . Romano cashcata yachashpaca , huaranga soldadocunata mandajpishmi , Pablota huatachishcamantaca achcata mancharirca .
44022030	Cayandij punllaca , judiocuna imamanta Pablota juchachicushcata yachashataj nishpami , pushaj curacunatapish , tucui caishuj tandanacushca mandajcunatapish cayarca . Chaimantami Pablotaca , huatashca cadenamanta cacharichishpa , paicunapaj ñaupajman pusharca .
44023001	Pabloca , chai tucui tandanacushca mandajcunata ricurashpami : - Huauquicuna , ñucaca cunancamami Taita Diospaj ñaupajpica alli shunguhuan causacuni - nirca .
44023002	Chashna nijpi curacunata mandaj Ananiasca , Pablopaj c'uchupi shayacujcunataca : - Chai runata shimipi huajtaichij - nishpami mandarca .
44023003	Shina nijpi Pabloca : - ¡ Canca , yurajyachishca pata shinallami cangui ! Chaimanta , Taita Diosmi canta huajtanga . Canca , Mandashcapi nishca shina rurangapajmari tiyacungui . Ñucata huajtachun nishpaca , Mandashcatamari p'aquicungui - nircami .
44023004	Pablo chashna nijpica , chaipi cajcunaca : - ¿ Chashnachu Taita Dios agllashca jatun curataca c'ariyangui ? - nircacunami .
44023005	Paicuna chashna nijpi , Pabloca : - Huauquicuna , ñucaca curacunata mandaj cura cashcataca manamari yachashcanichu . Quillcashcapipish : " Cambaj llajtapi mandajtaca , ama ima millaita rimangui " ninmi - nircami .
44023006	Pabloca , chai tandanacushca mandajcunataca , shujcunaca saduceocuna , shujcunaca fariseocuna cashcatami ricurca . Chaimantami , sinchita cashna nirca : - Huauquicuna , ñucaca fariseo yayamanta huacharishca fariseomi cani . Chashna fariseo cashpami , huañushcacuna causarinata crini . Chaillamantami , ñucataca juchachicuncuna - nircami .
44023007	Chashna nijta uyashcahuanmi fariseocunahuan , saduceocunahuan p'iñanacushpa chai tandanacuimanta raquirircacuna .
44023008	( Saduceocunaca huañushcacuna causarinatapish , angelcuna tiyashcatapish , ima espiritucuna tiyashcatapish mana crincunachu . Cutin fariseocunaca chai tucui tiyashcatami crincuna ) .
44023009	Chai tandanacushcacunaca , sinchita caparinacushpami rimanacurcacuna . Mandashcata yachachij fariseocunaca , p'iñarishpa jatarishpami : - Cai runaca , ima mana allita mana rurashcachu , ¿ imatataj juchachishunpish ? Ima espíritu cashpa , ángel cashpapish paihuan rimarcallatajchari . Chaillamantaca ama Taita Diosta p'iñachishunchijchu - nircacuna .
44023010	Chaimantaca , chai tucui tandanacushcacuna mana jahuallata p'iñanacui callarijpimi , huaranga soldadocunata mandajca , “ Cunantajca , Pablotaca ñutungacunallapishmi ” yuyashpa mancharirca . Chaimantami Pablotaca , chai tandanacushcacunapaj chaupimanta llujshichishpa , soldadocunapaj huasiman pushachun , soldadocunata cayaj cacharca .
44023011	Apunchij Jesusca , chai tuta ricurishpami : ¡ Pablo , ama manchaichu ! Cai Jerusalenpi ñucamanta huillashca shinallatajmi , Romapipish huillagrina cangui nirca .
44023012	Chai cayandij tutamantatami maijan judiocunaca , Pablota huañuchinataj tucushpaca : " Diospish ricucunmi , Pablota huañuchingacamaca manataj micushunchu , manataj ubyashunchu " nishpa , shuj yuyailla tucurcacuna .
44023013	Chuscu chunga yalli runacunami , chashna ninacurcacuna .
44023014	Paicunaca pushaj curacunapajman , cunaj yuyajcunapajman rishpami cashna nircacuna : - “ Diospish ricucunmi , Pablota ñucanchij huañuchingacamaca , imata mana micushunchu ” ninacushpa , shuj yuyailla tucurcanchij .
44023015	Cunanca cancuna huaranga soldadocunata mandajtaca , tandanacushca mandajcunahuan tucushpa cashna nigrichij : " Pablota ashtahuan alli tapungapaj , caya ñucanchij ñaupajman pushamui " nij tucuichij . Ñucanchijca pai manaraj chayamujpi , ñanpi chapashpa huañuchishunllami - nircacunami .
44023016	Chashna ninacucujtaca , Pablopaj panipaj churi uyashpami , soldadocuna tiyana huasipi Pabloman huillagrirca .
44023017	Pabloca , huambra huillashcata uyashcahuanmi , patsaj soldadocunata mandajcunamanta shujta cayashpaca : - Cai huambrata , huaranga soldadocunata mandajpajman pushapai . Paimi imatatajshi huillaj shamushca - nirca .
44023018	Shina nijpica , patsaj soldadocunata mandajca , huaranga soldadocunata mandajpajman chai huambrata pushashpami : - Preźu tiyacuj Pablomi ñucata cayashpa , cai huambrahuan quiquinpajman cachan . Quiquinmanmi imatatajshi huillaj shamun - nirca .
44023019	Chai mandajca , huambrata maquimanta paillata chainijman pushashpami : - ¿ Imatataj huillasha ningui ? - nishpa tapurca .
44023020	Shina nijpi chai huambraca , cashnami nirca : - Judiocunaca , ashtahuan alli tapushun nij tucushpami , tandanacushca mandajcunapajman Pablota llujshichichun mañangapaj quiquinpajman shamugrincuna .
44023021	Paicuna chashna nijpica , pajta cringuiman . Chuscu chunga yalli runacunamari , pacalla chapacuncuna . Paicunaca : " Diospish ricucunmi , Pablota huañuchingacama imata mana micushunchu , imata mana ubyashunchu " ninacurcamari . Quiquin imata nijllatamari shuyacuncuna - nircami .
44023022	Chashna huillajpica , mandajca chai huambrataca : - Caipi ñucaman huillashcataca , pajta piman huillanguiman - nishpami cacharca .
44023023	Huaranga soldadocunata mandajca , patsaj soldadocunata mandajcunamanta ishquita cayashpami , cashna nirca : - Cunantaj iscun horas tutata Cesareaman richun , chaquillahuan purij ishqui patsaj soldadocunata , caballopi rij canchis chunga soldadocunata , lanzayuj ishqui patsaj soldadocunata tandachinguichij .
44023024	Pablotapish , caballopi tiyachishpa , mandaj Felixpajmanca alli chayachigringuichij - nircami .
44023025	Shuj quillcatapish , cashna nishpa quillcashpami cacharca :
44023026	" Claudio Lisiasmi , tucuicuna alli nishca , quiquin mandaj Felixta “ ¿ Allillachu cangui ? ” nipani .
44023027	Cai runataca , judiocuna japishpa huañuchicujpimi , ñucaca pai romano cashcata yachashpa , ñuca soldadocunahuan mitsashpa quichurcani .
44023028	Chaimantaca , paita imamanta juchachicushcata yachangapajmi , tandanacushca mandajcunapajman pusharcani .
44023029	Paicunapaj ñaupajpi tapujpica , paicunapaj mandashcata p'aquishcallatami juchachicushcacuna carca . Ñucapica , paitaca imamanta mana huañuchipajchu , preźullapish mana tiyacuna canchu .
44023030	Judiocuna cai runata huañuchishun nishcata yachashpami , quiquinpajman cachani . Paita juchachicujcunatapish , ima juchachinata charishpaca , quiquinpaj ñaupajpi huillagrichun nircanimi . Sumajta causapangui " nishpami quillcarca .
44023031	Soldadocunaca , paicunata mandashca shinallatajmi , chai tutallataj Pablotaca , Antípatris pueblocama pusharcacuna .
44023032	Cayandij punllaca , chaquillahuan purij soldadocunaca , caballopi tiyarishca soldadocunallata Pablohuan cachashpami , paicuna tiyana huasiman tigrarcacuna .
44023033	Pablohuan rij soldadocuna Cesareaman chayashpaca , quillcataraj chai mandajman cushpami , Pablotapish paipaj ñaupajman chayachircacuna .
44023034	Quillcata reźashpaca , chai mandajca : - ¿ Canca maimantataj cangui ? - nishpa tapujpi , Pabloca : - Ñucaca , Cilicia llajtamantami cani - nirca .
44023035	Chashna nijpica : Shinashpaca canta juchachijcuna shamujpimi , can imata nisha nishcata uyasha nishpami , soldadocuna alli ricuchun , Herodespaj jatun huasipi churachirca .
44024001	Pichca punlla q'uipami , curacunata mandaj Ananiasca , Felixpaj ñaupajpi Pablota juchachingapaj Cesareaman rirca . Chaipajca maijan cunaj yuyajcunandij , Tértulo shuti abogadondijmi rirca .
44024002	Pablota Felixpaj ñaupajman pushamujpica , chai Tértulo runaca Pablota juchachishpami cashna nirca : - Quiquinca alli yachaj cashpami , ñucanchijtaca alli mandacungui . Canmantamari ñucanchijca alli , sumajta causacunchij .
44024003	Alli nishca quiquin Felix chashna sumajta mandacujpimi , quiquin mandacun llajtapica , quiquintaca tucuicuna maipipish alli ninchij .
44024004	Cunanca , ama achcata unaiyashpa p'iñachingapaj , ñucanchij huillashcata quiquinpaj alli shunguhuan ashallata uyahuai .
44024005	Cai runaca , judiocunatami maipipish pandata yachachishpa , macanacuita jatarichishpa , purij ungüi shina llaquichishpa puricushca . Paimari , nazarenocunapaj yuyaita yachachishpa pushaj uma tucushca .
44024006	Diospaj huasitapish mapayachisha nicushcata yachashpami , paita japishpa , ñucanchij Mandashcapi nishca shina tapucurcanchij .
44024007	Paita tapujllapimi , huaranga soldadocunata mandaj Lisiasca shamushcahuan , ñucanchij maquimanta aisashpa quichurca .
44024008	Chai huashami , paita juchachijcunataca quiquinpajman shamuchun nirca . Imamanta ñucanchij paita juchachicushcataca , quiquinllataj tapushpa uyapailla - nircami .
44024009	Chashna nijpica , chaipi caj judiocunapish , “ Chaica chashnatajmari ” nircacunami .
44024010	Shina nijpica Pablo rimachun , chai mandaj maquihuan ricuchijpimi , paica cashna nirca : - Quiquin ña tauca huatacunata cai llajtata alli mandaj cashcata yachanimi . Chaimantami ñucata juchachijcunamantaca , cushicushpa quiquinpaj ñaupajpi mitsarisha nini .
44024011	Quiquinllataj tapushpa alli yachailla . Jerusalenpi Diosta adorangapaj ñuca rishcaca , cunan chunga ishqui punllallami tucun .
44024012	Ñucataca , Diospaj huasipipish , tandanacuna huasicunapipish , pueblollapitaj mai shujtajpipish pita tandachishpa imata rimanacucujta , macanacuiman jatarichicujtapish mana japircacunachu .
44024013	Cunan ñucata juchachicushcatapish , paicunaca , ima shina mana chashnataj cashcata ricuchi tucuncunachu .
44024014	Caitatajcarinpish quiquinman huillanimi : Ñucaca , Jesuspaj Ñanta catishpami , ñaupa yayacuna shinallataj Taita Diosta servini . Chaitami paicunaca , mana allita catij nishpa juchachihuancuna . Ñucaca , Mandashcapi imalla quillcashcatapish , Dios ima nishcata huillajcuna huillashcatapish tucuitamari crishpa caticuni .
44024015	Huañushcacunataca cashcata rurajcunatapish , millaicunatapish Taita Dios tucuicunata causachina cashcatami , paicuna shinallataj crishpa shuyani .
44024016	Chaimantami ñucaca Taita Diospaj ñaupajpipish , runacunapaj ñaupajpipish , pi ama imata juchachichun , chai yuyai alli causani .
44024017	Ñucaca , unai huatacunapimari , Diosman cushca cullquita ñuca llajtapi causajcunaman cungapajpish , ñuca quiquin imallatapish Diosman cungapajpish Jerusalenman tigramurcani .
44024018	Tucui chaicunata cungapaj shamushpami , ña chuyayashca huasha Diospaj huasi ucupi carcani . Chaipica , ñapish Asiamanta maijan judiocuna chai ucupi ricurircallami . Paicuna yaicushpaca ñucataca , pi taucacunata tandachishpa , ima p'iñanacuita jatarichicujta mana japircacunachu .
44024019	Paicunami , ñucata imata juchachinata charishpaca , quiquinpaj ñaupajpi juchachinaman shamuna carca .
44024020	Tandanacushca mandajcunapaj ñaupajpi ñucata juchachicushpa , ima mana allita japishca cashpapish , caipi cajcunallataj quiquinman huillachunlla .
44024021	Paicunapaj ñaupajpi shayacushpaca : " Huañushcacuna causarinata crishcallamantami , cunan cancunapaj ñaupajpi juchachishca shayacuni " nishpallami caparircani - nircami .
44024022	Chashna nijpica , mandaj Felixca : - Huaranga soldadocunata mandaj Lisias shamujpimi , caitaca imatapish nisha - nishpa saquircallami . Paica , Jesuspaj Ñan ima shina cashcata alli yachashcamantami , mana imata ashtahuan nisha nirca .
44024023	Shina nishpaca , patsaj soldadocunata mandajtaca : " Pablotaca ama imata nishpa charicunguilla . Paipaj rijsishcacuna imahuan paita ricuj shamujpipish , ama jarcanguichu " nishpami mandarca .
44024024	Asha punllacuna q'uipami Felixca , judiocunapurallataj caj paipaj huarmi Drusilandij shamurca . Paica , Pablota cayachishpami , Jesucristota ima shina crinata parlachirca .
44024025	Pabloca , Dios munashca shina cashcata rurashpa causanatapish , quiquin munaita jarcarina cashcatapish , imalla rurashcata Dios ricuchina cashcatapishmi huillarca . Chaita huillajpica Felixca , achcata mancharishpami Pablotaca : ¡ Cunanca rilla ! Cutin uyasha nishpaca , cayashallami nirca .
44024026	Felixca , cullquita cujpi Pablota cacharisha yuyashpapishmi , tauca cutin cayachishpa paihuan parlarca .
44024027	Ña ishqui huata tucujpimi , Felixca , pai mandacushcamanta llujshirca . Paipaj catica , Porcio Festomi mandaj tucurca . Felixca judiocunapi alli ricurisha nishpami , Pablotaca preźullataj saquirca .
44025001	Festoca , llajtata mandangapaj yaicushca quimsa punllapimi , Cesareamanta Jerusalenman rirca .
44025002	Chaiman chayajpica , pushaj curacunapish , yuyaita cuj judiocunapishmi , Pablota juchachingapaj Festopajman shamurcacuna .
44025003	Paicunami Festotaca , “ Pablota Jerusalenman cachashpalla mingai tucui ” nircacuna . Chaiman pushacujpica , ñanpi chapashpa huañuchinata yuyarinacushca cashpami , chashna nircacuna .
44025004	Paicuna chashna nijpimi Festoca cashna nirca : " Pablotaca , Cesareallapitaj alli cuidashpa preźu charicunchijca . Ñucallataj ñallami chaiman uriyagrini .
44025005	Ima mana allita rurashca cajpi juchachishun nishpaca , cancunata pushajcunata ñucahuan cachaichigari " nircami .
44025006	Festoca pusaj punllallatachu , chunga punllatachu imatajshi Jerusalenpi cashpami , Cesareaman tigrarca . Chai cayandij punllataj mandanapi tiyarishpami , Pablotaca cayaj cacharca .
44025007	Pai shamujpica , Jerusalenmanta shamushca judiocuna muyujta shayarishpami , Pablotaca tucui laya mana allicunata juchachircacuna . Shinapish , chashnataj cashcataca mana ima shina ricuchi tucurcacunachu .
44025008	Paicuna juchachishcata uyashpaca , mitsaringapajmi Pabloca cashna nirca : - Judiocunata Mandashcatapish , Diospaj huasitapish , Cesartapish ima mana allita mana rurashcanichu - nircami .
44025009	Chashna nijpica Festoca , judiocunapi alli ricurisha nishpami , Pablotaca : - ¿ Canta imalla juchachicushcata Jerusalenpi tapungapaj , ñucahuan chaiman risha ninguichu ? - nirca .
44025010	Shina nijpi Pabloca , cashnami nirca : - Caillapitaj tapupailla , César churashca mandajpaj ñaupajpimi cani . Quiquinllataj ricunguitajchari , ñucaca pi judiocunata mana llaquichishcanichu .
44025011	Huañuchipaj ima millaita rurashcata japishca cashpaca , huañuchishpapish huañuchihuaichijlla . Ashtahuanpish paicuna juchachicushca shinata manapish japishpaca , ñucataca pi mana paicunapaj maquipi churai tucunchu . ¡ Ñucataca Cesartaj ricuchun , paipajman cachahuailla ! - nircami .
44025012	Shina nijpimi Festoca , paiman yuyaita cujcunahuan parlanacushpaca : - Canllataj “ Cesarpajman cachahuailla ” nijpi , cunanca paipajmanmi cachagrini - nirca .
44025013	Asha punllacuna q'uipami , jatun mandaj Agripaca , Berenicendij Cesareapi , Festota “ ¿ Allillachu cangui ? ” ningapaj shamurca .
44025014	Paicuna ña tauca punllacunata chaipi cajpimi , Festoca chai jatun mandajman Pablomanta parlashpaca , cashna nirca : - Caipica , Félix preźu saquishca shuj runami tiyacun .
44025015	Jerusalenman ñuca rijpimi , pushaj curacunapish , judiocunata cunaj yuyajcunapish ñucapajman shamushpa juchachishpa , paitaca " Huañuchichilla " nircacuna .
44025016	Shina nijpimi paicunamanca : " Romanocunaca juchachishca runataca , juchachijcunahuan ñahuinchichun cayanchijrajmi . Chaipimi , paita juchachicushcata mitsarinaraj can . Manaraj chashna rurashpaca , pitapish mana huañuchinchijllachu " nircanimi .
44025017	Chai huasha paicuna tandanacushpa ñucapajman shamujpica , cayandij punllatajmi ñuca mandashpa tiyanapi tiyarishpa , chai runata pushaj cacharcani .
44025018	Pai shamujpica , juchachijcunaca ñuca yuyacushca shinataca , imata mana huillarcacunachu .
44025019	Ashtahuanpish paicuna imata crishcamantapish , Jesús shuti ña huañushca shuj runamantapishmi rimanacushca carca . Pabloca chai Jesustamari , “ Causarircami ” nin . Chaillatami juchachircacuna .
44025020	Chashna nishcata mana imata rurai tucushpami , Pablotaca : " ¿ Jerusalenpi paicunahuan ñahuinchingapaj , ñucahuan risha ninguichu ? " nishpa tapurcani .
44025021	Chashna tapujpica , paillatajmi : " Caitaca Augusto ricuchun , paipajman cachahuailla " nirca . Chashna nijpimi , Cesarpajman cachangacama , preźullataj charicuni - nircami .
44025022	Chashna parlajpimi , Agripaca Festotaca : - Ñucapish chai runataca uyasha ninimari - nirca . Shina nijpi Festoca : - Cayatajmi paitaca uyangui - nircami .
44025023	Cayandijtaca Berenicendijmi , Agripaca sumajta churarishpa , soldadocunata mandajcunandij , chai pueblopi mandajcunandij , Festo mandashpa tiyana ucuman shamurca . Paicuna chayamujpimi , Festoca Pablota pushaj cacharca .
44025024	Chaipimi Festoca , cashna nirca : - Jatun mandaj Agripa , tucui caipi ñucanchijhuan cajcunapish , chai runaca ña caipimi . Paitaca Jerusalenpipish , cai Cesareapipish tucui judiocuna juchachishpami , “ Huañuchilla ” nishpa caparicunllacuna .
44025025	Chashna nicujpipish , ñucaca paita huañuchipaj ima millaita rurashcataca mana ricunichu . Paillatajmi : " Caitaca Augustollata ricuchun " nirca . Chashna nijllapimi , Romaman cachana tucurcani .
44025026	Ñuca jatun mandajman cai runamanta imata mana quillcashpa cachai tucunichu . Chaimantami paitaca , tucui caipi cajcunapaj ñaupajman , ashtahuanca quiquin jatun mandaj Agripapaj ñaupajman pushamuni . Cunan quiquincunapaj ñaupajpi parlashpaca , imallatapish quillcashpa cachangapaj yuyaita japishapishchari nishpami pushamuni .
44025027	Imata juchachishcata mana huillashpa , shuj preźuta cachashpaca , ñuca yuyaipica upatajlla cachashcami ricuringa - nircami .
44026001	Shina nijpimi Agripaca , Pablotaca : - Canta juchachicushcata mitsarilla - nirca . Shina nijpi Pabloca , maquita alzashpami cashna rimai callarirca :
44026002	Jatun mandaj Agripa , judiocuna ñucata imallata juchachicushcata quiquinpaj ñaupajpi huillachun cayashcamantaca , achcatami cushicuni .
44026003	Ashtahuancarin ñucanchij judiocunapura imallata ruraj cashcatapish , imamanta rimanacui tiyaj cashcatapish ña canllataj alli yachanguimi . Chaimanta , ama p'iñarishpalla , ñuca huillashcata uyahuai .
44026004	Ñuca llajtapipish , Jerusalenpipish uchillamantapacha ñuca ima shina causashcataca , tucui judiocunallataj allimari rijsincuna .
44026005	Ñuca llajtapica , fariseocunapaj yuyaita catij canaca yallitaj sinchimi . Chashna cajpipish , ñucataca cai tucui huatacunatami , chaita alli pajtachishpa causaj cashcata rijsircacuna . Chaitaca , paicunallataj parlai tucunmi .
44026006	Cunan Taita Dios ñucanchij ñaupa yayacunaman imallata cusha nishcata crishpa shuyacushcallamantami , ñucataca cashna juchachingapaj pushamuncuna .
44026007	Ñucanchijca , Dios cusha nishcata pajtachijpi , chasquishun ninchijmi . Chaita shuyacushpami , tucui chunga ishqui aillu israelcunallataj , tutapish punllapish Pai Diosta servishpa causacunchij . Jatun mandaj Agripalla , ñucapish chai yuyai causacujllapimi , judiocunaca juchachihuancuna .
44026008	¿ Ima nishpataj cancunaca , huañushcacunata Dios causachi tucunataca mana cringuichij ?
44026009	Ñucaca , ñaupa mana yachashpami , “ Ñucamanmi Nazaretmanta Jesuspaj shutitaca , ima shinapish chingachichuntaj mingahuashca ” yuyarcani .
44026010	Jerusalenpica chaitatajmi rurasha yuyarcani . Chaimantami pushaj curacunaman quillcata mañashpa , Diospajlla causajcunataca taucacunata carcelpi churarcani . “ Paicunata huañuchijpipish , allitami rurancuna ” nircanimi .
44026011	Mai tandanacuna huasicunapipish huasinta yaicushpami mashcarcani . Crijcunata japishpaca , Jesusta c'amishpa , paimanta anchurichunmi , cutin cutin llaquichij carcani . Shujtaj llajta pueblocunamanpish catishpami , paicunataca mana ricusha nishpa , yallitaj llaquichishpa purircani .
44026012	Crijcunata chashna llaquichingapajllatajmi , pushaj curacuna quillcata cushpa cachajpi , Damascoman ricurcani .
44026013	Ña chaupi punlla shinata ñanta ricurcanchijllami . Chashna ricujpica jatun mandajlla , jahua pachamantaca intita yalli lamyacuj ñapish ricurircallami . Ñucatapish ñucahuan ricujcunatapishmi muyundijta achij nirca .
44026014	Chaimantami , tucuicuna pambaman urmarcanchij . Pambapi siricushpami : " Saulo , Saulo , ¿ ima nishpataj ñucataca p'iñashpa llaquichihuangui ? Garrocha puntapi huagra tigraman jaitashpa chugririj shinami canllataj chugriricungui " nishpa , hebreo rimaipi rimajta uyarcani .
44026015	Chashna nijpica : " Apu , ¿ pitaj canguiari ? " nircanimi . Shina nijpimi Apu Jesusca cashna nirca : " Ñucaca can llaquichicushca Jesusmi cani .
44026016	Cunanca jatarishpa shayari , ñucata uyai . Cantaca , ñuca mandashcata rurachun , cunan imalla ricushcatapish , q'uipata ricushcatapish huillagrichun mingangapajmi canmanca ricurini .
44026017	Cantaca israelcunamanpish , mana israelcunamanpish huillachunmi cachani . Paicuna imata rurasha nijpipish , cantaca ñucami huaquichisha .
44026018	Can huillashpa paicunapaj ñahuita pascajpimi , amsamanta achijman llujshingacuna . Satanaspaj maquimanta cacharirishpa , Diospaj maquipimi yaicungacuna . Ñucata crishpami , juchacunata perdonashca cangacuna . Diospajlla cajcuna japina cashcatapish chasquingacunami " nircami .
44026019	Chashna nijpimi , jatun mandaj Agripalla , jahua pachamanta ricurishpa mandashcataca caźurcani .
44026020	Paita caźushpami , Damascomanta callarishpa , Jerusalenpipish , tucui Judea llajtapipish , mana israelcunamanpish , Taita Diospajman cutirichun huillarcani . Diosman cutirishcataj ricurichunca , allita rurashpa causachunmi yachachircani .
44026021	Chaillamantami judiocunaca . Diospaj huasipi japishpa , ñucataca huañuchishun nircacuna .
44026022	Chashna cajpipish , Taita Dios huaquichijpimi , cunancama sinchita shayacuniraj . Dios ima nishcata huillajcuna huillashcatapish , Moisés huillashcatapish , jatunman uchujman , cunancama huillacunirajmi .
44026023	" Quishpichij Cristoca , llaquita apashpa huañunatajmi cashca . Huañushcacunapaj chaupimanta punta pai causarishpami , israelcunamanpish , mana israelcunamanpish , achij luzta huillana cashca " nishpami huillarcani nircami .
44026024	Pablo mitsarishpa chaicama huillajpica , Festoca : - ¡ Pablo , canca yallitaj yachacushpallamari yuyaita chingachishca yuyachingui ! - nishpami caparirca .
44026025	Shina nijpi Pabloca , cashnami nirca : - Tucuicuna alli nishca Festolla , ñucaca mana yuyaita chingachishcanichu . Ashtahuanpish ñucaca , ima shina cashcatataj , alli yuyaihuanmi huillacuni .
44026026	Mai pacallapi mana chashna tucushcachu . Quiquin jatun mandaj Agripapish , chai tucui imalla tucushcataca , allimi yachapangui . Chaimantami ñucaca , quiquinpaj ñaupajpi , imata mana manchashpa huillani .
44026027	Jatun mandaj Agripa , ¿ quiquinca Dios ima nishcata huillajcuna huillashcataca cringuichu ? Ari , quiquinpish crishcata ricunitajmari - nircami .
44026028	Pablo chashna nijpimi , Agripaca : - Ashallamantamari ñucataca , Cristota crijta mana rurangui - nirca .
44026029	Chashna nijpi Pabloca : - Ashallamanta cashpa , achcamanta cashpapish , Taita Diosca quiquintapish , tucui caipi ñucata uyajcunatapish , ñucata shina crijta rurashca canman . Ñuca shina , cadenahuan huatashca cachunllami mana munani - nircami .
44026030	Pablo chashna nijpica , jatun mandaj Agripapish , mandaj Festopish , Berenicepish shayarijpimi , tucui chaipi cajcunapish shayarircacuna .
44026031	Ña canllaman llujshishpaca , paicunapurallami : - Cai runaca , paita huañuchinapaj shina mana allitaca mana rurashcachu . Preźullapish mana tiyacuna canchu - nishpa parlanacurcacuna .
44026032	Agripacarin Festotaca : - Paillataj , “ Cesarpajman cachahuailla ” nishcallamantami , mana cachari tucunchij . Mana chashna nishca cajpica , cacharinallami canman carca - nircami .
44027001	Ña ñucanchijta Italiaman cachana tucushpaca , Pablotapish shujtaj preźucunatapishmi , Augusto nishca soldadocunamanta patsaj soldadocunata mandaj Juliopaj maquipi churarca .
44027002	Paihuanmi , Adramitio pueblomanta caj shuj barcopi huichiyarcanchij . Chai barcomi , Asia llajta yacu uri pueblocunaman yaicungapaj shayarinacunapi shayarina carca . Macedonia llajtapi caj Tesalónica pueblomanta Aristarcomi , ñucanchijhuan chai barcopi ricurca .
44027003	Chai cayandij punllaca , Sidonmanmi chayarcanchij . Chaipimi Julioca , Pablotaca paipaj alli rijsishcacuna imallatapish cuchun nishpa , rijsishcacunapajman richun saquirca . Pablota achcata llaquishpami chashna rurarca .
44027004	Ña Sidonmanta rishpaca , huaira jarcacujpimi Chipre llajta alli ladota rircanchij .
44027005	Cilicia , Panfilia llajtacuna ch'imbapura cuchata rishpaca , Licia llajtapi caj Mira pueblomanmi chayarcanchij .
44027006	Chaipimi , patsaj soldadocunata mandajca , Alejandriamanta Italiaman ricuj barcota japishpa , ñucanchijtaca chaipi huichiyachirca .
44027007	Huaira jarcajpi achcata shaicushpa , allimantalla rishpami , tauca punllacunapi Gnido pueblo ch'imbapurallaman chayarcanchij . Ñucanchij rina yacucunapica , sinchi huairami jarcacurca . Chaimantami Salmón ch'imbapurata rishpa , Creta llajta huashanijta muyurcanchij .
44027008	Achcata shaicushpami allimantalla rircanchij . Chashnami Lasea pueblo uranijllapi caj " Alli Shayarina " shuti shayanaman chayarcanchij .
44027009	Chashnami yallitaj uniyashpa , tauca punllacuna tucurca . Ayunana punllacunapish ñami tucurirca . Yacuta ashtahuan ringapajpish , yallitaj sinchimi tucurca . Chaimantami Pabloca , paicunata yuyachisha nishpa ,
44027010	cashna nirca : Mandajcuna , cashnalla punllacunapi rishpaca , jatun llaquimari tucushun . Cai tucui imalla apacushcacunapish , yacupi chingaringamari . Ñucanchijllatajpish huañunchijman nircami .
44027011	Pablo chashna nijpipish patsaj soldadocunata mandajca mana uyasha nircachu . Paita uyanapaj randica , barcoyujhuan , barcota purichijhuan ima nishcatami caźurca .
44027012	Tamya punllacuna usyaringacama chaipi canaca mana alli carcachu . Chaimantami usyaringacama tucuicuna Fenice puebloman rinata yuyarircanchij . Cretapica Chai pueblopimi barcocuna shayarij carca . Usyaringacamami chaipi cashun yuyarcanchij . Fenicemantaca inti llujshin ura ladomanpish , inti llujshin janaj ladomanpish barcocuna rinallami carca .
44027013	Ashalla huichi huaira tiyajpimi , “ Ña cunantajca rinallami ” yuyarcanchij . Chashna yuyashpami , barcota charij fierrota huichi tandashpaca , Creta llajta c'uchuta rircacuna .
44027014	Manaraj achcata rijpimi , ñapish janaj inti llujshin ladomanta jatun huaira shamushpaca , barcota apai callarirca .
44027015	Barcota huaira apajpi ña mana imata rurai tucushpaca , huaira t'angashcata richun saquircanchijllami .
44027016	Ña mana achca huaira tiyajpimi yacu chaupipi caj Cauda shuti uchilla llajta huashanijta rircanchij . Barco aisashpa ricushca uchilla canoatapish achcata shaicushpami huichiyachircanchij .
44027017	Chaicunata huichiyachishpaca , barco ama p'aquirichunmi , huascacunahuan huatarcacuna . Chashna cajpipish yacu chaupipi tandanacushca , Sirte nishca t'iyupi pambarinatami mancharcacuna . Chaimantami barcota purichij linsocunata huichi huatashpaca , huaira t'angashcata richun saquircacuna .
44027018	Cayandij punllapish manchanayaj huairallataj catijpimi , barcopi imallata apacushcacunataca yacupi shitai callarircacuna .
44027019	Ña quimsa punllata chashnalla cajpimi , barcota purichingapaj imalla charishcacunatapish ñucanchij maquihuan yacupi shitarcanchij .
44027020	Ña achca punllacunatami intipish , luźerocunapish mana ricurirca . Jatun tamya , huairallami catirca . Chaimantami , “ Ña mana causashunchu ” yuyarcanchij .
44027021	Ña tauca punllacunatami , mana micurcanchij . Chaimantami Pabloca , tucui chaipi cajcunapaj chaupipi shayarishpa , cashna nirca : Uyaichij , ñuca nishcata caźushpa , Cretamantaca manamari llujshinachu carcanguichij . Chaimanta mana shamushca cashpaca , mana cashna llaquita tucunchijmanchu carca . Imatapish mana shitanchijmanchu carca .
44027022	Cunanllapish ñuca nishcata uyaichigari . C'ari c'ari caichijlla , shujllapish mana huañunguichijchu . Cai barcollami huashicunga .
44027023	Ñucaca Diospajmi cani , Paitami servicuni . Chaimantami cunan tuta Taita Diospaj ángel ñucapajman shamurca .
44027024	Paimi ñucataca : " Pablo , ama manchaichu . Canca , Cesarpajman chayanatajmi cangui . Canmantami Taita Diosca , tucui canhuan rijcunata , huañuimanta quishpichinga " nirca .
44027025	Chaimanta , tucuicuna ama manchaichijchu . Taita Diosca , Paipaj angelta huillanaman cachashcata pajtachina cashcata crinimi .
44027026	Shina cajpipish yacu chaupipi caj mai llajtamanpish chayanatajmi canchij nircami .
44027027	Ña chunga chuscu tutatami , Adria shuti mama cuchapica , huaira apashcata huambucurcanchijlla . Ñapish chai chaupi tutataca barcota purichijcunaca , ña allpaman chayacushcata yuyarcacuna .
44027028	Chaimantami barcomanta yacu ucu allpaman medishpaca , quimsa chunga sujta rigra jundalla illashcata ricurcacuna . Cutin ashtahuan chaininijman medijpica , ishqui chunga canchis rigra jundallami illashca carca .
44027029	Chaimantaca , rumicunapi barco ama huajtarichunmi , barcota charij chuscu fierrocunahuan huashaman cacharishpa , ña utca achijyachun shuyarcacuna .
44027030	Barcota purichijcunaca , chai barcota shitashpa rinatami yuyarcacuna . Chashna yuyaihuanmi , barcota charij ñaupaj fierrocunata uriyachicuj shinalla , uchilla canoataraj yacuman uriyachi callarircacuna .
44027031	Chaimantami Pabloca patsaj soldadocunata mandajtapish , caishuj soldadocunatapish : Cai barcota purichijcuna shitashpa rijpica , cancunaca huañunguichijmi nirca .
44027032	Chashna nijpi soldadocunaca , huatashca huascacunata p'itishpami , chai uchilla canoataca , yacupi richun saquircacuna .
44027033	Ña achijyamujpimi Pabloca , tucuicunata cashna nirca : Imallatapish micupaichij . Ña ishqui semanatamari imata mana micushca , mana dormishcapish canguichij .
44027034	Chaimanta cunanca , ama ima tucungapaj imallatapish micupaichigari . Cancunaca , shuj ajchallapish mana chingaringuichijchu nircami .
44027035	Chashna nishpa Pabloca , tandata japishpami , tucuicunapaj ñaupajpi Taita Diosta pagui nirca . Chai q'uipaca chaupishpami micui callarirca .
44027036	Pai micujta ricushpaca , paicunapish micunachishpami , tucuicuna micurcacuna .
44027037	Chai barcopica , 276mi carcanchij .
44027038	Ña mana nijta micushpaca , barco p'anguillayachun nishpami , trigotaca yacuman shitarcacuna .
44027039	Ña achijyajpica barcota purichijcunaca , mai llajtapi cashcatapish mana yacharcacunachu . Shina cashpapish , chaipi barco shayarinalla yuyachijpimi , chaiman c'uchuyachishun yuyarcacuna .
44027040	Yacuman cacharishca fierrocunata charicuj huascacunata p'itishpa , chai fierrocunataca yacullapitajmi saquircacuna . Barcota pushaj caspitapish cacharishpa , barcota purichij ñaupaj lado linsotapish chutajpimi , huairaca barcota allpaman c'uchuyachi callarirca .
44027041	Allpaman ñalla c'uchuyacushpaca , ishqui ladomanta yacu tupanacushpa tandachishca t'iyupimi , ñaupaj ladoca pambarirca . Chaimanta mana llujshi tucujpimi , barco huasha ladotaca yacu jatarishpa , huajtashpa p'aquirca .
44027042	Chashna tucucujpimi , soldadocunaca preźu apacushcacunataca , ama huambushpa miticugrichun , huañuchishun nircacuna .
44027043	Patsaj soldadocunata mandajca , Pablota paicuna ama huañuchichunmi , huambunata yachajcunaraj , huambushpa allpaman llujshichun nirca .
44027044	Caishujcunatapish , tablacunapi , barco p'aquirishca caspicunapi huambushpa llujshichunlla nircami . Chashnami shujllapish mana huañushpa , tucuicuna allpaman llujshircacuna .
44028001	Tucuicuna alli llujshishca huashami , yacu chaupillapitaj , Malta shuti llajtapi cashcata yacharcanchij .
44028002	Chai llajtapi causajcunapish ñucanchijtaca , llaquishpa allimi chasquircacuna . Tamyahuanpish chirihuanpish caspiyacujpimi , ninata japichishpa cunuchun cayarcacuna .
44028003	Pabloca chaquishca yantata tandashpami , chai ninapi shitarca . Chashna ruracujpica , huañuchij culebra ñapish ninamanta llujshishpa , paipaj maquipi canishpa huarcurircallami .
44028004	Maquipi chashna huarcurishcata , chaipi causajcuna ricushpaca : Caica huañuchij runami yuyachin . Yacumanta quishpirijpipish , diosca mana saquipajchu yuyachin ninacurcami .
44028005	Ashtahuanpish Pabloca maquita chaspishpa , chai culebrata ninapi shitashpaca , imapish mana tucurcachu .
44028006	“ Ñallami p'unguinga , mana cashpaca ñallami huañunga ” nishpami , tucuicuna chaparacurcacuna . Ashtahuanpish ña unaiyajpipish , mana ima tucujpimi , “ Caica , diosmari yuyachin ” yuyarcacuna .
44028007	Ñucanchijca , chai llajtata mandaj Publio shuti runapaj allpa c'uchullapimi , cunucushca carcanchij . Paimi ñucanchijtaca llaquishpa alli chasquishpa , quimsa punllata paipaj huasipi charirca .
44028008	Publiopaj yayaca fiebrehuanpish , huijsa cacharirishca yahuardijta quichacushcapishmi camapi siricurca . Pabloca chai ungushcatami ricunaman rirca . Paimi Diosta mañashpa , maquicunata paipaj jahuapi churashpa alliyachirca .
44028009	Paita alliyachijpica , chai llajtapi causaj shujtaj ungushcacunapish shamushpa alliyarcacunami .
44028010	Ñucanchijtaca achcata c'uyashpami , ña rishun nijpica , ñucanchijpaj imalla illashcata cushpa cacharcacuna .
44028011	Ña quimsa quillata chai llajtapi cashpami , Castorpaj , Poluxpaj nishca barcopi huichiyarcanchij . Chai barcoca , Alejandriamanta shamushpami , tamya punllacuna usyaringacama chaipi cashca carca .
44028012	Chai barcopi rishpa , Siracusa puebloman chayashpaca , quimsa punllacunatami chaipi carcanchij .
44028013	Chaimantaca , allpa c'uchulla yacuta rishpa , Regio pueblomanmi chayarcanchij . Chai cayandij punllaca huichi huaira t'angajpimi , ishqui punllallapi Puteoli puebloman chayarcanchij .
44028014	Chaipi tauca crijcuna tupashpa , saquirichun nijpimi , canchis punllallata paicunahuan saquirircanchij . Chai q'uipami , Romamanca rircanchij .
44028015	Romapi causaj crijcunaca , ñucanchij shamucushcataca ñami yachashca carca . Chaimantami ñucanchijtaca , Apio pueblo plazahuan , Quimsa Poźada shuti pueblohuan chaupipi tupanaman shamushcacuna carca . Pabloca , paicunata ricushpaca , achcata cushicushpami , Diosta pagui nirca .
44028016	Ña Romaman chayashpaca , patsaj soldadocunata mandajca , cuidaj soldadocunata mandajmanmi tucui preźucunata curca . Pablotaca , shuj cuidaj soldadohuanmi , shujtaj huasipi , ch'ican causachun churarca .
44028017	Romaman chayashca quimsa punllapimi , Pabloca chaipi causaj judiocunataca mandajcunata cayaj cacharca . Paicuna tandanacumujpica , cashnami nirca : - Huauquicuna , ñucaca judiocunataca ima llaquita mana rurarcanichu . Ñucanchij ñaupa yayacuna imallata ruraj cashcatapish mana saquircanichu . Shina cajpipish , ñucataca Jerusalenpi preźu japishpami , romanocunapaj maquipi churarcacuna .
44028018	Chai mandajcunapish huañuchipaj shina , ima mana alli rurashcata ñucapi mana japishpaca , cacharishunlla nircacunami .
44028019	Chashna cajpipish judiocunaca ñucataca huañuchishuntaj nircacunami . Chaimantami paicunata ima juchachinata mana charishpapish , “ Ñucataca Cesarllataj imatapish nichun , paipajman cachahuaichijlla ” nircani .
44028020	Tucui israelcuna shuyacushcata ñucapish crishpa shuyacushcallamantami , caipi cashna cadenahuan huatashca cani . Chaita parlangapajllami , cancunataca cayarcani - nircami .
44028021	Pablo chashna nijpica , paicunaca cashnami nircacuna : - Judeamantaca canmanta ima quillcata mana ñucanchijmanca cachashcacunachu . Canmanta ima mana allita huillanamanca , ñucanchij huauquicunapuramanta pipish mana shamushcachu .
44028022	Can caticushca yuyaimantaca , maipipish p'iñashpa rimajllatami uyanchij . Cutin canca , ¿ ima shina cajpitaj caticungui ? Huillai , uyashun ninchijca - nircacunami .
44028023	Chashna nishpaca , shujtaj punllami Pablota uyangapaj shamuna tucurcacuna . Ña chai punlla chayamujpica , achcacunami Pablo imallata nijta uyangapajca , pai causacun huasiman tandanacumurcacuna . Pabloca paicuna Dios Mandacunta chasquichun nishpami , Moisés Mandashcapipish , Dios ima nishcata huillajcuna Quillcashcapipish Jesusmanta imalla nicushcata ricuchishpa , tutamantamanta chishicama alli huillarca .
44028024	Chashna huillajpica , maijancunaca Pablo huillashcata crircacunami , maijancunaca mana crircacunachu .
44028025	Chashna , paicunapurallataj mana shuj yuyailla tucushpami , ña llujshigrircacuna . Chaimantami Pabloca cashna nirca : Chashna cana cajpimari , jucha illaj Espirituca , Dios ima nishcata huillaj Isaiastaca , ñucanchij ñaupa yayacunaman cashna huillachishca :
44028026	" Chai gentecunaman cashna nigri : “ Cancunaca mashnata uyashpapish , mana entendinguichijchu . Mashnata ricushpapish , mana yuyaita japinguichijchu .
44028027	Caicunapaj shungucunaca , ch'ahuanyashcami . Uyanatapish mana alli uyancunachu , ñahuicunapish huichcarishcami . Mana chashna cashpaca , ñahuihuanca alli ricunmantajchari , rinrinhuanpish alli uyanmantajchari , shunguhuanpish yuyaita japinmantajchari . Paicuna ñucapajman cutirijpica , ñucapish paicunata alliyachimanmi ” nigrichij " nishcami .
44028028	Chaimanta cunanca caita uyaichij : Taita Diosca , mana israelcunamanmi cai quishpirinataca cushca . Paicunami uyangacuna nircami .
44028029	Pablo chashna nijta uyashpaca , judiocunaca paicunapurallataj achcata rimanacushpami rircacuna .
44028030	Pabloca ishqui huatatami , pai alquilashca huasipi causarca . Paipajman shamujcunataca , tucuicunata chasquircallami .
44028031	Tucui shamujcunamanmi , Taita Dios mandacunta huillarca , Apunchij Jesucristomantapish yachachirca . Pi mana imata nishpa jarcarcachu .
45001001	Ñucaca huillagrichun Jesucristo cayashpa mingajpi , paita servij Pablomi cani . Taita Dios cushca alli huillaita huillachun ch'icanyachishcami cani .
45001002	Diosca , cai alli huillaita cachanataca ñaupamanmi , pai ima nishcata huillajcunahuan , pai cushca jucha illaj Quillcachishcacunapi huillachishca .
45001003	Cai alli huillaica , Paipaj Churi , Apunchij Jesucristomantami huillan . Paica aichapica , ñaupa yaya Davidpaj huahua huahuapurami carca .
45001004	Huañushcacunapaj chaupimanta causachishpami , jucha illaj Espirituca Diospaj Churi , tucuita rurai tucuj cashcata ricuchirca .
45001005	Paimantami mana c'uyaipajta c'uyaj Diospaj c'uyaimantapish , alli huillaita huillagrina mingaitapish chasquircanchij . Chaimantami tucui llajtacunapi causajcunamanca paita crishpa caźuchun , c'uyachun huillacunchij .
45001006	Cancunatapish paicunata shinallatajmi , Jesucristopaj cachun cayashca .
45001007	Romapi causacuj crijcuna , cancunaca Taita Dios c'uyashpa , Paipajlla cachun agllashcacunami canguichij . Ñucanchij Yaya Diospish , Apunchij Jesucristopish cancunamanca , jatun c'uyaita , sumaj causaita cushca cachun .
45001008	Cancuna alli crij cajtaca , tucui llajtacunapimi yachancuna . Chaimantami tucuimanta yallica , Jesucristopaj shutipi tucui cancunamanta , ñuca Taita Diostaca pagui nini .
45001009	Ñucaca , Taita Diosta tucui shunguhuan servicushpami , paipaj Churimanta alli huillaitaca huillacuni . Mana shaicushpa cancunamanta Diosta mañaracushcataca , paillataj yachanmari .
45001010	Taita Dios munajpica , cunantajca ima shinapish cancunata ricugringapaj , “ Pungu pascarishca canman ” nishpa , mañaracunillami .
45001011	Cancuna ashtahuan sinchi crijcuna tucuchunmi , Diospaj Espíritu cushca ima rurai tucunamanta cancunaman yachaj chayachingapaj , ricunaman shamusha nini .
45001012	Ashtahuancarin cancunapish ñucapish chaillatataj crij cashcamantaca , cancunahuan tupashpa caishuj chaishuj yuyachinacushpa cushicungapajmi chashnaca nini .
45001013	Huauqui , panicuna , cancunata ricugrisha yuyacushpapish , tauca cutinmari ima jarcapish tiyajpi , manaraj shamui tucushcani . Cancunapurapipish caishuj mana israelcunapurapi shinallataj , granota tandaj shina , ashtahuan crijcunata mirachingapajmi shamusha nini .
45001014	Griegocunamanpish , shujtajcunamanpish , jatun yachajcunamanpish , mana yachajcunamanpish ñucaca huillanatajmi cani .
45001015	Chaimantami alli huillaitaca , Romapi causaj cancunamanpish huillanaman utca shamusha nini .
45001016	Alli huillaita huillanataca , manataj pingarinichu . Alli huillaica , Tucuita Rurai Tucuj Taita Dios cushcami . Chaimanta , chai shimicunaca israelcunataraj , mana israelcunatapish , maijanpish crijtaca quishpichi tucunmi .
45001017	Cai alli huillaica , crijllapi Taita Dios ima juchachina illajta ruranatami ricuchin . Chaita crishpa causachun nishpami , Dios Quillcachishcapica : Ima juchachina illajta rurashca runaca , crishcamantami causanga nicun .
45001018	Diosta mana manchashpa , mana rurana cashcata rurajcunaca , mana llullashpa huillashcatapish shujtajcuna ama uyachunmi , paicuna millaita rurashcacunahuan jarcancuna . Chaicunata llaquichinatami , jahua pachamanta ricuchicun .
45001019	Taita Diosmanta imalla yachaipaj cashcataca , quiquin ñahuihuan ricucuncunami . Taita Diosllatajmi chaitaca , paicunaman ricuchishca .
45001020	Mana ricuipaj Diostaca , pai rurashcacunata ricushpami , alli yachai tucuncuna . Huiñaita tucuita rurai tucuj cashcataca , cai pachata rurashca punllamanta ricushpa yuyaita japinallami . Chaimanta paicunaca , mana yachashcanchijchu , mana ni tucuncunachu .
45001021	Taita Diosmanta chashna yachashpapish , pai Taita Diosta sumajyachina cashca shinaca mana sumajyachircacunachu , pagui ninatapish mana nircacunachu . Ashtahuanpish yanga yuyaicunata japishpami , paicunapaj ch'ahuan shungucunapish amsa yuyai tucurca .
45001022	“ Alli yachajmi canchij ” nishpami , ch'ahuan tucurcacuna .
45001023	Chashna tucushpami , mana huañuj sumaj Taita Diostaca , mana jatunyachircacuna . Ashtahuanpish , huañujlla runacunaman , pajarocunaman , chuscu chaquiyuj animalcunaman , culebracunaman rijchajcunata rurashcatami adorarcacuna .
45001024	Chashna rurajpimi , Taita Diospish paicunapaj shungu munashca shina tucui laya millaita rurashpa , mapapi causachun saquirca . Chaimantami , caishuj chaishuj paicunapaj quiquin aichata pinganayajta rurarcacuna .
45001025	Cashcatataj huillaj Taita Diospaj Shimita saquishpami , llullashcataraj crishpa catircacuna . Chashnami tucuita ruraj Diosta adorashpa , servishpa causanapaj randica , Diosllataj rurashcacunallata adorancuna . Pai Diosca , huiñaita “ Allimari cangui ” nishcamari , chashna cachun .
45001026	Chashna millaicuna tucujpimi , Taita Diosca , pinganayaj millai munaicunallata rurachun saquirca . Chaimantami huarmicunapish c'ariman cunata saquishpa , paicunapurallataj mana rurana cashca millaita ruranacurcacuna .
45001027	C'aricunapish , huarmicunahuan ruranata saquishpami , paicunapurallataj millai munaita caishuj chaishujhuan huañurinacushpa , huarmihuan shina ruranacurcacuna . C'aricunapurallataj chashna pinganayaj millaita rurashcamantaca , quiquin aichallapitajmi , apana cashca llaquita apacuncuna .
45001028	Paicunallataj Taita Diosmanta mana uyanachijpimi , yuyai ch'ahuanyashpa , mana rurana cashca millaillapi causachun Taita Diospish saquirca .
45001029	Paicunaca , chashna mana rurana cashca millaicunallata rurana munaicunahuan junda cashpami , manaraj caźarashpa chayarincuna , millaillata rurancuna , charishpapish ashtahuan charishun nincuna , pitapish llaquichincuna . Shujtajcunapaj cashcata munancuna , huañuchincuna , c'aminacuncuna , umancuna , imatapish millaita rurancuna .
45001030	Huashalla parlarincuna , imatapish mana alli nishpa juchachincuna , Taita Diosta p'iñajcuna , pingai illajcuna , paicunalla pajta tucushcacuna , pitapish yalli cashcata yuyajcuna , Ashtahuan millaita rurangapaj mushuj yuyaicunata surcujcuna , yaya mamatapish mana caźujcunami .
45001031	Imata mana yachaj ch'ahuanyashcacunami , imata ari nishpapish p'aquijllacunami , pitapish mana c'uyajcunami , p'iñanacushpapish manataj cungarijcunami , pita mana llaquijcunami .
45001032	Chashnacunaca Taita Dios llaquichina cashcata , huañunataj cashcatapish allimi yachancuna . Chaita yachashpapish chashna millaita ruranataca manataj saquincunachu , shujtajcuna chashna millaillatataj rurajpipish , “ Allimi ” nishpa cushicujcunami .
45002001	Chaimanta , canca pi cashpapish , mana canlla alli ricuri tucunguichu . Shujtajllata juchachishpaca , can juchachishca runallapitajmi canllataj mana alli cashcata ricucungui . Can juchachishca runa shinallatajmari causangui .
45002002	Chashna millaillapi causajcunataca , Taita Diospaj juchachishpa llaquichinataj cashcataca yachanchijmi .
45002003	Canpish can juchachishca runacuna shinallatajmi rurashpa causangui . Chashna cashca jahuaca , ¿ “ Taita Dios juchachishpa llaquichinamantaca , quishpirishami ” yuyanguichari ?
45002004	Taita Diosca alli cashpaca , mana utca p'iñarij cashpamari , ima laya cajpipish mana utca llaquichin . Mana cashpaca chaitachu , ¿ yangapi churangui ? Diospajman cutirichun yuyachisha nishpalla , canta chashna shuyacushcataca , ¿ manachu yachangui ?
45002005	Pai shuyacujpipish canca rumi shungu cashpami Diospajmanca manataj tigraringui . Chashnami Taita Dios p'iñari punlla , llaquichinataj cajpi llaquichichunca , ashtahuan ashtahuan paita p'iñachicungui .
45002006	Chaipimi Diosca , tucuicunaman imallata rurashcamantaca , japina cashcatataj cunga .
45002007	Tucui causaipi allita rurashpa , Dios sumajyachishca canata , jatun nishca canata , huiñai causaita mashcajcunamanca , huiñai causaitami cunga .
45002008	Chashna cajpipish p'iñanacushpalla purijcunata , cashcatataj huillashcatapish mana caźushpa , mana rurana cashcata rurajcunataca , Diosca jatunta p'iñarishpami , juchachishpa , jatun llaquiman cachanga .
45002009	Millaita rurajcunataca tucuicunatami judiocunataraj , griegocunatapish jatun llaquipish , jatun manchaipish japinga .
45002010	Ashtahuanpish allita rurajcunataca , judiocunataraj , griegocunatapish tucuicunatami Diosca sumajyachinga , jatunyachinga , sumaj causaitapish cunga .
45002011	Taita Diosca , mana pipaj ñahuita ricushpalla imatapish ningachu .
45002012	Moisés Mandashcata mana yachashpa millaita rurajcunaca , chai Mandashcahuan mana juchachishca cashpapish , chingaringallatajmi . Chai Mandashcata yachashca jahua millaita rurajcunatacarin , chai Mandashcallatajmi juchachinga .
45002013	Mandashcata uyashcallamantaca , Taita Diospaj ñaupajpica , mana ima juchachina illajcuna tucunchu . Ashtahuanpish Mandashcapi nishcata rurajcunatamari , Diosca ima juchachina illajta ruran .
45002014	Mana israelcunaca , chai Mandashcata mana yachashpapish paicunapaj yuyaimanta , chai Mandashcapi nishca shinata rurashpaca , paicunallatajmi quiquin mandashca tucun .
45002015	Mandashcapi nishca shina causashpami , chai mandashcataca shungupi quillcashcata ricuchin . Paicunapaj quiquin yuyaillatajmi , chaitaca huillan . Shinallataj paicunapaj yuyaicunallatajmi , mana alli nishpa juchachinga , mana cashpaca mitsanga .
45002016	Ñuca huillacuj alli huillaipi nicuj shinallataj , Taita Dios tucui runacuna pacalla rurashcacunatapish Jesucristomanta ricuchi punllami chashna canga .
45002017	Riqui , canca , " Judiomi cani " niringuimi , " Mandashcata charinimi , Diosta charinimi " nishpami jatun tucungui .
45002018	Diospaj munaitapish allimi yachangui . Mandashcata yachashcamanta ashtahuan allita agllanatapish yachajmi cangui .
45002019	Chashnallataj : " Ñahui mana ricujcunata alli pushajmi cani , amsapi cajcunata achijyachij luzmi cani .
45002020	Imata mana yachajcunatapish , huahua shinacunatapish yachachijmi cani " niringuimi . Yachana cashcatataj Diosmanta yachachij Mandashcacunata charishpami , chashnaca yuyangui .
45002021	Canca , shujtajcunata yachachij cashpapish , ¿ ima nishpataj canllatajca mana yachachiringuiari ? Canca , " Mana shuhuanachu " nishpapish , ¿ ima nishpataj shuhuanguiari ?
45002022	Canca , " Mana huainayanachu " nishpapish , ¿ ima nishpataj huainayanguiari ? Rurashcalla dioscunata p'iñashpapish , ¿ ima nishpataj chai dioscunapaj huasimanta imatapish shuhuanguiari ?
45002023	Mandashcata charishcamanta jatun tucushpapish , canca , ¿ ima nishpataj chai Mandashcata p'aquishpa , Taita Diostaca pingachinguiari ?
45002024	Chaimantami Dios Quillcachishcapica : " Cancunamantami mana israelcunaca , Taita Diospaj shutitaca c'amincuna " nicun .
45002025	Mandashcata can caźujllapimi , can charishca aicha punta carata p'itichishcapish alli . Ashtahuanpish Mandashcata mana caźujpica , cambaj aicha punta carata p'itichishcapish mana rurashca shinallatajmi .
45002026	Maijanpish , aicha punta carata mana p'itichishca cashpapish , Mandashcapi nishcacunata pajtachijpica , ¿ manachu Diosca aicha punta carata p'itishcata shinallatataj ricunga ?
45002027	Maijanpish paipaj aicha punta carata mana p'itichishca cashpapish , Mandashcata pajtachishpaca , paimi cantaca pingachinga . Canca quillcashca Mandashcata charishca jahua , aicha punta caratapish p'itishca cashca jahuamari , Mandashcataca mana caźungui .
45002028	Jahua shimillahuan " Judiomari cani " nijca , mana judiotajchu . Paipaj aicha punta carata p'itichishcapish , mana rurashca shinallatajmi .
45002029	Ashtahuanpish ucu shungupitaj aicha punta carata p'itishca shina cajmi , judiotajca . Chaitaca , quillcashca Mandashcaca mana rurai tucunchu , Diospaj Espiritullami ruran . Chashna rurashcataca , mana runacunaca alli ninchu , ashtahuanpish Taita Diosmari alli nin .
45003001	Shinashpaca judío canaca , ¿ imapajtaj alli canga ? Charishca aicha punta carata p'itichishca canapish , ¿ imapajtaj alli canga ?
45003002	Alli yuyarijpica , chaihuanca achca allicunatamari chasquishcacuna . Puntaca , Taita Diosca paipaj Shimitami paicunapaj maquipi churashca .
45003003	Chaita chasquishpapish , maijancunaca manatajmari crishcacunachu . Chashna maijancuna mana crijta ricushpaca , ¿ Taita Diospish pai rurana tucushcataca ñachu mana pajtachina tucushca canga ?
45003004	¿ Maitataj chashnaca cangari ? Tucui runacuna llulla cajpipish , Taita Diosca , pai rurana tucushcataca , tucuita pajtachicungallami . Chashna cajpimi , cashna Quillcashca tiyacun : Canca imata nishpapish , pajtachij cashcatami ricuchingui . Canta imata juchachijpipish , canmi mishashpa llujshingui ninmi .
45003005	( Cunanca runapaj yuyaihuan rimarij shinalla rimasha ) . Ñucanchij mana allita rurashcallamantataj , Taita Diosca cashcata ruraj cashca ashtahuan ricunalla tucujpica , ¿ imatataj nishun ? Taita Diosca llaquita cachashpaca , ¿ manapish llaquichina cajpi llaquichijchu canga ?
45003006	¿ Maitataj chashnaca cangari ? Taita Diosca , paipish chashna cashpaca , cai pachapi causajcunataca , ¿ ima ñahuihuantaj juchachingari ?
45003007	Ñuca llulla cajpitajmari , Taita Diosca mana llullaj , sumaj cashca , ashtahuan ricunalla tucun . Shina cajpica , ¿ ima nishpataj paica ñucataca : Juchayujmi cangui nishpa juchachicunri ?
45003008	Shinashpaca , ñucanchijta yanga juchachijcuna nishca shina : " Allita japingapajca , millaita ruracushunlla " ninatajchari alli canmanri . ( “ Chashna nishpami purincuna ” nishpa , ñucanchijta yanga juchachijcunaca , jatun llaquita apana cashcallatatajmi apangacuna ) .
45003009	Shinashpaca , ¿ ñucanchijca mana israelcunata yalli allichu canchij ? ¿ Maitataj chashnaca cashunri ? Ñamari , " Israelcunapish , mana israelcunapish jucha mandashcami causancuna " nircanchij .
45003010	Dios Quillcachishcapitajmi , cashna nicun : Juchata mana rurajca , shujllapish mana tiyanchu .
45003011	Alli yuyaiyujca , pi mana tiyanchu , Taita Diostaca pi mana mashcanchu .
45003012	Tucuicunami panda ñanta catishpa , yanga tucurcacuna . Allita rurajca pi mana tiyanchu , ¡ Shujllapish mana tiyanchu !
45003013	Paicunapaj tungurica , pambangapaj allashca jutcu shinami . Llulla c'allucunami . Paicunapaj shimica , culebrapaj venenohuan jundami .
45003014	Paicunaca , imapish tucuchun nishpami , jayaj shimicunata amullirashca purincuna .
45003015	Chaquicunahuanca , huañuchinaman callpajcunami .
45003016	Maita rishpapish llaquichishpataj , chingachishpatajmi tigrancuna .
45003017	Sumajta causanataca , imata mana yachancunachu .
45003018	Taita Diosta manchanatapish , mana yuyarincunallapishchu ninmi .
45003019	Chashna cajpimi , Mandashca imallata nicushcacunaca , Mandashcata charicujcunapajllataj cashcata yachanchij . Taita Dios tapucun ñaupajpica , tucuicuna shimita huichcashca saquirichunmi , chashnaca nicun .
45003020	Mandashcapi imalla nishcata pajtachishcamantaca , Diosca mana ima juchachina illajta rurangachu . Mandashcacunaca , juchayuj cashcata ricuchingapajllami .
45003021	Ashtahuanpish Mandashcamanta ch'ican , Taita Diosca ima shina ima juchachina illajta rurana tucushcataca , cunanmari yachanchij . Chaitaca Mandashcapish , Dios ima nishcata huillajcunapish ñamari huillashca .
45003022	Jesucristota crijllapimi , Taita Diosca ima juchachina illajta ruran . Tucuicunapaj chai shinallatajmi .
45003023	Tucuicunallataj juchallishcamantami , Taita Diospaj ñaupajpica p'iñanayaj tucurcacuna .
45003024	Chashna mana c'uyaipaj cajpipish , Diosca ñucanchijtaca jatunta c'uyashca . Chaimantami , imata mana cujllapitaj , Cristo Jesusllamanta quishpichinlla .
45003025	Taita Diosca , Jesucristotaca yahuarta jichashpa huañushpa , ñucanchij juchacunata anchuchichunmi cacharca . Chaimantami Jesucristoca , pai jichashca yahuarpi crijcunallata quishpichin . Taita Diosca , ima juchachina illajta ruraj cashcata ricuchingapajmi , mana p'iñarishpalla , ñaupa juchacunamantaca mana yuyachishpa , saquircalla .
45003026	Diosca , Paillataj ima juchachina illaj cashpami , pitapish Jesusta crijllapi , ima juchachina illajta rurashpa chasquin . Chaita cunan punlla ricuchingapajmi chashnaca rurarca .
45003027	Shina cajpica , ¿ imamanta jatun tucuna tiyanchu ? Ña mana tiyanchu . ¿ Imamantari ? ¿ Mandashcapi nishcata rurashcamantachu , imashi ? Mana chaimantachu . Ashtahuanpish Jesusta crichun mandashcata chasquishcamantami chashna tucun .
45003028	Chaimantami maijanpish Mandashcata saquishpa crijtami , ima juchachina illajta ruran nicunchij .
45003029	Shinashpaca , ¿ Diosca judiocunapajllachu Dios canga ? ¿ Manachu mana israelcunapajpish Dios canga ? Ari , mana israelcunapajpish Diostajmari .
45003030	Taita Diosca , shujlla cashcamantami , charishca aicha punta carata p'itichishca cajpipish , mana chaita rurashca cajpipish , Jesusta crijllapi , ima juchachina illajta ruran .
45003031	Chashna cajpica crishpaca , ¿ Mandashcatachu chingachinchij ? ¡ Ama chaitaca yuyaichijchu ! Ashtahuanpish Mandashcataca , alli cashcatamari ricuchicunchij .
45004001	Shina cajpica , ¿ ima nishuntaj ? Aichamanta ñucanchij ñaupa yaya Abrahamca , ¿ imatashi japirca ?
45004002	Abraham allicunata rurashcamanta Dios ima juchachina illajta rurashca cajpica , chaimanta jatun tucunata charinmanmi carca . Chashna cashpapish Taita Diospaj ñaupajpica , mana jatun tucui tucunchu .
45004003	Abrahammantaca Dios Quillcachishcapica , ¿ imatataj nin ? Taita Diosca Abrahamtaca , paita crijpimi ima juchachina illajta rurashpa chasquirca ninmi .
45004004	Ima mingashcata rurajpi cullquita cushpaca , mana c'uyashcallamanta cunchu , cunataj cajllapimi cun .
45004005	Ashtahuanpish ima allita mana rurai tucushpatajmi , juchayujta ima juchachina illajta ruraj Taita Diostaca crincuna . Chashna Paita crishcatami , Diosca cashcata rurashcata ricun .
45004006	Ima allita mana rurajpipish , ima juchachina illajta rurashpa Taita Dios chasquishca runaca cushicunmi . Chai jahuaca Davidpish cashnami nishca :
45004007	¡ Millaita rurashcacunata Dios perdonashpa , juchacunatapish anchuchishcacunaca cushicuchun !
45004008	¡ Mandaj Dios juchamanta mana imata nishpa saquijpica , paica cushicuchun ! nircami .
45004009	Cushicuchun nishpaca , ¿ charishca aicha punta carata p'itichishcacunallatachu chashnaca nishca canga ? Mana cashpaca , ¿ mana chaita rurashcacunatapishchu chashnaca nishca canga ? Illu , “ Abrahamtaca crijllapimi , Diosca ima juchachina illajta rurashca ” nircanchijmari .
45004010	Shinashpaca , ¿ pai charishca aicha punta carata p'itichishca q'uipachu , mana cashpaca chaita manaraj rurachishca cajpichu , chashna chasquishca canga , imashi ? Pai charishca aicha punta carata manaraj p'itichijpimari , Diosca paitaca chasquirca .
45004011	Diosca Abrahamtaca , crijllapimi paipaj aicha punta carata manaraj p'itichishca cajpi , ima juchachina illajta rurashpa chasquirca . Chashna chasquishcata ricuchij cachun , paipaj aicha punta carata p'itichichun nijpimi , chaita rurachirca . Chaimantami Abrahamca , charishca aicha punta carata mana p'itichishca crijcunapajpish yaya tucurca . Paicunatapish crijllapi ima juchachina illajta rurashpa chasquina cashcata ricuchunmi , chashna rurarca .
45004012	Abrahamca , charishca aicha punta carata p'itichishcacunapajpish yayami . Charishca aicha punta carata p'itichishcacunapajllaca , mana yaya canchu . Ashtahuanpish ñucanchij yaya Abraham , paipaj aicha punta carata manaraj p'itichishpa , crishca shinallataj crijcunapajpish yayallatajmi .
45004013	Abrahammanpish , paipaj huahua huahuamanpish , Diosca “ Cai pachata cushami ” nircami . Chaitaca , mana Mandashcata caźushcamantachu cuna tucurca . Ashtahuanpish Abraham crishcallamantami , Diosca ima juchachina illajta rurashpa , cusha nirca .
45004014	Mandashcata pajtachijcunalla Diospajta chasquina cajpica , crishcapish yangallami canman . Dios imata cusha nishcapish , mana cusha nishca shinallatajmi canman .
45004015	Mandashcaca , Dios p'iñarishpa llaquichinatami ricuchicun . Shina cajpipish Mandashca mana tiyanpica , Mandashcata p'aquishcapish mana yacharinmanchu .
45004016	Chashna cajpica , Abrahampaj tucui huahua huahuacunallataj , mana c'uyaipajlla cajpipish Dios c'uyashpalla cusha nishcata japichunmi , pai crijllapi , “ Cushami ” nirca . Chaitaca , mana Mandashcata caźujcunallamanchu cusha nirca . Ashtahuanpish tucui ñucanchijpaj yaya Abraham crishca shinallataj , crijcunamanpishmi cusha nirca .
45004017	( Dios Quillcachishcapipish : Cantaca , achca llajtacunapi causajcunapaj yaya cachunmi churarcani ninmi ) . Abraham Taita Diosta crishpa causacujpimi , chashnaca nirca . Diosca , huañushcacunatapish causachijmi , ima mana tiyajcunatapish “ Tiyachun ” nijmi .
45004018	Abrahamca , ña mana yuyaipajta crishpami , chai yuyailla carca . Chashna cashpami , “ Cambaj huahua huahuacunaca , cashna chashnami canga ” nishca . Chaitami Dios nishca : Canmanta miraicunaca mana yupaipajmi canga nishca .
45004019	Abrahamca , patsaj huatayuj cashpami , aichapi yuyaj runa carca . Paipaj huarmi Sarapish mana huachajmi carca . Chai tucuita yuyaricushpapish crishpa catircallami .
45004020	Taita Dios cusha nishcataca “ ¿ Chaichu cunga , mana cunga ? ” mana nircachu . Ashtahuanpish “ Chasquishatajmi ” nishpami , Taita Diostaca sumajyachishpa cricurcalla .
45004021	Diosca , pai cusha nishcataca , pajtachinataj cashcatapish mana ima shujtajta yuyashpa , chai yuyaillami carca .
45004022	Chaimanta Diosca paitaca , crijllapimi ima juchachina illajta rurashpa chasquirca .
45004023	Chashna Crishcallamanta chasquishca cashcataca mana Abrahamllamantachu quillcashca .
45004024	Ashtahuanpish ñucanchijmantapishmari , chashna nishpa quillcashca . Apunchij Jesusta huañushcacunapaj chaupimanta causachij Diosta crishcamantaca , ñucanchijtapish chasquinmi .
45004025	Apunchij Jesustaca , ñucanchij juchacunamantami , Paipaj quiquin causaita cushpa huañuchun cacharca . Ñucanchijta ima juchachina illajta rurangapajmi paitaca causachirca .
45005001	Shina cajpica crishcamanta , Dios ñucanchijta ima juchachina illajta rurajpimi , Apunchij Jesucristomantaca Taita Dioshuan sumaj causaipi yaicunchij .
45005002	Paita crishcallamantatajmi , mana c'uyaipajta Dios c'uyashpa cushca allicunata chasquingapaj , shuj yuyai paipajman yaicui tucunchij . Taita Dios alli sumaj caj shinallataj , ñucanchijpish alli sumaj canaman chayana yuyailla cashpami cushicunchij .
45005003	Mana chaillamantachu cushicunchij , ashtahuanpish ima llaqui japijpipish , llaquicunaca mana p'iñarij alli shunguta ruraj cashcata yachashcamantapishmi cushicunchij .
45005004	Mana p'iñarij alli cajtaca , Diosmi alli nin . Chashna alli nishca cashpaca , shuyana yuyaillami tucun .
45005005	Diosta shuyashpaca , mana pingai tucushunchu . Taita Diosca , paipaj jucha illaj Espirituta cushpami , paipaj c'uyaitaca ñucanchij shungupi tallirca .
45005006	Ñucanchij quiquinllataj ima shina mana quishpiri tucujpimi , Dios agllashca punlla pajtajpi , Cristoca juchayujcunamanta huañurca .
45005007	Cashcata ruraj runamantaca , maijan huañusha nishpapish , mana huañunmanllachu . Chashna cajpipish alli cajmantaca , maijan huañusha ninmanchari .
45005008	Ashtahuanpish Cristoca , ñucanchij juchayujcuna cajpirajmi , ñucanchijmanta huañurca . Chashnami Taita Diosca , ñucanchijta c'uyaj cashcataca ricuchin .
45005009	Cunancarin yahuarta jichashpa Cristo huañushcamantaca , Dios ima juchachina illajta rurashcamari canchij . Chaimantami Dios p'iñarishpa llaquichinamantaca , Cristollataj quishpichinga .
45005010	Taita Diosta p'iñajcuna cashpapish , paipaj Churi huañushcamantami , Dioshuanca alli tucurcanchij . Ña alli tucushcamantami , Cristo causacushcamantaca , ñucanchijta quishpichinga .
45005011	Mana chaillachu , ashtahuanpish Apunchij Jesucristomantami , Taita Dioshuan cushicunchij . Paillamantatajmi , Dioshuan alli tucunata chasquishcanchij .
45005012	Shuj runallamantami juchaca , cai pachaman yaicurca . Chai juchamantami , huañuipish yaicurca . Tucuicunallataj juchallishcamantami , tucuicuna huañuna tucurca .
45005013	Mandashca manaraj tiyajpimi , juchaca cai pachapica ña tiyarca . Mandashca mana tiyashcamantami , chai juchamantaca , imata mana juchachishca .
45005014	Juchachij mandashca manaraj tiyajpipish , huañuica Adanmantapacha , Moisescama mandacurcallatajmi . Mana Adán shinallataj , Dios mandashcata p'aquishca cajpipish , huañuipaj maquipimi carcacuna . Adanca , Cristo shamuna cajta ricuchijmi .
45005015	Ashtahuanpish Dios cushca allica , Adán mana caźushcataca maihuan yallimari . Shuj runalla mana caźushcamantami , tucui gentecuna jatun llaquiman rina tucurcacuna . Shinallataj shujlla runa Jesucristo mana c'uyaipajta c'uyashcamantami , Taita Diosca mana c'uyaipajta c'uyashpa tucuicunaman ashtahuan yalli allita cuna tucurca .
45005016	Dios cushca allica , mana shujlla runa juchallishcamanta shamuj llaqui shinachu . Shujlla juchamantami , juchachishpa jatun llaquiman cachanaca callarirca . Ashtahuanpish yallitaj achca juchacunata anchuchingapajmi , ima juchachina illajta rurashpa chasquinataca callarichirca .
45005017	Shuj runalla mana caźushcamantami , chashna tucuicuna huañuna tucurca . Cunancarin Dios mana c'uyaipajta c'uyashpalla , paihuan alli tucuchun cushcata chasquijcunaca , shujlla Jesucristomantami , mushuj causaipi mandangacuna .
45005018	Chashna shuj runalla mana caźushcamanta , tucuicunata jatun llaquiman cachana tucushca shinallatajmi , Diospaj munaita shujlla runa rurashcamanta , tucuicunata ima juchachina illajta rurashpa , huiñai causaita cunata callarichirca .
45005019	Shujlla runa mana caźushcamantami , cai tucui gentecuna juchayuj tucushca . Chashnallataj , shujlla runa caźushcamantami , cai tucui gentecuna , ima juchachina illajta rurashpa chasquishca cangacuna .
45005020	Jucha ashtahuan ricunalla tucuchunmi , Mandashca tiyai callarirca . Jucha ashtahuan ricurijpimi , mana c'uyaipajta Dios c'uyaj cashcapish , ashtahuan ricunalla tucurca .
45005021	Huañuchingapaj jucha mandacushca shinallatajmi , Dios mana c'uyaipajta c'uyashpalla , ima juchachina illajta rurashpa chasquinapish tiyanataj carca . Chashnami Apunchij Jesucristomantaca , huiñai causaita charinchij .
45006001	Chashna cajpica , ¿ ima nishuntaj ? Mana c'uyaipajcunata Dios ashtahuan c'uyachunca , ¿ ashtahuan millaita ruracushunllachu ?
45006002	Ama chashnaca yuyashunchijchu . Millaita ama rurangapajca , huañushca shinamari canchij . Chashna cashpaca , ¿ maitataj cutin millaillapitajca causashunri ?
45006003	Cristo Jesushuan shujlla tucungapaj tucui bautiźashcacunaca , pai huañushca shina huañungapajmi bautiźashca carcanchij . ¿ Chaitaca manachu yachanguichij ?
45006004	Chashna bautiźashpami , huañushca shina cangapaj , Cristohuan pambashca carcanchij . Chashna cashcamantaca , Yaya Dios sumaj cashpa , Cristota huañushcacunapaj chaupimanta causachishca shinallatajmi , ñucanchijpish mushuj causaita causashun .
45006005	Cristo huañushca shinallataj huañushpami , paihuan shujlla tucurcanchij . Chashnallataj pai causarishca shinallatajmi causarishun .
45006006	Ñucanchij ñaupa causaita Cristohuan chacatashcataca yachanchijmi . Juchasapa aicha chingarishpa , juchata ama ashtahuan servichunmi , chashna chacatashca carcanchij .
45006007	Ña huañushcataca , juchaca imata mana rurachi tucunchu .
45006008	Cristohuan huañushca cashpaca , paihuan causanatapish crinchijmi .
45006009	Huañushcacunapaj chaupimanta Cristo causarishpaca , ña mana cutin huañuna cashcataca yachanchijmi . Paitaca huañuica , ña mana imata rurai tucunchu .
45006010	Cristo huañushpaca , shuj cutinllami tucuicunapaj juchamanta huañurca . Causarishpaca , Taita Diospajmi causacun .
45006011	Cunanca cancunapish juchata rurangapajca , huañushca shina cashcata , cutin Apunchij Cristo Jesushuan shujlla tucushcamantaca , Taita Diospaj causacushcata yuyaichij .
45006012	Chaimanta , cancunapaj huañunalla aichata jucha mandasha nijpica , ama caźuichijchu .
45006013	Cancunapaj aichapi imalla tiyajcunatapish , ama millaita rurachichun juchaman cuichijchu . Ashtahuanpish , huañushcacunapaj chaupimanta causarishca shinataj , Taita Diosman curichij . Shinallataj cancunapaj aichapi imalla tiyajcunatapish , Taita Dios munashcata rurangapaj , Diosman cuichij .
45006014	Chashna rurajpica , juchaca ña mana mandai tucungachu . Ña manamari Mandashca ucupi canguichijchu , ashtahuanpish mana c'uyaipajcunata Dios c'uyashpa chasquishcacunamari canguichij .
45006015	Shinashpaca , mana c'uyaipajta Dios c'uyashpalla chasquishca cashcamantaca , Mandashcataca ña mana pajtachinachu canchij . Shinashpaca , ¿ juchata ruracushunllachu ? ¿ Maitataj chashnaca rurashunri ?
45006016	Pipish maijan runata randijpica , huatashca shina tucuipi paita caźushpa causangapajmi , paipaj maquipi yaicun . Chaitaca , ¿ manachu yachanguichij ? Chai shinallatajmari juchapaj maquipi cashpaca , huañuiman apajta caźuncuna . Ashtahuanpish Diosta caźushpaca , pai munashcatami rurashpa causancuna .
45006017	Ashtahuanpish cancunaca , ñaupaca jucha mandashcata rurashpa causajcuna cashca cashpapish , cunanca Diosmanta imallata yachachishcata chasquishpa , tucui shunguhuan caźucushcamantami , Taita Diostaca pagui nini .
45006018	Ña Juchapaj maquimanta cacharishcamantami , Dios munashcata rurangapaj Paipaj maquipi canguichij .
45006019	Cancuna mana jahualla yachai tucujpimi , caicunataca cancuna yachaipajllata ricushpa rimani . Ñaupaca , cancunapaj aichapi imalla tiyajcunahuanca , ima mapatapish rurashpami , millaita servircanguichij . Cunanca cutin chai shinallataj , cancunapaj aichapi imalla tiyajcunataca , Dios munashcata rurashpa , Paita servingapaj Paipajlla cachun Diosman cuichigari .
45006020	Juchapaj maquipi cancuna huatashca causacujpica , Diosca pai munashcata rurachun mana mandai tucurcachu .
45006021	Chashna cunan cancuna pingaricushca millaita rurashcamantaca , ¿ ima allitataj japircanguichigari ? ¡ Chai rurashcacunaca , huañuillamanmi chayachin !
45006022	Ashtahuanpish cunanca , juchapaj maquimanta cacharishca cashpami , Taita Diospajlla causashpa caticunguichij . Chaimantaca huiñai causaitami japinguichij .
45006023	Juchaca huañuillatami cun . Ashtahuanpish Taita Diosca jatunta c'uyashpallami , Apunchij Cristo Jesusmanta , huiñai causaita cushca .
45007001	Huauqui , panicuna , cancunataca mandashcacunata alli yachajcuna cajpimi , caita nigrini : Mandashcacunaca , causajcunallata mandai tucushcataca yachanguichijtajmari .
45007002	Caźarashca huarmitaca , mandashcami cusa causacujpica , cusahuan tandallata charin . Ashtahuanpish cusa huañujpica , chai cusahuan tandallata charicuj mandashcamantaca , cacharirishcami saquirin .
45007003	Cusa causacujpiraj shujtaj c'arihuan causashpaca , huainayaj huarmimi tucun . Ashtahuanpish cusa huañujpica , paihuan tandallata charicushca mandashcapish cacharichinmi . Chaipitajca shujtajhuan caźarashpapish , mana huainayanchu .
45007004	Ñuca huauqui , panicuna , cancunapish chashnallataj Cristopaj cuerpo cashcamantaca , pai huañujpimi Mandashcamantaca ña cacharirircanguichij . Chaimanta cacharirishpaca , huañushcacunapaj chaupimanta causarishca Cristopajmi tucurcanguichij . Chaimantami Taita Diospaj granuj shina causai tucunchij .
45007005	Ñaupaca , aicha munaillata caźucujpica , Mandashcallatajmi millai munaicunata rijchachicurca . Chaimantami , ñucanchij aichapi imalla tiyajcunahuanca , huañuipajlla granuj shina causarcanchij .
45007006	Ashtahuanpish cunanca ña huañushcamantami , ñucanchijta huatashpa charicujmantaca , ña cacharirishca canchij . Mandashcapaj maquimanta cacharirishcamantami , cunanca Diospaj Espíritu mushuj causaita cujpi , Diosta servicunchij . Ñaupaca , quillcashca Mandashcallata caticushpaca , mana chaita rurai tucurcanchijchu .
45007007	Shina cajpica , ¿ ima nishuntaj ? ¿ Mandashcaca juchachu ? ¡ Ama chashnaca yuyashunchijchu ! Ashtahuanpish Mandashca mana tiyashca cajpica , imalla jucha cashcataca mana yachaimanchu carcani . Mandashcapi , Pipaj imata ama munangui nishca , mana tiyajpica , chashna pipaj imatapish munana jucha cashcataca , mana yachaimanchu carcani .
45007008	Ashtahuanpish juchaca , Mandashca tiyashcamantami , ñucataca tucui laya millai munaicunata curca . Mandashca mana tiyajpica , juchaca huañushca shinami .
45007009	Ñucaca , Mandashca manaraj tiyai punllacunapica causacurcanimi . Ashtahuanpish Mandashca chayamushpaca , juchata causachishpami ñucataca huañuchirca .
45007010	Chashnamari causaita cungapaj cachashca Mandashcaca , ashtahuanpish ñucataca huañuimanraj chayachirca .
45007011	Chai Mandashca shamujpimi , juchaca ñucataca umarca . Chai huashaca , chai Mandashcallatataj japishpami , juchaca ñucata huañuchirca .
45007012	Chashna cajpimi , caita ricunchij : Mandashcaca , ima jucha illajmi , yachachishcapish ima jucha illajmi , ima juchachina illajmi , allimi .
45007013	Shinashpaca , ¿ Mandashcaca alli cashca jahuachu ñucataca huañuchishca canga ? ¿ Maitataj chashnaca cangari ? Ashtahuanpish juchamari , jucha ima cashcata ricuchingapaj , chai alli caj Mandashcahuan tucushpa , ñucataca huañuchirca . Mandashcamari juchata ruranaca , yallitaj mapa cashcata ricuchirca .
45007014	Chashnamari Mandashcataca , Diospaj Espíritu cushca cashcata yachanchij . Ashtahuanpish ñucaca , cai aichapi causacushpaca , juchaman c'atushcami cani .
45007015	Ñuca imata rurashcataca , imamanta chashna rurashcata mana yachanichu . Ñuca munashcatamari mana rurani . Ashtahuanpish millashcatamari ruranilla .
45007016	Ñuca “ Mana rurashachu ” nicushcatataj rurashcamantami , Mandashcataca alli cashcata ricuni .
45007017	Shinashpaca , chai millaitaca manamari ñuca quiquinllataj ruranichu , ashtahuanpish ñucapi tiyaj juchamari chaitaca rurachicun .
45007018	Chaimantami ñuca juchasapa aichapica , ima allita rurana yuyaica mana tiyashcata yachani . Ima allita rurana yuyai tiyajpipish , mana rurai tucunichu .
45007019	Chashna cashpami , rurasha nicushca allitaca mana rurani . Ashtahuanpish , mana rurasha nicushca millaitaraj rurani .
45007020	Shinashpaca , ñuca mana munashcataca , manamari ñuca ruracunichu . Ashtahuanpish ñuca aichapi tiyaj juchamari , chaitaca rurachicun .
45007021	Chashna cajpimi , allita ñuca rurasha nicujpipish , ñuca aichapi tiyaj juchaca , millaitataj rurachun mandacushcata yachani .
45007022	Ñuca ucu shungupica , Dios Mandashcallahuanmi cushicuni .
45007023	Ashtahuanpish ñuca aichapi imalla tiyajcunata mandacujca , ñuca yuyaipi tiyacuj mandashcahuan macanacucujtami ricuni . Ñuca aichapi imalla tiyajcunata mandacujmari ñucataca , millaita rurachishpa huatashpa charicun .
45007024	¡ Ai , ñuca huajchalla ! ¿ Pitaj ñucataca , huañuiman pushacuj cai aichamantaca quishpichingari ?
45007025	¡ Apunchij Jesucristollamantami Taita Diostaca pagui nini ! Ñuca yuyaihuanca , Taita Dios Mandashcatami servinayan , ashtahuanpish ñuca aichahuanca jucha mandashcatamari ruranayan .
45008001	Cunanca caita uyaichij : Cristo Jesushuan shujlla cajcunataca , ña mana jatun llaquiman cachangachu . Paicunaca , ña mana quiquin aicha munashca shina causancunachu , ashtahuanpish Diospaj Espíritu munashca shinami causancuna .
45008002	Cristo Jesushuan shujlla cajcunaman causaita cuj Diospaj Espíritu mandashcami , ñucataca jucha mandacunmantapish , huañuimantapish cacharichirca .
45008003	Juchaman apajlla aichayuj cajpimari , Mandashcaca mana cacharichi tucurca . Chaimantami Taita Diosca , Paipaj quiquin Churita juchayujcunapaj aicha shina aichayuj tucushpa , gentecunapaj juchamanta huañuchun cacharca . Chashnami Diosca , ñucanchij juchataca , Paipaj aichapi tucuchishpa chingachirca .
45008004	Dios Mandashcapi nishca shina ñucanchij causai tucuchunmi , chashnaca rurarca . Chaimantami ñucanchijca , ña mana quiquin aicha munashca shina causanchij . Ashtahuanpish Diospaj Espíritu munashca shinami causacunchij .
45008005	Aicha munashcallata rurashpa causajcunaca , quiquin aichapajllami yuyancuna . Ashtahuanpish Diospaj Espiritupaj cajcunaca , Diospaj Espíritu yuyachishcatami catincuna .
45008006	Aicha munaicunaca , huañuillamanmi chayachin . Ashtahuanpish Diospaj Espíritu yuyachishcata catinaca , huiñai causaitapish , sumaj causaitapishmi cun .
45008007	Chaimanta , aicha yuyachishcata ruranaca , Diospimi p'iñaipi churan . Aichaca Dios Mandashcata mana caźunachinchu , manataj caźui tucunpishchu .
45008008	Chaimantami , quiquin aicha munashcallata rurashpa causajcunaca , Taita Diostaca mana cushichi tucun .
45008009	Ashtahuanpish cancunaca , Diospaj Espíritu cancunapi causacujpitajca , ña mana quiquin aicha munashca shinachu causanguichij . Ashtahuanpish Diospaj Espíritu yachachishca shinami causacunguichij . Maijanpish Cristopaj Espirituta mana charijca , mana paipajchu .
45008010	Cutin Cristo cancunapi causacujpipish , aichaca juchayuj cashcamanta huañungatajmi . Shina cajpipish , Diosllataj ima juchachina illajta rurashpa chasquishcamantami , cancunapaj espirituca causacun .
45008011	Huañushcacunapaj chaupimanta Jesusta causachij Diospaj Espiritumi cancunapi causacun . Huañushcacunapaj chaupimanta Cristo Jesusta causachij Pai Diosllatajmi , cancunapi causacuj Paipaj Espirituhuan cancunapaj huañuj aichatapish causachinga .
45008012	Chai tucuimantaca huauqui , panicuna , ñucanchij causaitaca Paiman cunatajmi canchij . Ña mana aichapajtaca rurashpa causanachu canchij .
45008013	Quiquin aicha munashca shina causacushpaca , huañunguichijmi . Ashtahuanpish Diospaj Espirituhuan tucushpa , aicha munaicunata huañuchishpaca , causanguichijmi .
45008014	Diospaj Espíritu pushachun saquijcunallami , Diospaj huahuacunatajca .
45008015	Chaimanta cancunaca , mana huatashpa charij espirituta chasquircanguichijchu . Ashtahuanpish Diospaj quiquin huahuata ruraj Espiritutami chasquircanguichij . Paimantami Taita Diostaca : ( " ¡ Abba ! " ) " ¡ Ñuca Yayito ! " nishpa , caparishpa mañacunchij .
45008016	Diospaj Espiritullatajmi : " Taita Diospaj huahuacunami canguichij " nishpa , ñucanchij espirituman huillacun .
45008017	Diospaj huahuacuna cashpami , Taita Dios charishcacunata japina canchij . Cristoman cushcatamari , ñucanchijmanpish chaupinga . Cristo shinallataj llaquita apashpaca , pai shinallatajmi sumajyachishca cashun .
45008018	Shina cajpica , cai causaipi apacushca llaquicunaca , shamuj causaipi ñucanchijta Dios sumajyachinahuan ch'imbapurajpica , ima mana canchu . Chaitatajca allimi yachani .
45008019	Diospaj huahuacunata chashna sumajyachijtaca , tucui imallata Dios rurashcacunami ricunaihuan chaparacuncuna .
45008020	Tucui imallata Dios rurashcacunaca , mana quiquin munaimantachu yanga tucurcacuna . Ashtahuanpish Dios pai mushujyachijta chai yuyai shuyachunmi , paillataj chashna rurarca .
45008021	Dios rurashca tucui ima tiyajcunallatajmi , chingarinapajlla huatashca tiyacunmanta cacharichishca canga . Tucui chaicunatami , Diospaj huahuacunata shinallataj cacharichishpa sumajyachishca canga .
45008022	Dios rurashca tucui imalla tiyajmi , huachacuj huarmi achcata nanachicuj shina , cunancama llaquicunahuan , “ ¡ Ai ! ” nicujta ricunchij .
45008023	Mana chaicunallachu “ ¡ Ai ! ” nicun , ñucanchijpishmari ñucanchij shungupica “ ¡ Ai ! ” nicunchij . Ña Diospaj Espirituta charij , Paipaj huahuacuna cashpapish , ñucanchij aichatapish mushujyachishpa quishpichichunmari shuyacunchij .
45008024	Chai yuyailla shuyacuchunmi , ñucanchijtaca quishpichihuashca . Chai shuyacushcata ñahuihuan ricushpa charicujpica , ¿ ima shuyanataj tiyanmanri ? Pipish pai shuyacushcata ña charishpaca , ¿ imatataj ashtahuanca shuyanmanri ?
45008025	Manaraj ricushcata shuyacushcamantami , c'uyaj shunguhuan , chai yuyai chaparacunchij .
45008026	Shinallataj ñucanchij irquicuna cajpimi , Diospaj Espiritullataj imatapish yachachicun . Diosta imata mañanallatapish mana yachajpimi , Diospaj Espiritullataj “ ¡ Ai ! ” nishpa , ñucanchijmantaca , mana rimai tucushca shimicunahuan Diostaca mañaracun .
45008027	Ashtahuanpish shungu yuyashcata yachaj Diosca , Paipaj Espíritu imata mañashcataca yachanmari . Diospaj Espirituca , Taita Dios munashca shinamari Paipajlla cajcunamantaca mañaracun .
45008028	Taita Diosta c'uyajcunapajca , tucui imapish allipajmi shamun . Paicunaca , Dios imapaj agllasha nishca shinataj agllashcacunami .
45008029	Taita Diosca ñaupamantami Pai rijsishcacunataca , Paipaj Churiman rijchajcuna cachun ch'icanyachirca . Cai tucui huauqui panicunapurapi , Pai punta Churi cachunmi chashna rurarca .
45008030	Ñaupaman Pai ch'icanyachishcacunallatatajmi cayarca . Chai cayashcacunatami , ima juchachina illajta rurarca . Ima juchachina illajta rurashcacunatami sumajyachircapish .
45008031	Pai chashna rurashcataca , ¿ ima nishuntaj ? Taita Dios ñucanchijhuan cajpica , ¿ pitaj ñucanchijtaca imata ningari ?
45008032	Diosca Paipaj quiquin Churitaca , mana mitsashpa tucui ñucanchijmanta huañuchun curcallamari . Paitapish mana mitsashca jahuaca , ¿ manachu ñucanchijmanca tucui ima allitapish cungalla ?
45008033	Taita Dios agllashcacunataca , ¿ pitaj imata juchachingari ? Paicunataca , Diosllatajmari ima juchachina illajta rurashca .
45008034	Jatun llaquimanca , ¿ pitaj cachai tucungari ? Cristomari ñucanchijmanta huañurca . Cunacarin causarishpa , Taita Diospaj alli ladopi tiyashpamari , ñucanchijmanta mañaracun .
45008035	Cristopaj c'uyaimantaca , ¿ ima llaquichu , ima manchaichu , p'iñajcuna llaquichishcachu , yaricaichu , churana illaichu , llaqui japinallapi puricuichu , huañuchijcuna manchachishcachu , pitaj anchuchi tucungari ?
45008036	Dios Quillcachishcapipish cashnami nin : Canmantami punllanta huañuchisha nishca purinchij . Huañuchinapaj japishca ovejacunata shinami , ñucanchijtaca charincuna ninmi .
45008037	Cai tucui llaquicuna japijpipish , ñucanchijta c'uyaj Cristomantami ima mana tucushpa , tucuita mishanchij .
45008038	Chaimanta caitaca allimi yachani : Huañuipish , causaipish , angelcunapish , mandacuj supaicunapish , pushaj umacunapish , cunan punllacunapish , shamuj punllacunapish ,
45008039	jahuamanta cashpa , allpa ucumanta imacuna cashpa , Dios rurashca ima shujtajcunapish , Apunchij Cristo Jesusmanta Taita Dios ñucanchijta c'uyacujmantaca , manataj anchuchi tucungachu .
45009001	Cristopaj shutipimi nini , mana llullanichu . Ñuca yuyaipica , jucha illaj Espiritullatajmi yuyachicun .
45009002	Punllantamari ñuca shungupica , jatun llaquihuan huañucuni .
45009003	Ñuca quiquin aillupura huauquicunata quishpichingaraicuca , ñucallataj Cristomanta anchuchishca canatapish , jatun llaquita japinatapish munaimanmi .
45009004	Pai israelcunatami , Diosca Paipaj quiquin huahuacunata rurashpa , Pai Dios sumaj cashcatapish ricuchirca . Paicunahuan ari ninacushpami , Mandashcatapish curca . Paita adoranapish , imallata cusha nishcacunapish paicunapajmi .
45009005	Paicunaca ñaupa yayacunayujmi . Quishpichij Cristopish paicunapurapimi , runa aichayuj tucurca . Paica , tucuita Mandacuj Diosmari . Paitaca , huiñai huiñaita alli nishca cachun . Chashna cachun .
45009006	Mana Taita Dioschu israelcunaman ari nishcata p'aquirca . Ashtahuanpish yaya Israelmanta miraicunaca , manamari tucuicuna israelcunatajchu .
45009007	Ñaupa yaya Abrahammanta mirarishcacunapish , mana tucuicuna paipaj huahuacunatajchu . Ashtahuanpish Diosmi , Abrahamtaca : Cambaj churi Isaacmanta mirarishcacunallami , cambaj huahuacuna canga nishca .
45009008	Chashna nishpaca , mana paipaj huahua cashcallamanta , “ Ña Diospaj huahuami ” nisha ninchu . Ashtahuanpish Dios cusha nishca shina huacharishca huahuacunami , paipaj huahuacunatajca .
45009009	Diosca , Abrahamman churita cusha nishpami : Cai punllacuna shinapimi shamusha . Chaipajca cambaj huarmi Saraca , c'ari huahuatami huachanga nishca .
45009010	Mana chaillachu , ashtahuanpish ñucanchij ñaupa yaya Isaacpaj huarmi Rebeca , huahuacunata huijsapiraj charicujpimi cashna tucurca :
45009011	( Chai huahuacunaca manaraj huacharircachu , ima allitapish , ima mana allitapish manaraj rurarcachu . Paicuna huacharina ñaupamanmi , Taita Diosca , Pai maijanta agllasha nicushca shinallataj , agllashcata ricuchisha nirca . Mana maijan ima allita rurashpa ricuchishcamanta agllashcachu , Pai Diosmari chashna munarca ) .
45009012	Chaimantami Rebecamanca : Punta churimi , q'uipa churita servinga nirca .
45009013	Dios Quillcachishcallapitajmi : Jacobotami c'uyarcani , Esautaca p'iñarcanimi nicun .
45009014	Chashna cajpica , ¿ ima nishuntaj ? ¿ Taita Dios chashna rurashpaca , mana rurana cashcatachu rurashca ? ¡ Ama chashnaca yuyashunchijchu !
45009015	Diosca Moisestaca : Maijanta ñuca llaquisha nishcatami llaquisha . Maijanta ñuca c'uyasha nishcatami c'uyasha nishcami .
45009016	Chashna cajpica , pita cashpapish mana quiquin munashcamanta , mana cashpaca ima allita rurashcamanta agllanchu . Ashtahuanpish Taita Diosca , llaquishcallamantami agllan .
45009017	Chaimantami Dios Quillcachishcapica , Faraontaca cashna nin : Ñucaca tucuita rurai tucuj cashcata canpi ricuchingapajpish , ñuca shutita tucui cai pachapi rijsichingapajpishmi , cantaca jatun mandaj cachun churarcani ninmi .
45009018	Shinashpaca Diosca , Pai llaquisha nishcatami llaquin , maijanpaj shunguta sinchiyachisha nishpapish , sinchiyachinllami .
45009019	Caita uyashpaca : Shinashpaca , ¿ ima nishpataj Diosca ñucanchijta juchachin ? Pai imata rurasha nishcataca , ¿ pitaj jarcai tucungari ? ninguichari .
45009020	Canca , ¿ ima cashpataj Taita Diostaca chashna rimanguiari ? Allpa platoca , paita rurajtaca : ¿ Ima nishpataj ñucataca , " Chashna rurarcangui " ni tucunchari ?
45009021	Allpamanta imatapish rurajca , ¿ manachu chai allpallamantataj shuj platotaca ima allipajlla , shujtaca ima imapajpish rurai tucun ?
45009022	Cutin Taita Dios , Pai tucuita rurai tucuj cashcata ricuchingapaj , p'iñarishpa chingachinalla , runacuna cajpipish , mana imata rurashpa shuyacushcallataca , ¿ imatataj ningui ?
45009023	Shinallataj Diosca , Pai sumaj jatun cashcatami , Pai llaquishcacunamanca ricuchirca . Chashna rurashpa sumajyachingapajmi , paicunataca Paillataj ñaupaman allichishca .
45009024	Pai chashna llaquishcacunatami , ñucanchij israelcunapuramantapish , mana israelcunapuramantapish cayashca . Ñucanchijmari chaicuna canchij .
45009025	Chashna ruranatamari , Oseas libropica , cashna nishca : Mana ñucapaj cajcunatami , “ Ñucapajmi canguichij ” nisha . Manapish ñuca c'uyashcatami , ñuca c'uyashcacuna nisha .
45009026	Cashnapishmi tucunga : Maipimi , “ Mana ñucapajchu canguichij ” nircani , chaillapitajmi : “ Causaj Taita Diospaj huahuacunami ” nishca cangacuna nishcami .
45009027	Shinallataj Isaiaspish , israelcunamanta huillashpaca : Israelcunaca , mama cucha uri t'iyu allpa shina cashpapish , huaquincunallami quishpiringacuna .
45009028	Mandaj Diosca , cai pachapi imata rurana tucushcataca , tucui imalla rurasha nishcatami , mana unaiyashpa pajtachinga nishcami .
45009029	Isaiasllatajmi ñaupaman cashnapish nishca : Tucuita Mandaj Dios , huaquin huahuacunallatapish mana saquishca cajpica , Sodoma shinami tucunchijman carca , Gomorramanmi rijchanchijman carca nishcami .
45009030	¿ Cunanca ima nishuntaj ? Mana israelcunaca , Dios paicunata ima juchachina illajta rurachunca mana mashcashcacunachu . Shina cashpapish , paicunarajmari crishcallamanta ima juchachina illaj tucushcacuna .
45009031	Ashtahuanpish israelcunaca Mandashcahuanmi , ima juchachina illaj tucushun yuyarcacuna , Shina cashpapish ima juchachina illaj tucunataca , manataj pajtarcacunachu .
45009032	¿ Ima nishpashi mana pajtarcacuna ? Paicunaca , Mandashcapi imalla nishcata rurashpalla , ima juchachina illaj tucushun yuyashpamari , Jesusta mana crircacuna . Chaimantami paicunaca , chai ñitcachij rumipi ñitcarircacuna .
45009033	Chashna tucunatami cashna Quillcachishca : Riquichij , Sionpica ñitcachij rumita , urmachij jatun rumitami churani . Maijanpish Paita crijtaca , mana pingachishachu nishcami .
45010001	Huauqui , panicuna , ñucaca israelcuna quishpirichun munashpami , chai yuyai , tucui shunguhuan Taita Diosta mañacunilla .
45010002	Paicunaca , tucui shunguhuanmi Taita Diosta mashcancuna nishpami huillani . Chashna cashpapish , Diosllataj yachachishca shina , Paita mashcanatami mana alli yachancuna .
45010003	Imalla juchachina tiyashcata , Taita Dios ima shina anchuchicujta mana yacharcacunachu . Chaimantami , quiquin allita rurashcallahuan , alli ricurishun yuyarcacuna . Chashna yuyashpami , imalla juchachinacunata Dios ima shina anchuchisha nishcataca , mana chasquincuna .
45010004	Cristomi Mandashcataca pajtachishca . Chaimantami pipish paita crishpa , ima juchachina illaj tucun .
45010005	Mandashcata pajtachishpa , ima juchachina illaj tucunamantaca , Moisesmi cashna nishca : Maijanpish Mandashcata pajtachijllami , Mandashcamanta causaita charinga nishcami .
45010006	Ashtahuanpish crishcallamanta ima juchachina illaj tucunamantaca , cashnami nishca : Ama cambaj shungupica : " ¿ Pitaj jahua pachamanca ringa ? " niringui ( Cristota uriyachimungapaj ) .
45010007	Mana cashpaca : " Jatun jutcumanca , ¿ pitaj uriyanga ? " nishpapish , ama niringuichu nishcami . ( Cristota huañushcacunapaj chaupimanta huichiyachimungapaj ) .
45010008	Chai q'uipaca , ¿ ima nishcataj ? Diospaj Shimica cambaj c'uchupimi , cambaj shimipimi , cambaj shungupimi nishcamari . Chai shimicunata crichunmari , ñucanchijca cashna huillacunchij :
45010009	Jesusca Mandaj cashcataca cambaj shimihuanmi huillana cangui . Huañushcacunapaj chaupimanta Taita Dios Paita causachishcataca , tucui shunguhuanmi crina cangui . Chashna crishpaca , quishpiringuimi .
45010010	Ima juchachina illaj tucungapajca , tucui shunguhuan crinamari . “ Jesucristopajmi cani ” nishpa , shimihuan huillajpica , quishpichingami .
45010011	Dios Quillcachishcapica : Pipish Paita crijtaca , mana pingachishcachu canga ninmi .
45010012	Israelcunapish , mana israelcunapish chai shinallatajmari . Chashna cajpimi , Jesusca tucuicunata Mandaj cashpa , tucui paita mañajcunaman imatapish cungapaj tucuita charin .
45010013	Shina cashpami , Mandaj Diosta tucui mañajcunalla quishpiringa .
45010014	Chashna cajpipish Paita mana crijcunaca , ¿ ima shinataj mañai tucungari ? Manaraj Paimanta uyajcunaca , ¿ ima shinataj Paitaca cringari ? Pi mana huillajpica , ¿ ima shinataj Paimantaca uyangacunari ?
45010015	Manapish pi cachajpica , ¿ pitaj huillangari ? Dios Quillcachishcapi nishca shinaca : ¡ Sumaj causaimanta alli huillaita apashpa chayamujcunapaj chaquicunaca , catinajlla , sumajmari !
45010016	Alli huillashcataca , manamari tucuicuna chasquincunachu . Chaimantami Isaiasca : Mandaj Dioslla , ñucanchij huillashcata uyashpaca , ¿ pitaj crishcari ? nishca .
45010017	Shina cajpica huillajta uyashpami , cri tucuncuna . Uyanataca , Diospaj Shimita huillashcatami uyancuna .
45010018	Chashna nicushpapish tapunimi : ¿ Chaitaca manachu uyashcacuna canga ? Ari , uyancunatajmari . Paicuna rimashca shimica , tucui cai pachapimi uyarirca . Paicuna huillashcaca , maipi tiyaj tucui llajtacunapimi uyarirca ninmi .
45010019	Caillahuan tapusha : Shina cajpica , ¿ israelcunallachu caitaca mana yachashca canga ? Moisesmi puntaca cashna nishca : Cancunaman munachingapajmi , manapish ñucapaj cajcunata agllasha . Ch'ahuanyashcacunata agllashpami , cancunataca p'iñachisha ninmi .
45010020	Isaiascarin cashnamari nishca : Ñucata mana mashcajcunarajmi , ñucataca japircacuna . Ñucata mana tapujcunamanrajmi ricurircani ninmi .
45010021	Ashtahuanpish israelcunamantaca : Ñucata mana caźushpa c'ariyajcunatami , punllanta maquita chutashpa cayacurcanilla ninmi .
45011001	Shinashpaca cutin tapusha : ¿ Taita Diosca pai agllashcacunataca , p'iñashpachu shitashca canga ? ¡ Ama chashnaca yuyashunchijchu ! Ñucapish israelmari cani , Abrahammanta miraimari cani , Benjaminpaj aillumantami cani .
45011002	Taita Diosca , ñaupaman Pai agllashcacunataca mana shitashcachu . Dios Quillcachishcapi Eliasmanta parlashcataca , ¿ manachu yachanguichij ? Paica Taita Diosta mañacushpaca , cashnami israelcunataca juchachishca :
45011003	Mandaj Dioslla , can ima nishcata huillajcunataca huañuchircacunami . ¡ Canman cushcata rupachina altarcunatapish urmachircacunami . Ñucallami saquirishcani , ñucatapish huañuchingapajmi catiracuncuna ! nishcami .
45011004	Pai chashna nijpica , Diosca : Baalpaj ñaupajpi mana cungurij 7.000 runacunatami ñucapajlla ch'icanchircani nishcami .
45011005	Cunanpish chashnallataj , mana c'uyaipajcuna cajpipish Dios c'uyashcallamantami , paicunapuramanta ashacunallata agllashca tiyan .
45011006	Paicunataca , mana ima allita rurajcuna cajpi agllashcachu , ashtahuanpish mana c'uyaipajcuna cajpipish c'uyashpallami agllashca . Allita rurashpa ricuchijpi agllashca cashpaca , manapish c'uyaipajta c'uyashpalla agllashcaca mana ricurinmanchu . Manapish c'uyaipajta c'uyashpalla agllashcamantaca , mana ima allita rurashcamanta agllashca ricurinchu .
45011007	Shinashpaca , ¿ ima nishuntaj ? Israelcunaca , paicuna japishun nicushcataca manamari japircacunachu . Dios agllashcacunallami chaitaca japircacuna . Chaishujcunataca , rumi shungutami rurarca .
45011008	Dios Quillcachishcallapitajmi cashna nishca : Taita Diosmi paicunamanca ch'ahuanyachij espirituta cushca . Chaimantami , cunan punllacama ñahuihuan ricushpapish , mana ricuncuna , rinrinhuan uyashpapish , mana uyancuna nicun .
45011009	Davidpish cashnami nishca : Paicuna jatun micuita rurajpica , urmana huasca shinapish , urmana linchi shinapish tucushca canman . Chaipi churarishpa urmajpica , jatunta llaquichishca canman .
45011010	Paicunapaj ñahuicunapish ama ricuchun , amsayachishca cachun . Paicunapaj huasha tullutapish , huiñaita curcuyachishca cachun ninmi .
45011011	¿ Chashna cajpica , cutin tapusha : Israelcunaca ñitcarishpa urmashcamantaca , ñachu mana jataringa imashi ? ¡ Ama chashnaca yuyashunchijchu ! Diosca israelcuna mana caźushcamantami , mana israelcunata , paicuna ricucunpi quishpichishpa munachirca .
45011012	Israelcuna mana caźushcamantami , shujtaj llajtacunapajca achcata charijyana chayamushca . Paicuna urmashcamanta mana israelcuna charijyashca cajpica , israelcuna Dioshuan cutin alli tucujpicarin , tucuita yalli allimari canga .
45011013	Cunanca , can mana israelcunaman parlasha : Ñucaca , cancunaman huillagrichun mingashcami cani . Chaimantami cancunaman huillana yuyailla cani .
45011014	Cancunaman huillashpa ñuca aillucunapuraman munachijpi , huaquincunallapish quishpirina yuyaita japingapishchari .
45011015	Israelcunata Dios saquishcamantami , mana israelcunapajca Dioshuan alli tucuna tiyan . Israelcunata Dios chasquijpicarin , ¿ ima shinashi canga ? Huañushcacuna causarishca shinamari canga .
45011016	Punta rurashca tanda Diospajlla cajpica , tucui chapushcapish Diospajllami . Shinallataj yura sapi Diospajlla cajpica , ramacunapish Diospajllami .
45011017	Maijan israelcunaca , alli olivos yurapaj maijan maquicunata p'itishca shinami . Canca sacha olivos maquita , chai alli olivos maquicunata p'itishcapi churashca shinallami cangui . Chaimantami chai alli olivos yura sapimanta huichiyacuj yacu causaita cujpi causacungui .
45011018	“ Alli olivos yura maquicunata yalli allimi cani ” ama yuyanguichu . Alli yuyari , mana canchu sapiman causaita cungui . Ashtahuanpish sapimari canman causaita cucun .
45011019	" Ñucata chai yurapi churangaraicumi huaquin maquicunata p'itishca " nishpa yuyacunguichari .
45011020	Ari , chashnatajmari . Israelcunataca mana crijpimi , huaquincunata p'itirca . Cutin cantaca crishcallamantami , chai p'itishcapi churarca . Chaimanta , ama jatun tucunguichu , chaipaj randica Diosta manchangui .
45011021	Taita Diosca , chai yurapaj quiquin maquicuna cajpipish p'itishpa shitashcallami . Cantacarin p'itishpa shitangallatajmari .
45011022	Taita Diosca alli shungu cashcatapish , shinallataj llaquichingapaj sinchi cashcatapish yuyaringui . Paica urmashcacunahuanca sinchimi . Ashtahuanpish canhuanca alli shungumi cashca . Canta llaquishcataca , pajta cungaringuiman . Can urmajpica , cantapish p'itingallatajmari .
45011023	Israelcunapish yuyaita japishpa crijpica , Taita Diosca tucuita rurai tucuj cashcamanta , chai yurallapitaj cutin churangallami .
45011024	Cantaca , sacha olivosmanta p'itishpa , alli olivos yurapi churashpaca , manapish can tiyanapimi churashca . Canta chashna ruraj Diosca , alli yurapi huiñashca maquicunatacarin , paicuna tiyana cashca olivos yurallapitaj cutin churangallamari .
45011025	Huauqui , panicuna , cancunallataj ama “ Allimi canchij ” nirichunmi , cai mana yachashcataca yachachun munani : Tucui crina caj mana israelcuna Diosta crishpa yaicungacamallami , mana crisha nij israelcunaca , rumi shungu puringacuna .
45011026	Chai q'uipaca , tucui israelcunatami Diosca quishpichinga . Chaimantami Dios Quillcachishcapica , cashna nicun : Sionmantami Quishpichijca shamunga . Paimi , Jacobopaj huahuacunapaj juchata anchuchinga .
45011027	Ñuca paicunahuan ari ninacushcataca , paicunapaj juchacunata anchuchishpami pajtachisha ninmi .
45011028	Cancunapaj allipajllatajmi israelcunaca , alli huillaita mana crishcamanta Dios p'iñashcacuna tucushca . Chashna cajpipish , paicunapaj ñaupa yayacunata agllashcamantaca , Diosca huahuacunatapish c'uyanrajmi .
45011029	Taita Diosca , Pai imata cushcataca mana tigra quichunchu , Pai cayashcatapish mana yangapi saquinchu .
45011030	Ñaupaca , Taita Diosta mana caźujcunami carcanguichij . Ashtahuanpish cunanca israelcuna mana caźushcamantami , Dios llaquishcacuna tucushcanguichij .
45011031	Cancunata llaquishca shinallataj paicunatapish Dios llaquichunmi , cancuna mana caźushca shinallataj , paicunapish cunanca mana caźucun .
45011032	Taita Diosca tucuicunallatataj llaquingapajmi , tucuicunallatataj mana caźujcuna cachun saquirca .
45011033	¡ Taita Diospaj yuyaica , tucuita yalli sumajmari , paica tucui imatapish yachajmari ! ¡ Pai imata yuyacushcataca , pi mana yachai tucunchu ! ¡ Pai ima shina ruracushcatapish , pi mana yachai tucunchu !
45011034	Mandaj Dios imata yuyacushcataca , ¿ pitaj yachan ? Mana cashpaca , ¿ pitaj Paitaca yachachishca canga ?
45011035	Mana cashpaca , q'uipata tigrachichunca , ¿ pitaj imata Diosmanca ñaupachishpa cushca canga ? ninmi .
45011036	Tucuillataj Dios rurashcamari . Tucuimari paillamantataj , Paipajllataj tiyacun . ¡ Paitaca , huiñai huiñaita sumajyachishca cachun ! Chashna cachun .
45012001	Chaimanta huauqui , panicuna , Taita Dios jatunta llaquishcata yuyaipi charinguichij . Chai yuyaihuan cancunaca , quiquin aichata Paiman cushpa rupachij shina , Pai cushicuchun , Paipajlla , chuyata causaichij . Tucui shunguhuan Diosta yuyarishpatajca chashnami causana .
45012002	Cunan punlla millai runacunataca , ama catichijchu . Chaipaj randica , yuyaimantapacha mushujyarishpa , mushuj causaita causaichij . Chashnami , Taita Dios munashca shina allita rurashpa , paita cushichishpa , ima pandata mana rurashpa causai tucunguichij .
45012003	Ñucataca mana c'uyaipaj cajpipish Diosmi c'uyahuarca . Chaillamantami , cancunataca tucuicunallatataj caita nini : Ama shuj ashtahuan , shuj ashtahuan cashcata yuyaichijchu . Ashtahuanpish Taita Dios tucui cancunaman crina yuyaita cushca shinalla , alli yuyaiyuj caichij .
45012004	Ñucanchijca , shuj cuerpollapimi imalla tiyajcunataca , achcata charinchij . Chashna cashpapish , mana tucui chaicuna shujlla ruranata charinchu .
45012005	Ñucanchijpish , Cristohuan shujlla tucushcamantaca , achcacuna cashpapish , shuj cuerpollami canchij . Chaimantami , caishuj chaishuj chaipurallataj canchij .
45012006	Diosca mana c'uyaipaj cajpipish c'uyashpallami ñucanchijmanca , ch'ican ch'ican rurai tucunata , pai munashca shina curca . Dios ima nishcata huillaj cashpaca , crijpi Dios cushca shinalla huillachun .
45012007	Shujtajcunata servij canata cushca cajpica , servina yuyailla cachun . Yachachij cashpaca , yachachina yuyailla cachun .
45012008	Maijanpish cunaj cashpaca , alli yuyaihuan cunachun . Huajchacunaman caraj cashpaca , ama mitsaj mitsajlla carachun . Pushaj cai tucushpaca , ama q'uilla q'uillalla purichun . Shujtajcunata ayudaj cashpaca , cushicuihuan ayudachun .
45012009	Shungumantataj c'uyanacuichij . Imapish mana allitaca p'iñaichij , allitaca ashtahuan ruracuichijlla .
45012010	Huauquipura shinataj , caishuj chaishuj c'uyanacuichij . Caishuj chaishuj randinmanta alli ninacushpa , valichinacuichij .
45012011	Imata ruracushpapish , ama q'uilla caichijchu . Diospaj Espíritu yuyachishca shina , rupaj shunguhuan , Apunchij Jesusta servichij .
45012012	Shuyacushcataca , cushicuihuan shuyaichij . Ima llaqui japijpipish , apaichijlla , Diostaca mañaracuichijlla .
45012013	Diospajlla cajcunapaj ima illajpica , charishcata raquinacuichij . Cancunapaj huasiman shamujcunatapish , alli chasquichijlla .
45012014	Cancunata llaquichijcunataca , bendiciaichij . Llaqui tucuchun ninapaj randica bendiciaichij .
45012015	Cushicuihuan cajcunahuanca cushicuichij , huacajcunahuanca huacaichij .
45012016	Caishuj chaishuj , shujlla yuyaihuan sumajta causaichij . Ama jatun tucuichijchu , ashtahuanpish huajchacunahuan apanacuichij . Ama , “ Alli yachajmi cani ” yuyaichijchu .
45012017	Cancunata llaquichijcunataca , ama tigra llaquichichijchu . Tucuicunapaj ñaupajpi allita ruraichij .
45012018	Tucuicunahuan sumajta causangapaj ima allita rurai tucushpaca , ruraichijlla .
45012019	Ñuca c'uyashca crijcuna , cancunata p'iñajcunataca , ama cancunallataj llaquichichijchu . Ashtahuanpish Taita Dios llaquichichun saquichijlla . Mandaj Diosllatajmi Pai Quillcachishcapica : Ñucami llaquichisha , ñucami paicuna japina cashcataca cusha nicun .
45012020	Chashna cajpica : Canta p'iñaj yaricachijpica , caranguilla , Yacunachijpipish , yacuta cunguilla . Chashna rurajpica Paica llaquiringami , ñahui pucayajta pingaringami ninpishmi .
45012021	Ima millai yuyai shamujpipish , ama atichinguichu . Ashtahuanpish allita rurashpa , millaitaca mishanguitaj .
45013001	Mandajcunataca , tucuicunami caźuna . Mandajta Dios mana churajpica , pi mana tiyanchu . Cunan tiyaj mandajcunaca , Dios churashcami .
45013002	Chaimanta , pipish mandajcunata mana caźujca , Taita Dios churashca mandajtami mana caźun . Chai mana caźujcunaca , llaquita japingacunatajmi .
45013003	Mandajcunaca allita rurajcunata manchachingapajca , mana tiyacunchu , millaita rurajcunallatami manchachincuna . Mandajcunata mana manchasha nishpaca , allita rurashpa causai . Can allita rurajpica , mandajcunaca alli ningacunami .
45013004	Mandajcunaca , cambaj allipajllataj Dios churashcapimi , paita servicuncuna . Mana allita rurajllapimi , cantaca manchachingacuna . Paicunaca , Taita Diosta servijcunami . Chaimanta , espadataca mana yangamanta charincunachu . Millaita rurajcunataca manchachina cajpitajmi , llaquichishpa jarcancuna .
45013005	Chaimanta , mandajcunataca caźunatajmi . Ama manchashcallamanta caźuichijchu . Ashtahuanpish cancunapaj yuyaipitaj , alli cana yuyaihuan caźuichij .
45013006	Mandajcunaca , Taita Diosta servijcuna cashpami , punllanta chai ruranapi tiyancuna . Chaimantami paicunamanca , impuestota cunguichij .
45013007	Paicunaman imata cuna cajpica , cunatajmi canguichij . Imamanta ramachijpipish ramaichij , impuesto cuna cajpipish impuestota cuichij . Alli nina cajpica , alli nichij . Cumurina cajpica , cumurichij .
45013008	Piman ama imata dibichijchu , c'uyanallata piman cashpapish dibichij . Caishuj chaishuj c'uyanacushpallami , Mandashcataca pajtachinguichij .
45013009	Mandashcapica : Ama huainayangui , ama huañuchingui , ama shuhuangui , ama llullangui , shujtajcunapaj imacunatapish ama munangui ninmi . Tucui caishuj mandashcacunapish : Can quiquinta c'uyarij shinallataj , shujtajcunatapish c'uyangui nishpa mandashcapimi , tandachishca tiyacun .
45013010	C'uyajca , pita mana llaquichinchu . Chashna cajpica , c'uyajmi Mandashcapi nishcataca , tucuita pajtachin .
45013011	Ima punllacunapi causacushcataca , cancunallataj yachanguichijmi . Ña rijcharishpa , jatarinami canguichij . Ñucanchijta quishpichinaca , crishca punllamanta cunancamaca , ñamari ashtahuan quichquiyamushca .
45013012	Amsaca ñallami achijyagrin , ñamari punlla callarigrin . Chaimanta , amsapi ruracushcataca saquishun , achijpi causangapaj macanacunata churarishunchij .
45013013	Punllapi puricuj shinataj sumajta causashunchij . Ama jatun micuillapi , ubyaicunallapi purishunchijchu . Ama huainayashunchijchu , chai millai munaicunahuan ama ruparishpa purishunchijchu , ama p'iñanacushunchijchu , pipaj imacunatapish ama munashunchij .
45013014	Ashtahuanpish , Apunchij Jesucristota churarichij . Quiquin aicha munashcataca , ama ruraichijchu .
45014001	Manaraj sinchi crijta chasquishpaca , ama caita chaita tapushpa p'iñanacuipi yaicuichijchu .
45014002	Maijancunaca , sinchi crijcuna cashcamantaca , ima imatapish micunllami . Cutin manaraj sinchi crijcunaca , granocunallatami micuncuna .
45014003	Imatapish micujlla crijca , huaquin micunata jarcarijtaca ama p'iñachun . Shinallataj huaquin micunata jarcarijpish , imatapish micujtaca , Taita Dios chashnata chasquishcamanta , ama mana alli nishpa rimachun .
45014004	Canca , ¿ ima nishpataj shujtajpaj runataca mana alli nishpa rimangui ? Pai alli purijpi , mana cashpaca urmajpipish , paipaj amotajchari ricunga . Pai sinchita purichunca , tucuita rurai tucuj cashcamantaca , Apunchij Jesusmi sinchiyachishpa pushanga .
45014005	Maijancunaca “ Shuj punllami , shujtaj punllacunata yalli ” nincunami . Cutin shujcunaca , “ Tucui punllacuna chai shinallatajmi ” nincunami . Cancuna ima shina yuyacushcataca , quiquinllataj allimi crina canguichij .
45014006	Shuj punllata ashtahuan alli cajta yuyajca , Apunchij Jesuspajmi chashna yuyan . Tucui punllacuna chai shinallataj cashcata yuyajpish , Apunchij Jesuspajllatami chashnaca yuyan . Tucui imatapish micujca , Taita Diosta pagui nishpami micun . Chashna rurashpaca , Apunchij Jesustami alli nin . Huaquin micunacunata jarcarijpish , Taita Diosllatatajmi pagui nin . Paipish , Apunchij Jesustami alli nin .
45014007	Ñucanchijca , pipish mana quiquinpajllataj causanchijchu . Huañushpapish , mana quiquinpajllataj huañunchijchu .
45014008	Causacushpaca , Apunchij Jesuspajmi causacunchij , huañushpapish Apunchij Jesuspajmi huañushun . Chaimanta , causacushpapish , huañushpapish , Apunchij Jesuspajllatajmi canchij .
45014009	Cristo huañushpa causarishpaca , huañushcacunatapish causajcunatapish Mandaj cangapajmi causacun .
45014010	Chashna cajpica , ¿ ima nishpataj cambaj huauquitaca mana alli nishpa rimangui ? Canpish cambaj huauquitaca , ¿ ima nishpataj p'iñangui ? Tucuicunamari ñucanchij imalla rurashcacunahuanca , mandashpa tiyacuj Cristopaj ñaupajpi ricurigrina canchij .
45014011	Dios Quillcachishcapipish , cashnamari nicun : Mandaj Diosca : " Ñucaca causacunimi , tucuicunami ñuca ñaupajpi cunguringacuna . Tucuicunami ñucataca , “ Canmi Taita Dios cangui ” ningacuna " ninmi .
45014012	Chaimanta ñucanchijca tucuicunami , quiquinllataj imallata rurashcataca , Taita Diosman ricuchigrishun .
45014013	Chaimanta , ama caishuj chaishuj juchachinacushpa rimanacushunchijchu . Ashtahuanpish caishuj crijcunata ñitcachishpa urmachinataca , jarcarinami canguichij .
45014014	Ñucaca , tucui imapish mapa canataca mana yuyanichu . Apunchij Jesuspi shunguta churashcamantami , chaitaca alli yachani . Chashna cajpipish imatapish “ Mapami ” nishpa yuyajpajca , imapish mapa cangallami .
45014015	Can imata micushpa , caishuj huauquita llaquichishpaca , ña mana paita c'uyashcata ricuchinguichu . Can imata micushcallamanta , cambaj huauquita chingachinguiman , Cristoca paimantapishmari huañurca .
45014016	Cancunata alli causaipi churashca jahua , shujtajcuna rimashca puringuichijman .
45014017	Taita Dios mandacunpi causanaca , micushpa , ubyashpalla causanaca mana canchu . Ashtahuanpish , Diospaj jucha illaj Espíritu yachachishca shina , cashcata rurashpa , cushijlla , sumajtami causana .
45014018	Chashna causashpa Cristota servijca , Taita Diosta cushichinmi , runacunapish paitaca alli ninmi .
45014019	Chaimanta , sumajta causangapaj , caishuj chaishuj ashtahuan sinchiyangapaj imatapish rurashun .
45014020	Dios ruracujtaca , ama imata micushcallamanta urmachichijchu . Ima micunapish , mana mapachu . Ashtahuanpish imata micushcallamanta , shujtaj crijta pandachinami mana alli .
45014021	Shina cajpica cambaj huauqui ama pandarichun , ama llaquirichun , ama yuyaipi irquiyachunca , aichata micunata , vinota ubyanata jarcarinapish , ima shujtajta mana ruranapish allimi .
45014022	Can imatami cringui , chaitaca Taita Diospaj ñaupajpi chashnallataj yuyashpa catilla . Pipish chashna quiquin crishca shina rurajpi , paipaj yuyai mana juchachijpica cushi cachunlla .
45014023	Ashtahuanpish manchai manchailla micushpaca , paillatajmi llaqui tucun . Imata rurangapajpish , quiquin yuyaillapitaj mana sinchi cashpaca juchami .
45015001	Ñucanchij sinchi crijcunami , manaraj sinchi crijcuna llashachicushcataca apana canchij . Mana ñucanchij quiquin cushiyarinallatachu rurana canchij .
45015002	Tucuicunallatajmi shujtajcuna ashtahuan sinchiyachun , paicunapaj allita rurashpa cushichina canchij .
45015003	Cristopish mana pai quiquin cushiyarinapajlla imata rurarcachu . Ashtahuanpish Dios Quillcachishcapi : Canta c'amijcunaca , ñucatami c'amishpa llaquichircacuna nishca shinatajmi pajtarca .
45015004	Tucui imallata Dios ñaupaman Quillcachishcacunataca , ñucanchijta yachachingapajmi quillcachishca . Chai Quillcacuna mushuj yuyaita cujpimi , ñucanchij shuyacushcataca chai yuyai shuyacunchijlla .
45015005	Cancunataca mana p'iñarij canatapish , cushi canatapish cuj Taita Diosllataj , Cristo Jesús ricuchishca shina shuj yuyailla causanata yachachichun .
45015006	Chashnami , tucuicunallataj shuj yuyailla , shuj shinalla , Apunchij Jesucristopaj Yaya Diostaca sumajyachinguichij .
45015007	Chaimanta , Taita Diosta sumajyachingapaj Cristo ñucanchijta chasquishca shinallataj , caishuj chaishuj chasquinacuichij .
45015008	Caita uyaichij : Cristoca , Dios “ Cushami ” nishcata pajtachingapajmi , judiocunata servingapaj shamurca . Chashna rurashpami , Dios ñaupa yayacunaman “ Cushatajmi ” nishcataca pajtachirca .
45015009	Mana israelcunapish paicunata Taita Dios llaquishcamanta , paita sumajyachichunpishmi Jesusca shamurca . Chaitamari Dios Quillcachishcapica : Chaimantami mana israelcunapurapi Canta alabasha . Cambaj shutitami Salmocunahuan cantasha nishca .
45015010	Cutin shujtajpica : Mana israelcunaca , Dios agllashcacunahuan cushicuichij ninmi .
45015011	Cutin shinallataj : Mana israelcunaca , tucuicuna Mandaj Diosta “ Allimari cangui ” nichij . Tucuicunallataj Paitaca , “ Jatunmari cangui ” nichij ninmi .
45015012	Cutin Isaiascarin : Isaipaj huahua huahuamantami , tucui llajtacunata mandangapaj llujshinga . Mana israelcunapish , Paipimi shunguta churangacuna ninmi .
45015013	Paillata shuyana Taita Diosllataj cancuna paita crishcamanta cushi canatapish , sumaj causaitapish yallijta cuchun . Chashnami Diospaj jucha illaj Espíritu yuyaita cujpi , ashtahuan chai yuyai shuyanguichij .
45015014	Ñuca huauqui , panicuna , cancunaca yallitaj llaquij , alli yachajcunami canguichij . Chaimanta cancunapurallataj yuyachinacushpa yachachinacui tucuipaj cashcataca yachanimi .
45015015	Shina cajpipish huauqui , panicuna , Taita Diosmi ñucataca , mana c'uyaipaj cajpipish c'uyashpa alli yuyaita cushca . Chaimantami cancunata yuyachingapaj , mana pacashpa , huaquin yuyaicunata quillcani .
45015016	Ñucataca mana israelcunaman huillashpa , Jesucristota servichunmi churarca . Chaimantami Taita Dios cushca alli huillaitaca , paicunaman huillacuni . Paicunatapish Diospaj jucha illaj Espíritu Diospajlla ch'icanchijpimi , Dios munashcata cushpa rupachishca shina tucungacuna . Chashna Dios chasquinalla tucuchunmi paicunaman huillacuni .
45015017	Cristo Jesusmanta Taita Diosta chashna servicushcamantami , ñucaca c'ari , c'arita purini .
45015018	Ñuca quiquinmantaca , ima parlanata mana charinichu . Ashtahuanpish mana israelcunapish Cristota crishpa , Paita caźuchunmi , ñucata huillachishca , paicunapaj allita rurachishca .
45015019	Taita Diospaj Espíritu rurai tucunata cujpimi , señalcunatapish , milagrocunatapish ruramushcani . Chashnami Cristomanta alli huillaitaca , Jerusalenmanta callarishpa , Iliria llajtacama , tucuipi huillamushcani .
45015020	Chashnamari Cristopaj shutita manaraj uyashca llajtacunapica , mana samashpa alli huillaita huillarcani . Shujtajcuna huillai callarishcapica , mana huillarcanichu .
45015021	Ashtahuanpish Dios Quillcachishcapi : Paimanta manaraj huillashca gentecunarajmi ricungacuna . Paimanta manaraj uyajcunarajmi yachangacuna nishca shinatajmi tucurca .
45015022	Chashna huillacushcamantami , tauca cutin cancunata ricuj shamusha nicushpapish , mana pajtarircani .
45015023	Chashna cashpapish , cunanca ñami cai llajtacunapica , ñuca huillanataca tucuchircani . Sarun huatacunamantami , cancunata ricugrina yuyailla carcani .
45015024	Chaimantami Españaman rishpaca , cancunataraj ricushpa risha nini . Cancunata ricushpa cushicushca huashaca , Españaman cachahuanguichijlla .
45015025	Cunanca , Diospajlla cajcunapaj imallatapish apashpami , Jerusalenmanraj ricuni .
45015026	Macedoniapi , Acayapi causaj crijcunami , Jerusalenpi Diospajlla caj huajcha crijcunaman cungapaj , cullquita tandachishpa cachanata yuyarircacuna .
45015027	Chashna ruranaca , paicunapaj yuyaipi allimi ricurirca . Chaitaca ruranallatajmi carcacuna . Dios Paipaj Espirituhuan judiocunaman cushca allicunataca , mana judiocunapish chasquircacunami . Chaicunata chasquishcamantaca , aichapaj ima illashcataca paicunaman cunallatajmi can .
45015028	Paicunaman cachashca cai mingaita paicunaman cushca q'uipaca , Españaman rishallami . Chaipimi cancunata ricuj shamusha .
45015029	Ñuca cancunapajman shamushpaca , Cristo cushca pajta allicunahuanmi shamusha .
45015030	Shina cajpipish huauqui , panicuna , Apunchij Jesucristomantapish , Diospaj Espíritu cushca c'uyaimantapishmi cancunataca , ñucamanta Diosta mañashpa , cai sinchi ruranapi ayudahuaichij nini .
45015031	Judeapi causaj mana crijcunapaj maquimanta huaquichichunpish , shinallataj ñuca apacushca cullquita Diospajlla cajcuna , Jerusalenpi alli chasquichunpish mañapaichij .
45015032	Cancuna mañajpimi , Taita Dios pushamujpi cancunapajman chayamushpaca , cancunahuan samarishpa cushicusha .
45015033	Sumaj causaita cuj Taita Diosllataj , tucui cancunahuan cachun . Chashna cachun .
45016001	Cencreapi tandanacuj crijcunata servij , ñucanchij pani Febetami cancunaman mingani .
45016002	Diospajlla cajcunapura chasquina shinataj , paitapish Apunchij Jesusmanta alli chasquipaichij . Paica tauca crijcunapajpish , ñucapajpishmari allita rurarca . Chaimanta , paipaj ima illajpipish amataj saquipanguichij .
45016003	Cristo Jesusta ñucahuan servij pani Priscilatapish , paipaj cusa Aquilatapish " “ ¿ Allillachu canguichij ? ” ninmi " nipaichij .
45016004	Paicunaca ñucata quishpichingaraicumi , ña huañunata quishpirircacuna . Chaimantami paicunataca , mana israelcunapura tucui crij tandanacushcacunapish , ñucapish pagui ninchij .
45016005	Paicunapaj huasipi tandanacuj crijcunatapish , " “ ¿ Allillachu canguichij ? ” ninmi " nipaichij . Ñuca c'uyashca Epenetotapish , " “ ¿ Allillachu cangui ? ” ninmi " nipaichij . Acaya llajtapica , paimi Cristotaca punta crirca .
45016006	Cancunapurapi achca allita ruracuj Mariatapish , " “ ¿ Allillachu cangui ? ” ninmi " nipanguichij .
45016007	Ñuca aillupura , llajtapura Andronicotapish , Juniastapish " “ ¿ Allillachu canguichij ? ” ninmi " nipaichij . Paicunami ñucahuan preźu tiyarcacuna . Paicunaca huillagrichun mingashcacunapaj achca c'uyashcacunami , Cristota ñucapaj ñaupa crijcunapishmi .
45016008	Apunchij Jesusmanta ñuca c'uyashca huauqui Ampliastapish , " “ ¿ Allillachu cangui ? ” ninmi " nipaichij .
45016009	Cristo Jesusta ñucanchijhuan servij Urbanotapish , ñuca c'uyashca huauqui Estaquistapish " “ ¿ Allillachu canguichij ? ” ninmi " nipaichij .
45016010	Cristopaj cashcata tucui laya ricuchij Apelestapish , " “ ¿ Allillachu cangui ? ” ninmi " nipaichij . Shinallataj Aristobulopaj huasipi cajcunatapish , " “ ¿ Allillachu cangui ? ” ninmi " nipaichij .
45016011	Ñuca llajtapura Herodiontapish , " “ ¿ Allillachu cangui ? ” ninmi " nipaichij . Narcisopaj huasipi cajcunatapish , " “ ¿ Allillachu canguichij ? ” ninmi " nipaichij . Paicunaca , Apunchij Jesusta alli crijcunami .
45016012	Trifenatapish , Trifosatapish " “ ¿ Allillachu canguichij ? ” ninmi " nipaichij . Chai panicunaca , mana samashpa , Apunchij Jesusta servijcunami . Apunchij Jesusta servinapi mana shaicuj , c'uyashca pani Persidatapish , " “ ¿ Allillachu cangui ? ” ninmi " nipaichij .
45016013	Apunchij Jesús agllashca , alli crij Rufotapish , paipaj mamatapish " “ ¿ Allillachu canguichij ? ” ninmi " nipaichij . Paipaj mamaca , ñucapajpish mama shinami .
45016014	Asincritota , Flegonteta , Hermesta , Patrobasta , Hermasta , paicunahuan caj tucui crijcunatapish , " “ ¿ Allillachu canguichij ? ” ninmi " nipaichij .
45016015	Filologota , Juliata , Nereota , paipaj panitapish , Olimpastapish , paicunahuan caj crijcunatapish , " “ ¿ Allillachu canguichij ? ” ninmi " nipaichij .
45016016	Caishuj chaishuj chuya shunguhuan muchashpa , “ ¿ Allillachu canguichij ? ” ninacuichij . Cristota crij tucui tandanacushcacunami cancunataca , “ ¿ Allillachu canguichij ? ” nishpa cachancuna .
45016017	Huauqui , panicuna , chai , p'iñanacuipi churashpa ch'icanyachijcunatapish , panda yachachijcunatapish alli ricuranguichij . Paicunaca , cancunaman alli yachachishcata p'iñajcunami . Paicunahuanca pajta tandanacunguichijman .
45016018	Chashnacunaca , Apunchij Jesucristota servinapaj randica , quiquin huijsallatami servincuna . Paicunaca uyanajlla , catinajlla shimicunahuanmi , manaraj alli yachajcunataca umancuna .
45016019	Cancuna crishpa ima shina caźucushcataca , tucuipimi yachaj chayashcacuna . Chaimantami cancunamantaca , achcata cushicuni . Chashna cajpipish , cancunaca allita rurangapajca yuyaisapa caichij , millaita ruranapica imata mana yachaj shina caichij .
45016020	Sumaj causaita cuj Taita Diosca , ñallami Satanastaca cancuna saruchun , cancunapaj chaqui ucupi churanga . Apunchij Jesucristoca , cancunaman Paipaj jatun c'uyaita cushca cachun .
45016021	Ñucahuan huillashpa purij Timoteopish , ñuca aillupura Luciopish , Jasonpish , Sosipaterpish cancunataca “ ¿ Allillachu canguichij ? ” nincunami .
45016022	Terciomi cai quillcataca quillcani . Ñucapish Apunchij Jesuspaj shutipimi , “ ¿ Allillachu canguichij ? ” nipani .
45016023	Gayopish “ ¿ Allillachu canguichij ? ” ninmi . Paipaj huasipimi causacuni . Tucui crijcunapish , paipaj huasipimi tandanacuncuna . Cai pueblopaj cullquita huaquichij Erastopish , huauqui Cuartopish cancunataca , “ ¿ Allillachu canguichij ? ” nincunami .
45016024	Apunchij Jesucristoca , tucui cancunaman Paipaj jatun c'uyaita cushca cachun . Chashna cachun .
45016025	Jesucristomanta alli huillaita ñuca huillashca shinataj , cancunata ashtahuan alli crijta rurai tucuj Diostaca , “ Allimari cangui ” nishunchij . Huiñai huiñaimanta pi mana yachashca , pacalla cashcatami ñucata huillachishca .
45016026	Diosca , Pai ima nishcata huillajcunahuan chaita quillcachishpa charicushcatami , cunan ricuchirca . ¡ Huiñai huiñaita causacuj Taita Diosca , pai mandashca shinallataj , tucui llajtacunapi causajcuna crishpa caźuchunmi , caitaca huillachirca .
45016027	Tucuita yachaj , shujlla Taita Diostaca , Jesucristomanta huiñai huiñaita sumajyachishca cachun ! Chashna cachun .
46001001	Taita Dios munashpa cayajpi , Jesucristo huillagrichun mingashca Pablomi cani . Ñucaca , huauqui Sostenesdijmi ,
46001002	Corintopi Diospajlla causaj crijcunaman quillcanchij . Cancunataca , Cristo Jesushuan shujlla tucujpimi , Taita Diosca Paipajlla ch'icanchirca . Paica cancunataca , Apunchij Jesucristopaj shutipi maipipish tucui mañajcunandij Paipajlla causachunmi agllarca . Jesucristoca paicunatapish , ñucanchijtapish Mandajmi .
46001003	Ñucanchij Taita Diospish , Apunchij Jesucristopish cancunamanca , jatun c'uyaita , sumaj causaita cushca cachun .
46001004	Ñuca Diosca , Cristo Jesusmantami cancunataca mana c'uyaipaj cajpipish c'uyashca . Chaimantami , Diostaca mana cungarishpa pagui nicunilla .
46001005	Paimantami shimicunatapish , Diosmanta yachanatapish tucuita chasquishpa , yallitaj charijyashcanguichij .
46001006	Shinallataj Cristomanta ñucanchij huillashcatapish , cancunapaj shungupi chasquishcanguichijmi .
46001007	Chashnami , Dios cushca rurai tucunataca , tucuita chasquishcanguichij . Cunanca , ña Apunchij Jesucristota ricuna yuyaillami , Pai shamujta shuyacunguichij .
46001008	Diosllatajmi , Apunchij Jesucristo shamui punllapi ama juchachishca llujshichun , chai punllacama sinchita chariranga .
46001009	Diosca cancunataca , Paipaj Churi Apunchij Jesucristohuan shujlla cachunmi cayashca . Paica cancunataca , manataj shitangachu .
46001010	Huauqui , panicuna , Apunchij Jesucristopaj shutipimi , tucui cancunataca tucuicuna shuj shinalla yuyashpa , chaillatataj rimashpa , ama chaupirinacuichijchu nini . Ashtahuanpish shuj shungulla , shuj yuyailla tucushpa , tandalla caichigari .
46001011	Ñuca huauqui , panicuna , Cloepaj huasi ucupuramanta shujcuna shamushpamari , cancunapura p'iñanacushcataca huillarca . Chaimantami chashna rimani .
46001012	Cancunamanta Maijancunaca : " Ñucaca , Pablopajmi cani " , shujcunaca : " Ñucaca , Apolospajmi cani " , caishujcunaca : " Ñucaca , Cefaspajmi cani " , chaishujcunaca : " Ñucaca , Cristopajmi cani " nishpa puricun nijtami uyani .
46001013	¿ Maitataj chashnaca ninguichigari ? ¿ Cristochu chaupirirca imatagari ? Mana cashpaca ¿ Pablochu cancunamantaca , chacatashca huañurca ? ¿ Pablopaj shutipichu bautiźarircanguichij ?
46001014	Allitajpish ñucaca cancunapuramantaca Crispota , Gayollatami bautiźarcani , pi shujtajta mana bautiźarcanichu . Chaimanta Taita Diostaca , pagui ninimi .
46001015	Chaimanta pipish : " Pablopaj shutipimi bautiźarircani " mana ni tucunguichijchu .
46001016	Arishi , huauqui Estefanasta , paipaj familiatapishmi bautiźarcani . Pi shujtajta bautiźashcataca , mana yuyarinichu .
46001017	Cristoca ñucataca mana bautiźachun cacharcachu , ashtahuanpish alli huillaita huillachunmari cacharca . Chaitapish Cristota cruzpi chacatashpa huañuchishcata alli entendichunmi , mana jatun yachaj shina rimashpa huillacuni .
46001018	Cruzpi chacatashpa huañuchishca Cristomanta uyanaca , chingarinaman ricujcunapajca , musparishca shinallami . Ashtahuanpish ñucanchij quishpirishcacunapajca , Dios tucuita rurai tucuj cashcata yachanami .
46001019	Chaitami Dios Quillcachishcapica : Jatun yachajcuna yachashcataca chingachishami . Yuyaisapacuna yuyashcatapish , yangapi churashami nishca .
46001020	¿ Mandashcata yachajcunaca maipitaj , tucui yachaicunata rijsijpish maipitaj , cunan punlla jatun yuyaiyujcunapish maipitaj ? Taita Diosca , cai pacha yachajcunataca muspachishcamari .
46001021	Taita Diostaca , runacunaca cai pacha yachaicunahuanca , mana rijsi tucushcacunachu . Ashtahuanpish Paica , tucuita yachaj cashpamari , musparicuj shina uyarij , cai huillashcallahuan quishpichina tucurca .
46001022	Judiocunaca , señalcunatami ricushun nincuna . Griegocunaca , imatapish yachanatami munancuna .
46001023	Shina cajpipish ñucanchijca , chacatashca Cristomantami huillacunchij . Cai huillaica , judiocunataca p'iñachinmi , mana israelcunapajca musparishca shinallami .
46001024	Chashna cajpipish Dios agllashcacunaca judiocuna cashpa , mana judiocuna cashpapish , Taita Dios tucuita rurai tucuj , tucuita yachaj cashpa Cristota cachashcatami ricunchij .
46001025	Taita Dios musparishca shina rurashcami , runacunata yalli yachaj cashcata ricuchin . Shinallataj Taita Dios irqui shina rurashcami , runacunata yalli tucuita rurai tucuj cashcata ricuchin .
46001026	Huauqui , panicuna , Dios cancunata agllashcataca yuyarichigari : Cancunapurapica huaquincunallami , cai pachapaj jatun yachajcuna canguichij , huaquincunallami mandajcunapish canguichij , huaquincunallami charijcunapish canguichij .
46001027	Ashtahuanpish Taita Diosca , jatun yachajcunata pingachingapajmi , cai pachapi imata mana yachaj nishcacunata agllarca . Shinallataj imatapish rurai tucujcunata pingachingapajmi , cai pachapi imata mana rurai tucuj nishcacunata agllarca .
46001028	Taita Diosca , cai pachapi valichishca tiyajcunata chingachingapajmi , cai pachapi yangalla nishpa p'iñashcata , imapish mana cana nishcacunata agllarca .
46001029	Chaimanta Diospaj ñaupajpica , pi mana jatun tucui tucunchu .
46001030	Ashtahuancarin , Taita Diosllatajmari cancunataca , Cristo Jesushuan shujllata rurarca . Paita rijsishpamari alli yachaita curca , Paimantami ima juchachina illajta rurarca . Paimantami Diospajlla ch'icanchirca , paimantami quishpichirca .
46001031	Chaipitajcarinpish Dios Quillcachishcapi : Maijanpish cushicusha nijca , Mandaj Diosmanta cushicuchun nishca shinataj cushicuchunlla .
46002001	Ña nicushca shinaca huauqui , panicuna , ñuca cancunaman Taita Diosmanta huillagrishpaca , manamari jatun yachaj cashcata ricuchingaraicu , mai , allichishca shimicunahuan huillarcanichu .
46002002	Ñuca cancunahuan cashpaca , ima shujtajta mana yachasha nircanichu , Jesucristota rijsina yuyaillami carcani . Ashtahuancarin Paita chacatashcamanta huillanallapimi yuyaita churarcani .
46002003	Cancunahuan cashpaca , manchaihuan chujchucuj , irqui shinami carcani .
46002004	Cancunaman alli huillaimanta parlashpapish , huillashpapish , jatun yachaj shina jahualla crichisha yuyashpa , allichishca shimicunahuanca mana rimarcanichu . Ashtahuanpish Diospaj Espíritu imatapish rurai tucunata cujpi , chaicunata rurashpa ricuchishpandijmi huillarcani .
46002005	Cancuna ama runacunapaj yuyaimanta yachachishcallata crishpa causachun , ashtahuanpish Dios tucuita rurai tucuj cashcata crichunmi chashna huillarcani .
46002006	Shina cashpapish cancunapura sinchi crijcunamanca , jatun yachaitami huillacunchij . Cai jatun yachaica , mana cai pachamantachu , mana cai pachata mandajcunamantapishchu . Cai pachata mandajcunaca , chingarijllacunami .
46002007	Ashtahuanpish ñucanchijca , Taita Dios cai pachata manaraj rurashpami , ñucanchijca sumaj llajtapi causagrichun pushana tucushca . Chai alli yachaitamari , pacalla tiyacujta cunanca cancunaman huillacunchij .
46002008	Chai yachaitaca , cai pachata maijan mandajpish ima cashcata mana yacharcacunachu . Yachashca cashpaca , sumaj Apunchij Jesustaca mana chacatanmanchu carca .
46002009	Shina cajpipish , Dios Quillcachishcallapitajmi cashna nicun : Pi mana ricushcata , pi mana uyashcata , shungullapipish pi mana yuyashcatamari Taita Diosca , Paita c'uyajcunapajca allichishca nicunmi .
46002010	Ashtahuanpish Taita Diosca ñucanchijmanmari , chai pi mana yachashcataca , Paipaj Espirituhuan yachachishca . Diospaj Espirituca tucuitamari yachan , Taita Dios imalla yuyashcatapishmi tucuita yachan .
46002011	Pi cashpapish shujtaj imata yuyacushcataca mana yachanchu , paipaj espiritullami yachan . Shinallataj Taita Diospajtaca , pi mana yachanchu , Diospaj Espiritullami chaitaca yachan .
46002012	Ñucanchijca , mana cai pachapaj espirituta chasquircanchijchu , ashtahuanpish Dios cachashca Espiritutamari chasquircanchij . Paimari , Taita Dios c'uyashpa cushcacunataca yachachicun .
46002013	Chaicunataca , mana cai pachapi causajcunapaj yuyaillamanta yachachishca shimicunahuanchu huillacunchij . Ashtahuanpish Diospaj Espíritu yachachishca shimicunahuanmari huillacunchij . Chashnami Espiritupajta yachachishpaca , Espíritu yuyaita cushca yachaita yachachicunchij .
46002014	Maijanpish Diospaj Espirituta mana charijca , Pai cushcacunataca mana yachasha ninchu . Chaicunaca , paipajca musparishca shinalla cajpimi , mana yachai tucun . Ashtahuanpish Diospaj Espíritu yuyaita cujllapimi , chaicunataca yachai tucun .
46002015	Diospaj Espirituta charijca , alli cashcata , mana alli cashcatapish tucuitami yachan . Paitaca pi mana imata ni tucunchu .
46002016	Mandaj Diospaj yuyaitaca , ¿ pitaj yachai tucushcari ? Paitaca , ¿ pitaj yachachi tucungari ? Shina cajpipish ñucanchijca , Cristopaj yuyaitami charinchij .
46003001	Huauqui , panicuna , cancunataca Diospaj Espirituta charij , sinchi crijcunaman shinaca , mana huillai tucurcanichu . Ashtahuanpish aicha munaita atichicuj , llulluraj crijcunamanmi huillarcani .
46003002	Sinchi yachaicunata manaraj yachaipaj cajpimi , llullu huahuacunaman lechellata ubyachij shina , jahualla yachanallata yachachircani .
46003003	Cancunaca , aicha munaita atichishpamari quichunacucunguichij , c'aminacucunguichij , chaupirinacucunguichij . ¡ Illu , chaicunata ruranaca , aicha munaimi ! Aichayuj shujtaj runacuna shinallatajmi puricunguichij .
46003004	Chaimantami maijancunaca : Ñucaca , Pablopajmi cani , cutin shujcunaca : Ñucaca , Apolospajmi cani ninacushpa puringuichij . Chashna ninacushpaca , ¿ manachu aicha munaita ruracunguichij imatagari ?
46003005	Ñucanchij huillajpi cancuna Jesusta crishca cajpipish , Pablopish , Apolospish ima mana canchijchu . Ñucanchijca , Apunchij Jesús mingashca ruranacunapi Diosta servijcunallami canchij .
46003006	Ñucaca , muyutami tarpurcani , Apolosca , yacutami churarca . Ashtahuanpish Taita Diosmari muyutaca , huiñachin .
46003007	Shina cajpica tarpujpish , yacuta churajpish ima mana canchijchu . Taita Dios muyuta huiñachicushcamantaca paipajmi canguichij .
46003008	Tarpujpish , yacuta churajpish maijan mana yallichu . Shina cashpapish Diospaj maquimantaca ishquitajmi , paicuna imalla rurashcamantaca , rurashca shinallataj chasquingacuna .
46003009	Ñucanchijca , Taita Dios ruracushcapi maquita cujcunallami canchij . Cancunaca , Taita Dios tarpushca chagra , Dios shayachicuj huasimi canguichij .
46003010	Mana c'uyaipaj cajpipish Taita Dios c'uyashpalla ñucaman yachachishca shinallatajmi , huasichinata alli yachaj arquitecto shina shayachi callarircani . Ñuca callarishcapica , shujtajmi huasichishpa caticun . Chai huasichishpa catijcunaca , tucuicunallataj quiquin ima ruracushcata , alli yuyaihuan rurashpa catichun .
46003011	Huasita shayachinapaj churashca callarinaca , Jesucristollami . Shujtaj callarinataca , pi mana churai tucunchu .
46003012	Cai callarishca jahuapica , maijanpish curihuan , cullquihuan , sumaj rumicunahuan , caspihuan , ujshahuan , p'angacunahuan huasichingachari .
46003013	Huasichijcuna imallahuan huasichishcataca , shamuj punllapimi Diosca ninahuan rupachishpa ricunga . Tucuicuna imallata rurashcacunataca , ninami alli cashcata , mana alli cashcatapish ricuchinga .
46003014	Cai callarishca jahuapi , maijanpaj rurashcapish , mana ima tucujpica , paica allitami chasquinga .
46003015	Maijanpaj rurashca rupajpica , paica imata mana japingachu . Ashtahuanpish paillami , rupacuj ninamanta llujshij shina quishpiringa .
46003016	Cancunaca , Diospaj huasi cashcataca , ¿ manachu yachanguichij ? Diospaj Espiritumari cancunapi causacun .
46003017	Diospaj huasita urmachijtaca , paitapish Taita Diosca chingachingami . Cancunami , Taita Dios Paipajlla ch'icanchishca , Paipaj huasi canguichij .
46003018	Pipish ama cancunallataj umarichijchu . Cancunapura maijanpish cai pachapi alli yachajmi cani yuyashpaca , yachajtaj cangapajca imata mana yachaj shina tucuichij .
46003019	Cai pachapi yachaj cashcaca , Taita Diospaj ñaupajpica imata mana yachashca shinallatajmi . Chaitami Dios Quillcachishcapica : Diosca jatun yachajcunataca , paicuna quiquin yachashcallapitajmi urmachin nicun .
46003020	Cashnapishmi nin : Yachajcuna manapish cana yangacunallata yuyacujtaca , Mandaj Diosca yachanmi ninmi .
46003021	Chashna cajpica , yachaj runacunallamantaca , ama jatun tucuichijchu . Tucui caicunamari cancunapaj :
46003022	Pablo , Apolos , Cefas , cai pacha , causai , huañui , cunan punllacuna , shamuj punllacunapish , tucuillataj cancunapajmi .
46003023	Cancunaca Cristopajmari canguichij , Cristoca Taita Diospajmari .
46004001	Shina cajpica ñucanchijtaca , Cristota servijcunalla cajtapish , Taita Dios cushca pi mana yachashcata yachachijcunalla cajtapishmi yuyana canguichij .
46004002	Pipish maijanman imata rurachun mingashpaca , chaita alli pajtachij cashcatami ricuncuna .
46004003	Ñucaca , cancuna cashpa , cai pachapi mandajcuna cashpapish , ñucata imata juchachijpica , mana llaquirinichu . Ñucallatajpish “ Allimi cani , mana allichu cani ” mana niri tucunichu .
46004004	Ima mana allita rurashcata ñuca yuyai mana juchachijpipish , “ Ña chuyami cani ” mana ninichu . Apunchij Jesusmi ñucataca alli nina cajpi , juchachina cajpipish ricunga .
46004005	Chashna cajpica , Pai ricuna punlla manaraj chayamujpica , Apunchij Jesús shamungacama ama pitapish “ Caimi alli , caica mana allichu ” nicuichijchu . Paimi amsapi shina pacalla cajtapish , achijyachishpa alli ricuchinga . Shungupi imalla yuyashcatapish ricuchingami . Chaipimi , tucuicunallataj quiquin ima shina cashcamantaca , Taita Dios alli nishcata chasquinga .
46004006	Huauqui , panicuna , cancunata c'uyashpami , cancunapaj allipajllataj Apolosmantapish , ñucamantapish yuyachishpa rimani . Dios Quillcachishcapi nicushcata ama yallirichijchu nishcataca ñucanchij shinallataj yachashpa , ama jatun tucuchunmi , chashna nini . Maijanpish quiquinlla shujcunata yalli cashcata yuyashpaca , jatun tucushpa caishujcunatapish p'iñachinguichijmari .
46004007	¿ Imapitaj caishujcunata yalli cangui ? Can imalla charishcataca , Dios cujllapimari charingui . Tucui imatapish Pai cushcallata charishpaca , ¿ ima nishpataj can quiquinllataj japishca shina jatun tucunguiari ?
46004008	¡ Cancunatajca , ñami tucuita charinguichij ! ¡ Achcata charijcunami canguichij ! ¡ Ñucanchij illajllataj , ñamari jatun mandajcuna tucushcanguichij ! ¡ Ñucanchijpish cancunahuan mandangapaj , mandajcunataj cashpaca , allimari canguichijman !
46004009	Ñuca yuyaipica , Taita Diosca huillagrichun ñucanchijta mingashpaca , tucuicunapaj catilla cashcata rijsinalla cachun , cunan caya huañuchinalla purichunmi churashca . Chaimantami cai pachapish , angelcunapish , tucui runacunapish ricushpa asina tucushcanchij .
46004010	¡ Ñucanchijca Cristota c'uyashcamantaca , imata mana yachajcunami ricurinchij ! ¡ Cancunaca Cristohuan cashcamantaca , yachajcunami canguichij ! ¡ Ñucanchijca irquicunami canchij , cancunaca sinchicunami canguichij ! ¡ Cancunaca tucuicuna alli nishcami canguichij , ñucanchijtaca pi mana ricunachinchu !
46004011	Cunancamaca yaricaihuan , yacunaihuan , churanapish illajlla , pipish macashca , causana huasipish illajllami canchij .
46004012	Quiquin maquihuanmi , shaicuita imatapish ruranchij . Ñucanchijta , “ Ima llaqui tucushca canman ” nijcunataca , bendicianchijmi . Ñucanchijta llaquichijpipish , mana c'ariyashpa llaquita apanchijllami .
46004013	Ñucanchijta yanga juchachishpa c'amijpipish , cushi shimihuanmi cutichinchij . Ñucanchijtaca cunancamami tucuicuna , cai pacha ñucuta shina , mapacunata shina p'iñashpa mana ricunachincuna .
46004014	Mana cancunata pingachingapaj cashna quillcanichu , ashtahuanpish ñuca c'uyashca huahuacunata shina cunacunillami .
46004015	Cancunaca , Cristomanta yachachichun huaranga yachachijcunata charishpapish , yayacunataca mana taucata charinguichijchu . Ñuca huillajpi cancuna Cristo Jesusta crishcamantaca , ñucami cancunapaj yaya cani .
46004016	Chaimantami cancunatapish , ñuca shinallataj causapachun mingani .
46004017	Chaipajmi Timoteotaca , cancunapajman cachacuni . Paica , Apunchij Jesusta alli crij , ñuca c'uyashca quiquin churi shinami . Cristota caźushpa ñuca ima shina causacushcataca , paimari cancunaman yuyachishpa yachachinga . Chashna causanatami , maipipish crij tandanacushcacunamanca yachachicuni .
46004018	Shina cajpipish cancunapuramanta maijancunaca , “ Ña mana cutinca shamungachu ” nishpami , c'ari tucuncuna .
46004019	Chashna nicujpipish Apunchij Jesús munajpica , ñallami ricuj shamusha . Ñuca shamushpaca , chai c'ari tucucujcunataca , mana shimi rimashcallata uyasha ninichu . Ashtahuanpish imallata rurai tucushcatami ricusha .
46004020	Taita Dios mandacunca , mana shimi rimashcallachu , ashtahuanpish tucuita rurai tucujmi .
46004021	Ñuca cancunapajman shamushpaca , ¿ caspihuanchu , mana cashpaca c'uyaihuanchu , alli shunguhuanchu , imahuantaj shamuchun ninguichij ?
46005001	Cancunapuramanta “ Shujca , lamamallahuantaj huainayashpa causacun ” ninacujtami uyani . Chashnataj huainayajca , Diosta mana crijcunapurapipish manamari uyarinchu .
46005002	¡ Cancunaca chaita yachashpapish , jatun tucucunguichijmari ! Chaipaj randica , caparirishpamari huacana canguichij , chai juchata rurajtapish cancunapuramanta llujshichishpamari cachana canguichij .
46005003	Mana ñuca quiquin cancunahuan cashpapish , ñuca espiritupica cancunahuanmi cani . Ñucataj chaipi caj shinami , chai huainayaj runata imata ruranata mandagrini .
46005004	Cancunaca , tucuicuna Apunchij Jesucristopaj shutipi tandanacuichij . Ñucapish ñuca espiritupica , cancunahuanmi casha . Apunchij Jesucristollatajmi cancunamanca , cai rurai tucunata cunga .
46005005	Chai runataca , paipaj aichata jatunta llaquichichun , Satanasman cuichij . Apunchij Jesús shamui punllapica , chai runapaj espíritu quishpichishca cachun chashna ruraichij .
46005006	Cancuna , “ Allimi canchij ” yuyashpa jatun tucunaca , ima allita mana ruracunguichijchu . Ashalla levadura , tandata rurana tucui chaputa p'unguillichijtaca , ¿ manachu yachanguichij ?
46005007	Chai ñaupa levadurataca shitaichij , levadura illaj tandata rurana mushuj chapu shina caichij . Cristoca , Taita Diosman cushpa huañuchina Oveja shinamari , ñucanchijmanta ña huañurca .
46005008	Chaimanta Pascuapi micunataca , chai mauca levadura shina caj juchahuan , millai yuyaihuanca ama micushunchij . Ashtahuanpish chuya shunguhuan , alli yuyaihuan micushunchij . Chashnami levadura illaj tanda shina cashun .
46005009	Sarun cachashca quillcallapitajmi , huainayashpa causajcunahuanca ama tandanacuchun nishpa cacharcani .
46005010	Chashna nishpaca , cai pachapaj cashpataj huainayajcunahuan , mitsacunahuan , shuhuacunahuan , rurashcalla dioscunata adorajcunahuan ama tandanacuchunca , mana nircanichu . Chaicunahuan mana tandanacuna cajpica , cai pachamanta llujshinami canguichijman .
46005011	Ashtahuanpish chai quillcapica , " Maijanpish “ Crijmi cani ” nishca jahua huainayaj , mitsaj , rurashcalla dioscunata adoraj , pitapish “ Llaqui japishca canman ” nij , machaj , shuhuajcunahuanmi ama tandanacunguichij " nircani . Chashnacunahuanca , tandalla micungapajllapish mana tiyarinachu canguichij .
46005012	Mana crijcunataca , imata mana jarcanachu cani . Crijcunapurapi ima tiyajpica , cancunallatajmari jarcana canguichij .
46005013	Taita Diosmi , mana crijcunataca juchachinga . Chai millaita ruracujtaca , cancunapuramanta llujshichichijlla .
46006001	Cancunapura maijancuna imamanta p'iñanacujpica , ¿ imapajtaj Diosmanta mana yachajcunaman huillagringuichij ? Paicunapajman rinapaj randica , Diospajlla cajcunamanmari huillana canguichij .
46006002	Diospajlla cajcuna , cai pachapaj cajcunata juchachina cashcataca , ¿ manachu yachanguichij ? Cai pachapaj cajcunata cancuna juchachina cashpaca , ¿ ima nishpataj jahualla allichipajllacunataca , cancunallataj mana allichi tucunguichij ?
46006003	Angelcunatapish ñucanchij juchachina cashcataca , ¿ manachu yachanguichij ? Chashna cana cashpaca , cai causaipicarin imatapish cancunallataj allichinallamari canguichij .
46006004	Cancunapura cai causaipi imamanta p'iñanacushpaca , ¿ ima nishpataj tandanacushca crijcunapaj manapish ima cajcunamanca , allichichun huillagringuichij ?
46006005	Caitaca , cancunata pingachingapajmi cashnaca nini . Crijcunapura p'iñanacushcata allichi tucuipaj , alli yuyaiyujca , ¿ manachu cancunapurapica shujllapish tiyan , imatagari ?
46006006	Ashtahuanpish cancunaca crijcunapura p'iñacushpaca , mana crij juezcunapaj ñaupajpimari juchachinacushpa puricunguichij .
46006007	Cancunapura chashna p'iñanacunaca , jatun pingaimari . Cancunata maijan llaquichijpica , ¿ manachu cungarilla tucunguichij ? Imata quichujpipish , ¿ manachu saquilla tucunguichij ?
46006008	Chashna canapaj randica , ashtahuanpish cancunamari crijcunapurallataj llaquichinacunguichij , imatapish quichunacunguichij .
46006009	Millaicunaca Dios mandacunpica imata mana charingachu . ¿ Chaitaca manachu yachanguichij ? ¡ Ama pandarichijchu ! Manaraj caźarashpa chayarijcuna , rurashcalla dioscunata adorajcuna , caźarashca jahua shujtajhuan causajcuna , c'aricunapura chayarijcuna ,
46006010	shuhuacuna , mitsacuna , machajcuna , huashalla parlajcuna , umashpa shuhuajcunapish , Dios mandacunpica , imata mana charingacunachu .
46006011	Cancunapish maijancunaca , chashnallatajmi carcanguichij . Ashtahuanpish cunanca , Apunchij Jesuspaj shutimanta , ñucanchij Diospaj Espiritumantami , maillashca , Diospajlla ch'icanchishca , ima juchachina illajta rurashca canguichij .
46006012	Ñucaca imata rurasha nishpapish , rurai tucunillami ninguichari . Shina cajpipish munarishcata ruranaca mana allichu . Imata ruranapish mana jarcashcachu . Manaca chashna nishpa , imatapish rurashallachu .
46006013	Micunaca huijsapajmi , huijsaca micunapajmi . Taita Diosmi ishquindijtataj chingachinga . Ñucanchij cuerpoca mana huainayanapajchu , ashtahuanpish Apunchij Jesuspajmi . Apunchij Jesusca , ñucanchij cuerpota mandajmi .
46006014	Apunchij Jesusta causachij Taita Diosllatajmi , Pai tucuita rurai tucushcahuan ñucanchijtapish causachinga .
46006015	Cancunapaj cuerpoca , Cristopaj Cuerpomari . Chaitaca , ¿ manachu yachanguichij ? Shina cajpica , ¿ Cristopaj Cuerpo cashcata quichushpachu , huainayashpa causaj huarmiman cusha ? ¿ Maitataj chaitaca rurashari ?
46006016	Maijanpish huainayaj huarmihuan chayarinacushpaca , ishquindij shujlla aicha tucuj cashcataca , ¿ manachu yachanguichij ? Dios Quillcachishcapica : Ishquindijmanta shujlla aichami tucun ninmari .
46006017	Shinallataj maijanpish Apunchij Jesushuan shujlla tucushpaca , Paihuan shuj espiritumi tucun .
46006018	Huainayanataca , caruman manchanami canguichij . Ima shujtaj juchata rurashpaca , mana cuerpota imata ruranchu . Ashtahuanpish huainayashpami , quiquin cuerpotaca juchahuan mapayachin .
46006019	Diospaj jucha illaj Espíritu causana huasi cashcatapish , Taita Dios cushca Espíritu cancunapi causacushcatapish , ¿ manachu yachanguichij ? Cancunaca , mana quiquinpajllatajchu canguichij .
46006020	Ashtahuanpish tucuimanta yalli valijhuan randishcami canguichij . Chaimanta cancunapaj cuerpohuanpish , espirituhuanpish Taita Dios cushicunata rurashpa causaichij .
46007001	Cunanca cancuna quillcashpa imallata tapushcata cutichisha : C'aricuna mana caźaranaca , alli canataca allimi .
46007002	Chashna cajpipish huainayana jahualla cashcamanta , c'aricunapish quiquin huarmita charichun , huarmicunapish quiquin cusata charichun ninimi .
46007003	Cusaca , quiquin huarmiman cuna cashcata cuchun , huarmipish quiquin cusaman cuna cashcata cuchun .
46007004	Huarmipaj cuerpoca , mana pai quiquinpajchu , cusapajmi . Cusapaj cuerpopish , mana pai quiquinpajchu , huarmipajmi .
46007005	Cusapish , huarmipish ama mitsarinacuichijchu . Ishquindij shuj yuyailla tucushpa , tucui yuyaihuan Diosta mañangapaj , ashacamalla jarcarichij . Mana unaita jarcari tucushpaca , mana alli yuyaita Satanás ama cuchun , cutin tandanacuichijlla .
46007006	Caitaca mana mandanichu , ashtahuanpish chashna ruranaca allimi canman nicunillami :
46007007	Tucuicunallataj ñuca shina cachun munaimanmi . Shina cajpipish Taita Diosmi shujmanca shujta , caishujmanca shujta , ch'ican ch'ican canata cushca .
46007008	Mosocunatapish , viudacunatapish ñuca shina mana caźarashpa saquirishpaca , allimi canman ninimi .
46007009	Ashtahuanpish paicuna mana jarcari tucushpaca , caźarachunlla . Aicha munaihuan ruparishpa purinapaj randica , caźaranami alli .
46007010	Ña caźarashcacunataca , Apunchij Jesusmi caitaca mandan , mana ñucachu mandani : Huarmica , cusata ama shitachun .
46007011	Shitashpapish ama shujtajta caźarachun , mana cashpaca quiquin cusahuan cutin alli tucushpa tandanacuchun . Cusapish , paipaj huarmitaca ama shitachun .
46007012	Caishujcunataca , mana Apunchij Jesuschu nin , ñucami cashna nini : Maijan crij huauquipaj huarmi mana crij cashpapish , paihuan causasha nijpica , ama shitachun ninimi .
46007013	Shinallataj maijan crij huarmipaj cusa mana crij cashpapish , paihuan causasha nijpica , ama shitachun ninimi .
46007014	Mana crij cusa cashpapish , crij huarmimantaca , Diospajllami tucun . Shinallataj mana crij huarmi cashpapish crij cusamantaca , Diospajllami tucun . Mana chashna cajpica , huahuacunapish mana crijcunapaj shinallataj mana allicunami canman . Ashtahuanpish cunanca , paicunapish Diospajllamari .
46007015	Shina cashpapish maijan mana crij huarmi cashpa , c'ari cashpapish ch'icanyasha nijpica , shitachunlla . Ch'icanyashpaca crij huauqui cashpa , pani cashpapish , ña mana huatashcachu . Taita Diosca ñucanchijtaca , sumaj causaita charichunmi cayarca .
46007016	Huarmi , ¿ cambaj cusaca canmanta chaichu quishpiringa , mana quishpiringa , imatataj yachangui ? Shinallataj cusapish , ¿ cambaj huarmica canmanta chaichu quishpiringa , mana quishpiringa , imatataj yachangui ?
46007017	Chashna cajpipish , tucuicuna Apunchij Jesús cancunaman yuyaita cushca shinallataj , Taita Dios cancunata agllai punlla ima shinami carcanguichij , shinallataj causaichij ninimi . Crij tandanacushcacunataca , tucui llajtacunapimi chashna mandani .
46007018	Dios cayai punllapaj maijan c'aripish , charishca aicha punta carata p'itichishca cashpaca , chashnallataj saquirichunlla . Mana chaita rurashcata Dios cayashca cajpipish , chashnallataj saquirichunlla .
46007019	Charishca aicha punta carata p'itichishca cashcapish , mana chaita rurashca cashpapish , ima mana canchu . Ashtahuanpish Taita Dios mandashcacunata ruranamari ashtahuan alli .
46007020	Tucuicuna Dios agllai punllapaj ima shina cashca cashpaca , chashnallataj saquirichunlla .
46007021	Amopaj runa cajpiraj Dios canta cayashca cajpipish , ama pingarichu . Shina cashpapish amopajmanta llujshi tucushpaca , llujshinguilla .
46007022	Amopaj runa cajpiraj , Apunchij Jesús cayashca cajpica , ña mana huatashca shinachu cangui . Mana amopaj runa cajta cayashca cajpica , cunanca Cristopaj maquipimi huatashca saquiringui .
46007023	Diosca tucuimanta yalli valijhuanmi , cancunataca randirca . Ama runacunapaj maquipi huatarishpa causaichijchu .
46007024	Huauqui , panicuna , Dios cayai punlla ima shina cashca cashpapish , chashnallataj Taita Dioshuan saquirichijlla .
46007025	Solteracunata imata mandachunca , Apunchij Jesusca imata mana nihuarcachu . Shina cajpipish Apunchij Jesús ñucata llaquijpimi , tucuicunapaj alli canata ñuca yuyashca shina cunani .
46007026	Jatun llaqui punllacunapi causacushcamanta , maijanpish ima shina cashca cashpaca , chashnallataj causachunlla .
46007027	Huarmiyuj cashpaca , ama shitana yuyai caichu . Mana huarmiyuj cashpapish , ama caźarana yuyailla purichu .
46007028	Caźarashpapish , mana juchata ruracunguichu . Shuj soltera caźarashpapish , mana juchata ruranchu . Chashna cajpipish caźarajcunaca , cai causaipica llaquicunata charingacunami . Chai llaquicunata ama charichunmi , jarcaiman yuyani .
46007029	Huauqui , panicuna , caitamari nisha nini : Ñamari punllacunaca quichquiyamucun . Chaimanta , cunanmantaca , huarmiyujcunaca mana huarmiyuj cashca shina causachun ninimi .
46007030	Huacajcunapish , mana huacaj shina cachun . Cushicujcunapish , mana cushicuj shina cachun . Imata randijcunapish , mana charij shina cachun .
46007031	Cai pachapi imalla charishcahuan cushicujcunapish , mana cushicuj shina cachun . Cai pacha ima shina tiyacujca , ñallami chingarigrin .
46007032	Cancunataca , ama llaquilla cachunmi munani . Mosoca , Apunchij Jesús yuyailla cashpami , Paita cushichinallata munan .
46007033	Ashtahuanpish huarmiyujca , huarmihuan cushicungapaj cai causaipaj mashcarina yuyaillami .
46007034	Shinallataj cusayuj huarmipish , solterapish ch'ican ch'ican yuyaitami charin . Solteraca cuerpohuanpish , espirituhuanpish Diospajlla ch'icanyarishca causangapaj Apunchij Jesús yuyaillami . Ashtahuanpish cusayuj huarmica , cusahuan cushicungapaj cai causaipaj mashcarina yuyaillami .
46007035	Caita nishpaca , cancunapaj allipajmi nini , mana p'iñachingaraicu nicunichu . Ashtahuanpish Apunchij Jesuspajta tucui shunguhuan rurashpa , pipish alli nishca causachunmi chashnaca nini .
46007036	Maijan yaya mamaca , “ Ñuca ushushica , ñami yuyajyacun ” yuyangachari . Chashna yuyashpaca , alli cajpica , yuyashca shina rurachichunlla . Caźaranaca mana juchachu , caźarachunlla .
46007037	Cutin maijan yaya mama , paipaj ushushita mana caźarachinata paipaj shungupi yuyashpaca , allitami yuyan .
46007038	Shinallataj maijanpish paipaj ushushita caźarachishpapish , allitami ruran . Mana caźarachishpacarin , ashtahuan allitami ruran .
46007039	Cusayuj huarmica cusa causacujpirajca , mandashcapi nishca shinaca cusahuan huatarishcami . Cusa huañujpica , ña cacharirishca saquirishcamanta , cutin caźarasha nishpaca , caźarachunlla . Ashtahuanca , Apunchij Jesusta crijlla cachun .
46007040	Ima cajpipish ñuca yuyaipica mana cutin caźarashpami , ashtahuan cushi canga yuyanimi . Ñucapish Diospaj Espirituta charishpami chashnaca nini .
46008001	Chai rurashcalla dioscunaman cushca aichamantaca , tucuicunallataj allimari yachanchij . “ Yachanchijmi ” nishpaca , jatun tucunchijllami . Ashtahuanpish c'uyashpaca , caishujcunapaj alli canatamari rurashun .
46008002	Maijan , “ Ñami alli yachaj cani ” nishpapish , yachanataj cashcataca manaraj imata yachanchu .
46008003	Ashtahuanpish maijanpish Taita Diosta c'uyajca , Diospaj alli rijsishcami .
46008004	Rurashcalla dioscunaman cushca animalcunapaj aichata micunaca ima mana canchu , chai dioscunallatajpish , ima mana canchu . Shujlla Taita Dios tiyajtami yachanchij .
46008005	Gentecunaca , " Jahuapipish , cai pachapipish achca dioscunami tiyan " ninmi . ( Chashna nijcunapajca , dioscunapish mandajcunapish achcatajmari tiyan ) .
46008006	Ashtahuanpish ñucanchijpajca , shujlla Diosmi tiyan . Paica Yaya Diosmi , Paica tucui ima tiyajtapish rurajmi . Ñucanchijpish Paipajmi canchij . Shinallataj shujlla Mandajmari tiyan , Paica Jesucristomi . Paimantami tucui imapish tiyan , ñucanchijpish paimantami causacunchij .
46008007	Ashtahuanpish caicunataca , manarajmari tucuicuna yachanchu . Maijancunaca , rurashcalla dioscunata ñaupa adoraj cashca cashpami , “ Chai dioscunaman cushca aichami ” nishpa , chai yuyaihuan micuncuna . Chaita micushpaca , manaraj sinchi crij cashcamantami , mapayashcata yuyancuna .
46008008	Ima micunallaca , mana Diosman ashtahuan c'uchuyachinchu . Chashna cashcamantaca micushpapish , mana ashtahuan alli canchijchu . Mana micushpapish , mana yanga tucunchijchu .
46008009	Ñataj cancunaca , imatapish “ Micunallami ” nishpa , micushpaca , caishuj manaraj sinchi crijcunata pandachinguichijman .
46008010	Can alli yachaj cashcamantaca , rurashcalla dioscunata adorana huasipipish micunguillatajmari . Manaraj sinchi crij , can chaipi micushpa tiyacujta ricushpaca , ¿ manachu paipish chai dioscunaman cushca aichata micunachinga ?
46008011	Ñataj can , “ Yachaj cani ” nishpa micushcallamanta , manaraj sinchi crij chingarinman . Cristomari paimanta huañushpa quishpichirca .
46008012	Cancuna chashna micushpa , manaraj sinchi crijcunata pandachishpa juchallishpaca , Cristotamari p'iñachishpa , juchallinguichij .
46008013	Chashna cana cajpica , ñuca imata micushcallamanta maijan crij urmanalla cajpica , paita ama urmachingapajca , manataj aichataca micushachu .
46009001	¿ Manachu ñucaca , huillagrichun mingashca cani ? ¿ Manachu ñucapaj imata rurai tucuni ? Ñucapish Apunchij Jesustaca , ricurcanitajmari . Illu Apunchij Jesusmanta ñuca huillashcamantami , cancunaca crijcuna canguichij .
46009002	Maijancuna , “ Paica mana huillagrichun mingashcachu ” nicujpipish cancunaca , ¡ huillaj cashcata allimi rijsihuanguichij ! Cancunaca Apunchij Jesusta crishpami , ñucataca huillagrichun mingashcataj cashcata ricuchinguichij .
46009003	Cunanca ñucata juchachijcuna caita uyaichij :
46009004	Huillacushcamantaca , ¿ manachu ñucanchijpish micunata , ubyanata chasquina canchij , imatagari ?
46009005	Huillagrichun mingashca caishujcuna shinallataj , Apunchij Jesuspaj huauquicuna shinallataj , Cefas shinallatajpish , ¿ manachu ñucanchijpish crij huarmita caźarashpa , pushashpa puri tucunchij , imatagari ?
46009006	¿ Bernabehuan , ñucallahuanchu , causangapajca , ñucanchijllataj imatapish mashcarina canchij ?
46009007	Pipish soldado tucunamanca , mana quiquin cullquihuan rinchu . Uvasta tarpujpish , uvas p'ucujpica , ¿ manachu japishpa micun ? Michijpish , ¿ manachu lecheta capishpa ubyan ?
46009008	¿ Runapaj yuyaillamantachu chashna nicuni , imashi ? ¿ Manachu chaitaca , Mandashcallapitaj huillacun , imashi ?
46009009	Illu Moisés Mandashcallapitajmi , cashna quillcashca : " Trillaj huagrataca , ama shimita huatangui " nishcami . ¿ Taita Diosca , huagracunata llaquishpallachu , chashnaca nishca canga ?
46009010	¿ Manachu ñucanchijpajtaj chaita nishca canga ? Ñucanchijpajtajmari chaitaca quillcachishca . Illu yapujpish , trillajpish granota japina yuyaillami chaitaca ruran .
46009011	Ñucanchijca , muyuta tarpuj shinami Diosmanta cancunaman huillashcanchij . Chaita huillashcamantaca , ¿ manachu ñucanchij aicha causaipajca imallatapish cancunata mañana ñahuita charinchij ?
46009012	Caishuj huillajcuna cancunata imatapish cuchun mañacujpica , ñucanchijcarin mañana ñahuita charinchijmari . Chashna cajpipish , imata mana mañarcanchijchu . Ashtahuanpish Cristomanta huillacushca alli huillai ama jarcarichunmi , llaquita apacushpapish imata mana mañashcanchij .
46009013	Diospaj huasipi Diospajta rurajcunaca , illu chai huasiman apashcatami micuncuna . Altarpi servijcunapish , chai altarman apashcacunatami micuncuna . ¿ Chaitaca manachu yachanguichij ?
46009014	Chashnallatajmi Apunchij Jesusca , alli huillaita huillajcunaca , huillashcamanta micunata charichun nishpa mandarca .
46009015	Chashna cajpipish ñucaca , ñuca japina cashcataca , imata mana mañarcanichu . Cunanpish , cancuna ñucaman imata cuchun nishpa , mana chashna quillcanichu . Huillashcamanta pipaj imata chasquishpaca , ñuca cushicunatamari quichuchisha . Chaipaj randica , huañushparajchari alli caiman .
46009016	Shina cashpapish alli huillaita huillacushpaca , ¿ imamantataj jatun tucushapish ? Huillachuntaj mandajpimari huillacuni . Alli huillaita mana huillashpaca , ¡ ai , imachari tucusha !
46009017	Chashna cashcamantaca , ñuca quiquin munaimanta huillashpaca , ñuca japina cashcata chasquishami . Ashtahuanpish , “ Huillanatajmi cangui ” nijllapi huillashpaca , mandajllapi ruracushcamari tucun .
46009018	¿ Shina cajpica , imata japingaraicutaj huillacuni ? Cristomanta alli huillaita huillangapaj mingai tucushpaca , ñamari ñuca japinata japishcani . Chaimantamari pita imata mana mañashpa , chai alli huillaitaca huillana cani .
46009019	Ñucaca , mana pipaj maquipi huatarishca canichu . Shina cashpapish , mashnacunapish crij tucuchun nishpami , tucuicunapaj servij tucurcani .
46009020	Judiocunahuan cashpaca , paicuna quishpirichun nishpami , judío shina tucuni . Mandashcata caźujcunahuan cashpami , ( chai Mandashcata ñuca mana caticushpapish ) , paicunapish quishpirichunca , chai Mandashcata caźujcuna shina tucuni .
46009021	Shinallataj Mandashcata mana charijcunahuan cashpapish , paicunapish quishpirichunca , ñucapish Mandashcata mana charijcuna shinallatajmi tucuni . ( Chashna tucushpapish , Taita Dios Mandashca illajllaca mana canichu , ashtahuanpish Cristo mandashcatamari ruracuni ) .
46009022	Manaraj sinchi crijcunahuan cashpaca , paicunapish quishpirichunmi , paicuna shina tucuni . Pipish ima shinamantapish quishpirichun nishpami , tucuicuna ima shina cajpipish , paicuna shinallataj tucuni .
46009023	Alli huillaita huillangapajpish , chai alli huillai cushca allita japingapajpishmi chashnaca tucuni .
46009024	Pugllana pambapica , tucui mishanacugrijcunami callpancuna . Shina cashpapish mishashcamanta japinataca , maijanpish mishajlla japina cashcataca , ¿ manachu yachanguichij ? Chaimanta cancunapish japingapaj mishanacuj shinallataj causaichij .
46009025	Mishanacungapaj allichirijcunaca , mishanata jarcaipajtaca , tucuitami saquin . Chingarijlla coronata japina cashpapish , chashna allichirishpami mishanacuncuna . Ñucanchijcarin mana chingarij coronata japingapajmi , mishanacuj shina causacunchij .
46009026	Ñucapish maiman chayana cashcata mana yachaj shinaca , mana callpanichu . Ñuca macanacushpaca , huairallapica mana huajtanichu .
46009027	Ashtahuanpish ñuca quiquin aichatami macaj shina caźuchini . Shujtajcunaman huillashca q'uipaca , ñucaraj chingarishallatajmari .
46010001	Huauqui , panicuna , ñucanchij ñaupa yayacuna ima shina tucushcata yuyarichigari . Paicunaca tucuicunami , p'uyu ucupi rircacuna . Tucuicunallatajmi Puca cucha jatun yacutapish ch'imbarcacuna .
46010002	Chashnami tucuicunallataj , p'uyupipish , yacupipish Moiseshuan tandalla bautiźarircacuna .
46010003	Diospaj Espíritu cushca micunatapish , tucuicunallatajmi micujcuna carca .
46010004	Diospaj Espíritu cushca ubyanatapish , tucuicunami chaillatataj ubyajcuna carca . Diospaj Espíritu cushca jatun Rumipish , paicunahuanmi purij carca . Chai Rumimanta llujshicuj yacutapish , tucuicunami ubyajcuna carca . Chai jatun Rumica , Cristollatajmi carca .
46010005	Chashna cajpipish paicunapuramantaca , achcacunami Taita Diospi p'iñai tucurcacuna . Chaimantami chaicunaca , chai shitashca pamballapitaj huañurcacuna .
46010006	Ama ñucanchijpish paicuna shinallataj mana allita munachunmi , yuyachingapaj chashna tucurca .
46010007	Ama cancunapish paicunapuramanta maijancuna shinallataj , rurashcalla dioscunata adoraichijchu . Dios Quillcachishcapica , paicunamantami : Tucuicunami micungapaj , ubyangapaj tiyarircacuna . Chai q'uipa jatarishpaca , pugllarcacunami nicun .
46010008	Shinallataj ama paicunapuramanta maijancuna shina huainayashunchijchu . Chaicunaca shuj punllallami , 23.000 huañurcacuna .
46010009	Paicunapuramanta maijancunaca Mandaj Diostaca , paicuna munashca shinami , “ Caita chaita rurai ” nircacuna . Ñucanchijpish ama chashnallataj rurashunchijchu . Chashna nijcunataca , culebracuna canishpami huañuchirca .
46010010	Paicunapuramanta maijancuna shina ama Diosta c'amishunchij . Paicunataca , huañuchij angelmi huañuchirca .
46010011	Paicuna chashna tucushcaca , ñucanchijta yuyachingapajmi chashna tucurca . Cunan punllacuna ñucanchijta yachachingapajmari Diosca tucui chaicunata quillcachishca .
46010012	Maijanpish alli puricushpaca , ama urmangapaj yuyaipi purichun .
46010013	Shujtaj runacunata japij llaquicunallatajmi , cancunatapish japin . Shina cajpipish Taita Diosca , pai rurasha nishcata pajtachij cashpami , cancuna mana mishai tucuipaj llaquicuna japichunca mana saquinga . Cancunata urmachisha nij llaquicuna shamujpipish , Diosllatajmi cancuna ama urmachun , chaimanta llujshinata ricuchinga .
46010014	Chashna cajpica ñuca c'uyashca crijcuna , rurashcalla dioscunata adoranataca , caruman manchanguichij .
46010015	Cancuna ña alli yuyaiyujcuna cajpimi , caicunataca nini : Cancunallataj ñuca imata nisha nishcataca , yuyaita japichijlla .
46010016	Ñucanchijman Dios cushca copamanta , Paita pagui nishpa ubyashpaca , Cristo jichashca yahuarmantami paihuan shujlla tucunchij . Shinallataj tandata chaupinacushpa micushpapish , Cristopaj cuerpohuanmari shujlla tucunchij .
46010017	Chai shujlla tandata tucuicunallataj chaupishpa micushpami , ñucanchijca achcacuna cashpapish , shujlla cuerpo tucunchij .
46010018	Israelcuna paicunapaj aicha causaipi imata rurashcataca yuyarichigari . Diosman cushpa huañuchishca animalpaj aichata micushpaca , ¿ manachu altarmanta micun ?
46010019	¿ Ima nishpataj cashna nini ? ¿ Rurashcalla dioscunaca diostaj cajpi , chaicunaman cushca aichapish ima alli cana cajpichu chashnaca nini , imashi ?
46010020	Mana , chaicunaca imapish mana canchu . Riquichij , Diosta mana caźujcuna chai dioscunaman animalcunata cushpa huañuchishpaca , mana Taita Diosman cunchu . Ashtahuanpish supaicunamanmari cun . Chaimantamari , ama chai aichacunata micushpa , supaicunahuan shujlla tucugrichijchu nicuni .
46010021	Apunchij Jesuspaj copamantapish , supaicunapaj copamantapish mana ubyai tucunguichijchu . Shinallataj Apunchij Jesuspaj meźamantapish , supaicunapaj meźamantapish mana micui tucunguichijchu .
46010022	¿ Chashna rurashpachu Apunchij Jesustaca p'iñachishun ? ¿ Chashna rurangapajca , Paita yalli sinchicunachari canchigari ?
46010023	Ñucaca imata rurasha nishpapish , rurai tucunillami ninguichari . Shina cajpipish munarishcata ruranaca mana allichu . Imata ruranapish mana jarcashcachu . Shina nishpa , ima , japi tucushcata ruranaca , mana sinchi crijta ruranchu .
46010024	Pi ama quiquinllata yuyarishpa , imatapish ruraichijchu , ashtahuanpish shujtajcunapaj alli canata ruraichij .
46010025	Aicha c'atupi aichata randicushpaca , ama imata yuyashpa tapuichijchu , randishpa micuichijlla .
46010026	Cai pachapish , tucui imalla tiyajcunapish Mandaj Diospajmi .
46010027	Maijan manaraj crij carangapaj cayajpica , ama imata yuyashpa , ama imata tapushpa , imata carajpipish japishpa micuichijlla .
46010028	Cai aichaca , rurashcalla dioscunaman cushcami nishpa maijan huillajpitajca , ama micunguichijchu . Chashna huillajpaj yuyaita ama pandachichunmi , chashna nini .
46010029	( Mana cambaj yuyaimantachu , caishujpaj yuyaita ama pandachichunmi , chashna nini ) . ¿ Caishujpaj yuyaita ama pandachingaraicullachu ñuca yuyashcataca , mana rurai tucuni ?
46010030	Imata micushpapish Diosta pagui nishpami micuni . Shina cajpica , ¿ Ima nishpataj Taita Diosta pagui nishpa micushcataca , “ Mana alli ” nishpa ñucata juchachingacuna ?
46010031	Cancunaca caitami yuyaipi cacharina canguichij : Imata micusha nishpa , imata ubyasha nishpa , imata rurasha nishpapish , “ ¿ Taita Dios cushicungachu , imamí ? ” chaitaraj yuyarichij .
46010032	Israelcunatapish , mana israelcunatapish , Diospajlla tandanacuj crijcunatapish , ama ñitcachichijchu .
46010033	Ñucaca pihuan cashpapish , paicunapura shinami tucuni . Achcacunata quishpichingapajmi , paicunapaj alli canata rurani , mana ñuca quiquinpajlla alli canata ruranichu . Cancunapish chashna causaichigari .
46011001	Ñucaca , Cristo imalla rurashcatami caticuni , shinallataj cancunapish ñuca imalla rurashcata catichij .
46011002	Huauqui , panicuna , ñucataca tucuipimari yuyaricushcanguichij . Ñuca huillashpa yachachishcatapish , tucuitamari chashnataj caticushcanguichij . Chaimantami cancunataca , allimari canguichij nini .
46011003	Chashna nishpapish , cancunataca caicunata yachachuntaj ninimi : Cristoca , tucui c'aricunata Mandaj Umami . C'arica , quiquin huarmita mandaj umami . Taita Diosca , Cristota Mandaj Umami .
46011004	Maijan c'aripish , Diosta mañacushpa , mana cashpaca Diosmanta huillacushpa umata ch'ungullirishpaca , paita Mandaj Umatami pingachin .
46011005	Cutin maijan huarmipish Diosta mañacushpa , mana cashpaca Diosmanta huillacushpa mana umata ch'ungullirishpaca , paita mandaj umatami pingachin . Umata mana ch'ungullirishpaca , ajchata p'itichishcamanmi rijchan .
46011006	Maijan huarmi , umata mana ch'ungullirisha nishpaca , ajchatapish rutuchichunlla . Ajchata rutuchishpa , lluchu uma purinata pinganachishpaca , umata ch'ungullirichun .
46011007	C'aritaca , Taita Diosmi Paiman rijchajta rurashca . Chashna cashpami , Pai sumaj cashcata ricuchin . Chaimanta , paipaj umataca , ama ch'ungullirichun . Ashtahuanpish huarmica , cusa mandaj cashcatami ricuchin .
46011008	Diosca c'aritaca , mana huarmimanta surcushpa rurarcachu . Ashtahuanpish huarmitamari , c'arimanta surcushpa rurarca .
46011009	Diosca , mana huarmi pailla cajpi c'arita rurarcachu , ashtahuanpish c'ari pailla cajpimi huarmita rurarca .
46011010	Chaimanta huarmica , angelcuna chaipi cashcamantami , mandaj cusayuj cashcata ricuchingapaj , umata ch'ungullirina .
46011011	Chashna cajpipish Apunchij Jesuspaj cajcunaca , c'aripish huarmi illajca ima mana canchu , huarmipish c'ari illajca ima mana canchu .
46011012	Huarmica c'arimantami tiyan , c'aripish , huarmimantami tiyan . Taita Diosmari tucuita rurashca .
46011013	Cancunallataj alli yuyarichij : ¿ Huarmipajca , umata mana ch'ungullishpa , Taita Diosta mañanaca , allichu ?
46011014	Cutin c'aripajca , paipaj ajchata sunita huiñachinaca mana allichu . C'arica suni ajchahuanca , pai ima shina cana cashca shina mana ricurishpaca , pingaimari .
46011015	Ashtahuanpish huarmica , suni ajchayuj cashpamari , sumaj ricurin . Umata taparichunmi , Diosca chashna suni ajchata curca .
46011016	Maijanpish cai yachachishca mana alli yuyachijpi , imata nisha nishpaca , caita yachachun : Ñucanchijpurapipish , Diospajlla tucui crij tandanacushcacunapurapipish , huarmicunaca mana ajchata rutuchinchu .
46011017	Cutin , cai catita cancuna rurashcata rimashpaca , mana cancunata alli nishpa rimagrinichu . Cancunaca allipaj tandanacunapaj randica , mana allipajmari tandanacuj cashcanguichij .
46011018	Puntaca : Can crijcunapura tandanacushpaca , “ Mirga , mirga chaupirinacun ” nijtami uyani . Chashna canataca , ashataca crinimi .
46011019	Cancunapura maijanlla alli crij cashca rijsirichunca , chashna chaupirinacuica tiyanallatajmi can .
46011020	“ Apunchij Jesús huañushcata yuyarishpa micungapaj tandanacunchij ” nishpaca , chaita rurana shinaca mana ruracunguichijchu .
46011021	Ashtahuanpish , “ Shuj , shuj chayashcahuan , quiquin micunata japishcahuan micunllacunami . Chaicunaca ña machancunapish , cutin maijancunaca yaricaihuanmi saquirin ” ninmi .
46011022	¿ Maipi micungapaj , ubyangapaj huasita mana charishpachu , chashnaca ruranguichij ? ¿ Mana cashpaca , Diospajlla tandanacuj crijcunata p'iñashpachu , huajchalla crijcunata pingachingaraicu chashna ruranguichij ? ¿ Chaitaca , “ Allitami rurashcanguichij ” nichun ninguichijchu ? ¿ Maitataj alli nishari ?
46011023	Ñuca cancunaman yachachishcataca , Apunchij Jesusllatajmi ñucamanca curca . Apunchij Jesusca , paita huañuchijcunaman japichina tutallatajmi tandata japirca .
46011024	Chai tandamanta Taita Diosta mañashpa , pagui nishpa chaupishpaca , cashnami nirca : Japichij , micuichij . Caica , cancunamanta cushca ñuca cuerpomi . Caitaca ñucata yuyarishpa , ruracuichijlla nircami .
46011025	Micushca q'uipaca , copata japishpami : Cai copami , ñuca yahuarhuan mushujta rurangapaj ari ninacushcata ricuchin . Mashna cutin caita ubyashpaca , ñucata yuyarishpa chashna ruracuichij nircami .
46011026	Chaimanta cancunaca , mashna cutinpish cai tandata micushpa , cai vinota ubyashpaca , Apunchij Jesús tigramungacamami , Pai huañushcata huillacunguichij .
46011027	Chashna cashcamantaca , Apunchij Jesús “ Micuichij ” nishca tandatapish , “ Ubyaichij ” nishca copatapish , maijan mana alli shunguhuan micushpa , ubyashpaca , Apunchij Jesuspaj cuerpomanta , yahuarmantaca juchachishca cangatajmi .
46011028	Chashna cashcamantaca , tandata manaraj micushpa , copamanta manaraj ubyashpa , cancunapaj shungu ima shina cashcataraj alli yuyarichij .
46011029	Maijanpish Apunchij Jesuspaj cuerpo cashcata mana alli yuyarishpa micushpa , ubyashpaca , quiquin llaquipajllatajmi micun , ubyan .
46011030	Chaimantami cancunapurapica , achca ungushcacuna , irquicuna canguichij , huaquincunacarin ña huañushcapishmi .
46011031	Ñucanchij quiquinllataj ima shina cashcata alli yuyarishpaca , mana chashna llaquichishca canchijmanchu .
46011032	Shina cajpipish Apunchij Jesusca , ñucanchijta llaquichishpaca , mana crijcunahuan jatun llaquiman ama cachangapajmi , chashnaca llaquichin .
46011033	Chaimanta ñuca huauqui , panicuna , micungapaj tandanacushpaca , caishuj chaishuj shuyanacuichij .
46011034	Chashna tandanacushpa , maipish cachun micushcamanta ama llaquichishca cangapajca , yaricachijllacunaca quiquin huasipi micumuchun . Ima shujtajtaca , ñucallataj shamushpami allichisha .
46012001	Huauqui , panicuna , Diospaj Espíritu imalla rurai tucunata cuj cashcataca , allimi yachana canguichij .
46012002	Cancunataca , Diosta manaraj crijcuna cajpica , rurashcalla mana rimaj dioscunapajmanmi pushajcuna carca . Chaitaca yuyaringuichijmi , ¿ nachú ?
46012003	Chaimantami , caita yachachun nini : Maijanpish Jesusta : " ¡ Maipi ima tucuchun ! " nishpaca , mana jucha illaj Espíritu yuyaita cushcata rimanchu . Maijanpish Diospaj Espíritu yuyaita cujllapimi : ¡ Jesusca Mandajmi ! ni tucun .
46012004	Cunanca caita uyaichij : Diospaj Espirituca , ch'ican ch'ican rurai tucunacunatami cun . Chashna cashpapish , Espirituca Paillami .
46012005	Servinaca tucui layami tiyan , imalla ruranapi servishpapish , Apunchij Jesusllatami servinchij .
46012006	Tucuicuna ch'ican ch'ican ruranacunata ruracujpipish , Taita Diosllatajmi tucuicunata imata cashpapish rurachicun .
46012007	Diospaj Espiritumari pita cashpapish tucuicunapaj allipaj , ch'ican ch'icanta rurachishpa ricuchicun .
46012008	Chashnami Diospaj Espirituca , shujmanca , alli yachai shimicunata huillachun cushca . Chai Espiritullatajmi caishujmanca , Diosmanta yachachina shimicunata cushca .
46012009	Diosca , Paipaj Espiritullahuantajmi , shujmanca imata rurangapajpish crina yuyaita cushca . Pai Diospaj Espiritullatajmi caishujmanca , ungushcacunata alliyachi tucunata cushca .
46012010	Chaishujcunamanca , milagrocunata ruranatami cushca . Caishujmanca , Dios ima nishcata huillanatami cushca . Chaishujmanca , ima espíritu rimachicushcata rijsi tucunatami cushca . Cutin maijanmanca , shujtaj rimaicunata rimai tucunatami cushca . Shujtajcunataca , chai rimaicuna imata nisha nishcata huillajtami rurashca .
46012011	Diospaj shujlla Espiritullatajmi , Pai maijanllaman imalla rurai tucunata cusha nishca shina cushca . Chaitami Paillataj rurachicun .
46012012	Cuerpoca shujllami . Shina cashpapish ch'ican ch'ican achca partecunatami charin . Chai tucui achca partecunami , tandalla shuj Cuerpolla tucun . Cristopaj Cuerpomanta yuyarijpipish , chashnallatajmi .
46012013	Diosca Paipaj shujlla Espirituhuanmi tucui ñucanchijta bautiźashca . Chaimantami judiocuna cashpa , griegocuna cashpa , amopaj runacuna cashpa , mana amopaj runacuna cashpapish , shujlla cuerpo tucushcanchij . Chashnami tucui ñucanchijman , chai Espiritullatataj ubyachij shina cushca .
46012014	Cuerpoca , mana shuj partellatachu charin , achca partecunayujmi .
46012015	Chaquica : Mana maqui canichu , chaimanta mana cuerpopaj canichu nishpapish , ¿ manachu cuerpopajllataj canga ?
46012016	Shinallataj rinrinpish : Ñucaca , mana ñahui canichu . Chaimanta mana cuerpopajchu cani nishpaca , ¿ ñachu mana cuerpopajllataj canga ?
46012017	Tucui cuerpo ñahuilla cajpica , ¿ rinrinca maipishi canman ? Tucui cuerpo rinrinlla cajpipish , ¿ singaca maipishi canman ?
46012018	Ashtahuanpish Taita Diosca , tucui cuerpo partecunataca , Pai churasha nishcapimi churashca .
46012019	Tucui cuerpo shuj partella cajpica , ¿ ima shinataj cuerpo canmanri ?
46012020	Ashtahuanpish ch'ican ch'ican achca partecuna cashpapish , shuj cuerpollami .
46012021	Chaimanta ñahuica , maquitaca : Cantaca mana imapaj ninichu mana ni tucunchu . Umapish chaquicunataca : Cancunataca , mana imapaj ninichu mana ni tucunchu .
46012022	Ashtahuanpish manapish ima caj shina partecuna cuerpopi illajpica , mana causai tucunchijmanchu .
46012023	Mana alli ricurij partecunapimi , tucuimanta yalli churarinchij . Chashnallataj pinganayajlla partecunapimi , ashtahuan sumajta churarinchij .
46012024	Ashtahuanpish cuerpopi alli ricurij partecunapica , ima churanata mana churachina tucunchijchu . Taita Diosllatajmi ñucanchij cuerpopica , mana alli ricurijcunata ashtahuan alli huaquichichun churashca .
46012025	Chaimantami cuerpopica tucui partecuna , caishuj chaishuj llaquinacun . Ima partecuna cashpapish , mana ch'ican ch'ican cashcata yuyanchu .
46012026	Shuj parte llaqui tucujpica , tucuicunami paita llaquin . Chashnallataj shuj parte ima allita chasquijpica , tucui partecunami paihuan cushicun .
46012027	Riquichij , cancunaca Cristopaj Cuerpomi canguichij . Tucuicunami chai Cuerpopaj ch'ican ch'ican partecuna canguichij .
46012028	Chashna cajpimi Taita Diosca , tandanacushca crijcunapurapica : Puntaca , huillagrichun mingashcacunata , catipica Dios ima nishcata huillajcunata , chaipaj q'uipaca yachachijcunata , cutin chaipaj q'uipaca , milagrocunata rurajcunata , ungushcacunata alliyachijcunata , shujtajcunata ayudajcunata , crijcunata pushajcunatami churarca . Cutin maijancunamanca , shujtaj rimaicunata rimachunmi curca .
46012029	¿ Tucuicunachu huillagrichun mingashcacuna ? ¿ Tucuicunachu Dios ima nishcata huillajcuna ? ¿ Tucuicunachu yachachijcuna ? ¿ Tucuicunachu milagrocunata rurajcuna ?
46012030	¿ Tucuicunachu ungushcacunata alliyachijcuna ? ¿ Tucuicunachu shujtaj rimaicunata rimajcuna ? ¿ Tucuicunachu chai rimashca imata nisha nishcata huillajcuna ?
46012031	Chai tucui rurai tucunata Dios cushcamantaca , cancunaca ashtahuan allita mashcaichij . Cunanca , cancuna mashcachun , ima ashtahuan alli cashcata yachachisha .
46013001	Gentecunapaj rimaicunata , angelcunapaj rimaicunata rimashpapish , c'uyaita mana charishpaca , ch'ilin nij fierro shinallami , ch'ilin nij platillo shinallami uyarini .
46013002	Dios ima nishcata huillashpapish , pacalla tiyajcunata yachashpapish , tucui yachaicunata yachashpapish , urcucunata shujman churai tucungapaj , crinata charishpapish , c'uyaita mana charishpaca , imapish mana canichu .
46013003	Huajchacuna micuchun ñuca imalla charishcacunata tucui cushpapish , ñuca quiquin aichata rupachichun cushpapish , c'uyaita mana charishpaca , ima mana canichu .
46013004	C'uyaita charijca alli shunguyujmi , pitapish llaquijmi , mana pipaj imata munanchu , “ Ñucamari alli cani ” nishpa mana jatun tucujchu .
46013005	C'uyaita charijca mana millaichu , mana quiquinpajlla yuyajchu , mana jahualla p'iñarijchu , llaquichijpipish mana chai yuyailla causanchu .
46013006	C'uyaita charijca llaquichinacuita ricushpaca , mana cushicunchu . Ashtahuanpish cashcatataj rurashcamantami cushicun .
46013007	Llaquichijpipish tucuita upallanllami , crinataca mana shaicunchu . Tucuita shuyanllami , tucuita ahuantanllami .
46013008	C'uyaica manataj tucuringachu . Ashtahuanpish Dios ima nishcata huillanaca tucuringami , shujtaj rimaicunata rimanapish illangami , imata yachanapish tucuringami .
46013009	Cunanca , ashalla yachaitami charinchij . Dios ima nishcatapish ashallata yachashcamanta , ashallatami huillanchij .
46013010	Tucui imapish pajta cashca chayamujpica , cai ashallata yachashcacunaca tucuringami .
46013011	Ñucaca huahua cashpaca , huahua shinami rimarcani , huahua shinami yuyarcani , huahua shinami caita chaita rurasha nircani . Ashtahuanpish ña jatunyashpaca , huahua shina canataca tucuitami saquircani .
46013012	Cunanca , espejopi chingajllata ricucuj shinallami ricucunchij . Ashtahuanpish q'uipa punllaca , ñahui ñahuimari ricushun . Cunanca ashallatami yachani . Cunan ñucata Dios ima shinami rijsin , q'uipa punllami chai shinallataj Paitapish rijsisha .
46013013	Cunanca crinapish , shuyanapish , c'uyaipishmi tiyan . Cai quimsamanta yalli ashtahuan allica , c'uyaimari .
46014001	C'uyanacushpa causana yuyailla caichij , shinallataj imalla rurai tucunatapish Diospaj Espíritu cuchun , ashtahuan mashcaichijlla . Ashtahuanca , Dios ima nishcata huillanata cuchun munaichij .
46014002	Maijanpish shujtaj rimaicunata rimashpaca , uyajcunamanca mana rimanchu , Taita Diosllamanmi riman . Pi mana yachashcacunata Diospaj Espíritu rimachijpipish , uyajcunaca , imata nicujta mana yachanchu .
46014003	Ashtahuanpish Dios ima nishcata huillajca , shujtajcunatami ashtahuan sinchi crijta ruran . Catina yuyaita cushpa cushichinpishmi .
46014004	Shujtaj rimaicunata rimajca , paillami ashtahuan sinchi crij tucun . Ashtahuanpish Dios ima nishcata huillajca , tandanacushca crijcunatami ashtahuan sinchiyachin .
46014005	Ñucaca , tucui cancuna shujtaj rimaicunata rimachun munaimanmi . Shina cashpapish , ashtahuantajca , Dios ima nishcata huillachunmi munani . Dios ima nishcata huillajca , tandanacushca crijcunatami sinchiyachin . Chaimanta , shujtaj rimaicunata rimajta yallimi . Shujtaj rimaita rimajpish , pai imata nicushcata huillashpaca , Dios ima nishcata huillaj shinallatajmi .
46014006	Uyaichij huauqui , panicuna , ñuca cancunapajman rishpaca , shujtaj rimaicunallata rimaimanchari . Dios imata ricuchishcata , ima alli yachanata , Dios ima nishcata , ima alli yachaita huillajllapimari cancunapajca alli canman . Mana chashna rurajpica , ¿ imapajtaj alli canmanri ?
46014007	Shinallataj chaquishca flautapish , arpapish mana tonopi tocajpica , imata tocacushcapish mana yacharinchu .
46014008	Chashnallataj jatun macanacuiman llujshichun trompetapi mana sinchita tocajpica , pi mana llujshingapaj allichirinmanchu .
46014009	Cancunapish chashnallataj , imata rimashpapish , mana entendinallata rimajpica , ¿ ima shinataj , imata nicushcata yachangacunari ? Chashna rimashpaca , yangallamari rimaringuichij .
46014010	¡ Cai pachapica , mashna rimaicunapishchari tiyan . Chai tucui rimaicunallataj , imata nicushcataca entendipajllami !
46014011	Shujtaj rimaita maijan rimajpi , chai rimashca imata nisha nishcata ñuca mana entendishpaca , c'ullu runa shinamari caiman . Shinallataj chai rimaita rimacujpish , ñucapajca c'ullu runa shinallami canman .
46014012	Cancunaca , Diospaj Espíritu cushca , rurai tucunacunataca , achcatami munanguichij . Chai rurai tucunacunahuanca , tandanacushca crijcunata ashtahuan sinchiyachingapajlla imatapish ruraichij .
46014013	Chaipajca maijanpish shujtaj rimaita rimajca , pai rimashpa imata nicushcata huillai tucungapajca , Diosta mañachun .
46014014	Shujtaj rimaita rimashpa Diosta mañashpapish , ñuca espiritullahuanmi mañani . Ashtahuanpish ñuca yuyaipica , chushajllami saquirini .
46014015	Shinashpaca , ¿ imatataj rurasha ? Ñuca espirituhuan mañacushpaca , ñuca yuyaihuanpish mañashari . Ñuca espirituhuan cantacushpaca , ñuca yuyaihuanpish cantashari .
46014016	Cambaj espiritullahuan Diosta pagui nijpica , canhuan tiyacujca mana entendingachu . Pai mana entendishpaca , ¿ ima shinataj Diosta can pagui nijpica , Chashna cachun ningari ?
46014017	Canca , Diosta sumajta pagui ninguitajmari , ashtahuanpish caishujca , ashtahuan sinchi crij cangapaj , ima alli yuyaitaca mana japinchu .
46014018	Ñucaca , tucui cancunata yallimari shujtaj rimaicunata rimani . Chaimanta Taita Diostaca , pagui ninimi .
46014019	Shina cashpapish ñucaca , tandanacushca crijcunahuan cashpa , 10.000 shimicunata shujtaj rimaipi rimanapaj randica , entendinalla pichca shimicunallata rimashpami , paicunata yachachisha nini .
46014020	Huauqui , panicuna , imata yuyaringapajca ama huahuacuna shina caichijchu . Ima mana allita ama rurangapajca , upa huahuacuna shina caichij . Ashtahuanpish imata yuyanapica , yuyajcuna shinataj caichij .
46014021	Mandashcapica , cashnami quillcashca tiyacun : " Cai llajta runacunata rimachunca , shujtaj rimaicunata rimaj , caru llajta runacunatami cachasha . Paicuna huillajpipish , ñucataca mana uyangacunachu " ninmi Mandaj Diosca nicunmi .
46014022	Shujtaj rimaicunata rimanaca , mana crijcunaman ricuchina señalmi , crijcunaman ricuchina señalca mana canchu . Ashtahuanpish Dios ima nishcata huillanaca , crijcunapaj señalmari . Chai señalca , mana crijcunaman ricuchinaca mana canchu .
46014023	Crijcunalla tandanacushpa , tucuillataj ch'ican ch'ican rimaicunata rimacungachari . Chashna rimacujpi , maijan chaita mana entendij , mana cashpaca mana crijpish yaicungachari . Chaita ricushpaca , ¿ manachu cancunataca “ Locomari tucushca ” ninga ?
46014024	Ashtahuanpish Dios ima nishcata tucuicuna huillacujpi , maijan mana crij , mana cashpaca manaraj entendijpish yaicungachari . Paicuna yaicushpa , tucui cancuna imalla huillacujta uyashpaca , pai juchayuj cashcata yuyaringamari .
46014025	Huillashcacunami paipaj shungupi imalla tiyashcata ricuchinga . Chashna rurajpimi , Taita Diosca , cancunahuantajmari cashca nishpa , Diostaca pambacama cumurishpa adorangacuna .
46014026	Huauqui , panicuna , ¿ imatataj nisha ? Cancunapaj tandanacuimanca , pipish Salmocunahuan , yachachinahuan , Dios ima ricuchishcata huillanahuan , shujtaj rimaicunahuan , chaita rimaj ima nicushcata huillanahuan shamuichijlla . Tucui chaicunataca , crijcunata sinchiyachingapaj ruraichij .
46014027	Shujtaj rimaita rimashpaca , ishqui cashpa , quimsa cashpapish shuyanacushpa , shuj shujlla rimachun . Chai rimajcuna imata nicushcataca , maijan huillachun .
46014028	Chaita pi huillaj mana tiyajpica , crijcuna tandanacushcapica , upalla cachunlla . Rimasha nijcunaca pai quiquinpajpish , Taita Diospajpish rimachun .
46014029	Chashnallataj Dios ima nishcata huillajcunapish , ishqui cashpa , quimsa cashpapish , chaicunalla huillachun . Chaishujcunaca , huillajcuna imata nicujta yuyaipi uyashpa tiyachun .
46014030	Maijan chaipi tiyacujman Dios imatapish ricuchijpica , rimacuj upallashpa , paitaraj rimachichun .
46014031	Dios ima nishcata chashna shuj shujlla huillajpimi , tucui uyajcuna alli yachangacuna , alli yuyaitapish japingacuna .
46014032	Dios ima nishcata huillajcunaca , huillanapi imata jarcarina cajpica , jarcarinata yachachun .
46014033	Taita Diosca mana muspachij Dioschu , ashtahuanpish sumaj causaipi churaj Diosmi . Diospajlla crij tandanacushcacunaca , maipipish chashnami causancuna .
46014034	Crijcuna tandanacushcapica , cancunapaj huarmicunaca upalla cachun . Paicunaca , chaipica mana rimanachu . Mandashcapi nishca shinallataj , uyashpalla tiyachun .
46014035	Imata yachasha nishpaca , quiquin cusata huasipi tapuchun . Crijcuna tandanacushcapi huarmicuna rimajpica , mana alli ricurinchu .
46014036	¿ Diospaj Shimica , cancunapajmanta callarishcatachu yuyanguichij ? Mana cashpaca , ¿ cancunapajllaman chayashcatachu yuyanguichij ?
46014037	Maijanca “ Dios ima nishcata huillajmi cani ” yuyacungami . Mana cashpacarin , “ Diospaj Espirituhuanmi cani ” yuyacungami . Paicunapish ñuca quillcashca cai shimicunataca , Apunchij Jesusllataj mandashcata yachachun .
46014038	Maijan caita mana yachasha nijtaca , paipish mana chasquishca cangachu .
46014039	Chaimanta huauqui , panicuna , Dios ima nishcata huillanata mashcaichij . Shujtaj rimaicunata rimajcunatapish ama jarcaichijchu .
46014040	Chashna imata rurashpapish , ama maipish cachun ruraichijchu . Ashtahuanpish rurana cashca shinataj ruraichij .
46015001	Cunanca huauqui , panicuna , ñuca cancunaman huillashca alli huillaitami yuyachisha nini . Ñuca huillajpi chasquishcatami , sinchita caticunguichij .
46015002	Ñuca huillashca alli huillaita catirashpa causashpaca , quishpiringuichijmi . Mana cashpaca , yanga crishcallahuanmi saquiringuichij .
46015003	Callarimantapachami ñuca chasquishcata , cancunaman yachachircani : Dios Quillcachishcacunapi nishca shinallatajmi , Cristoca ñucanchij juchacunamanta huañurca .
46015004	Dios Quillcachishcacunapi nishca shinallatajmi , pambashca carca , quimsa punllapica causarirca .
46015005	Ña causarishpaca , Cefasmanrajmi ricurirca . Chai q'uipaca , chunga ishqui yachacujcunamanmi ricurirca .
46015006	Chai q'uipaca shuj ricurillapimi , 500 yalli crijcunaman ricurirca . Paita ricujcunapuramantaca achcacuna causacunrajmi , maijancunallami ña huañushcacuna .
46015007	Paicunaman ricurishca q'uipaca , Jacobomanmi ricurirca . Chai q'uipami , huillagrichun tucui mingashcacunamanpish ricurirca .
46015008	Tucui chaicunaman ricurishca q'uipami , ñuca cai shullurishpalla huacharishca runaman ricurirca .
46015009	Taita Diospajlla tandanacuj crijcunata ñuca llaquichishcamantaca , huillagrichun mingashca caishujcunapaj q'uipallami cani . Huillagrichun mingashca nishca shutitaca mana apaipajchu cani .
46015010	Chashna cajpipish , mana c'uyaipajta Taita Dios c'uyashcallamantami , cunan ñuca ima cashcamanca chayarcani . Dios chashna mana c'uyaipajta c'uyashpa ñucaman cushcataca , mana pambapi shitashcanichu . Ashtahuanpish ñucaca , tucui caishujcunata yallimari huillashcani . Chaitapish mana ñucachu ruracuni , ashtahuanpish mana c'uyaipaj cajpipish Taita Dios c'uyashpa ñucahuan cajllapimi , chashna rurai tucuni .
46015011	Caishujcuna cashpapish , ñuca cashpapish chaillatatajmari huillacunchij . Chai huillashcatami crircanguichij .
46015012	Ñucanchijca , " Cristo huañushcacunapaj chaupimanta causarircami " nishpami huillanchij . Chashna nijpica , ¿ ima nishpataj cancunapuramanta maijancunaca , " Huañushcacuna causarinaca mana tiyanchu " nincuna ?
46015013	Huañushcacuna mana causarina cajpica , Cristopish manatajchari causarircari .
46015014	Cristopish mana causarishca cajpica , ñucanchij huillacushcapish yangamari canman . Cancuna crishcapish yangamari canman .
46015015	" Taita Diosmi Cristotaca causachirca " nishpa ñucanchij huillashpapish , Taita Diostamari llullata ruranchijman . Cristota Taita Dios mana causachishca cajpica , huañushcacunapish mana causaringachu .
46015016	Huañushcacuna mana causarina cajpica , Cristopish mana causariman carcachu .
46015017	Cristo mana causarishca cajpica , cancuna crishcapish yangallami canman . Cancunaca juchacunapirajmi causacunguichijman .
46015018	Shinallataj Cristota crij huañushcacunapish chingarircatajchari .
46015019	Ñucanchijca , cai causaillapi Cristo yuyailla cashpaca , tucui gentecunatapish yalli llaquinayajmari canchijman .
46015020	Mana chashnachu . Cristoca huañushcacunapaj chaupimanta causarircamari . Crij huañushcacunata causachina cashcata ricuchingapajmari , Cristotaraj punta causachirca .
46015021	Ima shinami shuj runallamanta huañuica cai pachaman yaicumurca , shinallatajmi huañushcacunapaj chaupimanta causarinapish , shuj runallamanta callarirca .
46015022	Ima shinami Adanpaj huahuacuna cashcamantaca tucuicuna huañun , chashnallatajmi Cristomantaca tucuicunata causachishca cangacuna .
46015023	Tucuicunami paicuna causarina cashca shina , cashna huashan huashan causaringa : Tucuicunapaj ñaupaca , Cristomari causarirca . Chai q'uipaca Cristo tigramuipica , Paipajcunami causaringa .
46015024	Chai q'uipaca , tucurimi shamunga . Cristoca mandajcunata , mandanata charijcunata , ima rurai tucunata charijcunatapishmi chingachinga . Chai tucuicunata chingachishpami , Pai mandacushcataca Yaya Diosman cutichinga .
46015025	Cristota tucui p'iñajcunata Paipaj chaqui sarunapi churangacamaca , Paillatajmi mandacunga .
46015026	Tucui p'iñajcunata tucuchishca q'uipaca , Diosca huañuitapish tucuchingami .
46015027	Taita Diosca , Tucuitami Cristopaj chaqui sarunapi churarca . Chashna Tucuitami churarca nishpaca , tucuita churaj Taita Diosca , Paipish Cristopaj ñaupajpi cumurishca canataca , mana nisha ninichu .
46015028	Ña tucuita Cristopaj ñaupajpi churashca q'uipaca , tucuita churaj Taita Diospaj ñaupajpi , Paipaj quiquin Churillatajmi cumuringa . Chashna rurashpami , Taita Diosllataj tucuita mandanga .
46015029	Huañushcacuna manapish causarina cajpica , ¿ yangatajchari huañushcacunamanta bautiźarijcunaca , paicunamanta bautiźarincunari ? Imapish mana cana cajpica , yangamari chashnaca ruracuncuna .
46015030	Ñucanchijpish yangamantatajchari , punllanta huañuchinalla purinchigari .
46015031	Huauqui , panicuna , mana llullanichu . Cancuna Apunchij Jesucristota crij cajpi cushicushpa purishpapish , punllantami huañuchisha nishca purini .
46015032	Efesopicarin , p'iña animalcunahuanmi c'ari c'arita macanacurcani . Chaipish yangatajchari canmanri . Huañushcacuna chashna manapish causarina cajpica : " Micushunchij , ubyashunchij , cayaca huañushunmari " nishca shina ruranamari alli canman .
46015033	Ama pandaringuichijchu . Mana allicunahuan purijpica , allipish causacujta pandachinllami .
46015034	Ña yuyaita japichij , ama juchapi causaichijchu . Cancunapura maijancunaca , manaraj Diosta rijsincunachu . Cancuna pingarichunmi chashnaca nini .
46015035	Maijancunaca : ¿ Ima shinataj huañushcacunaca causaringa ? ¿ Ima shina cuerpotashi charingacuna ? nishpachari tapuricun .
46015036	Chashna tapujca , upamari . Illu ima muyuta can tarpujpica , mana tarpunca huiñashpa jatarinchu . Huiñangapajca huañunrajmi .
46015037	Imata tarpushpapish , ña huiñashpa p'angacujtaca mana tarpunguichu . Trigota cashpa , ima shujtaj granota cashpapish muyullatami tarpungui .
46015038	Tarpushca muyutaca Taita Diosmi , Pai munashca shina huiñachin . Tucui muyucunatami , paicuna huiñana cashca shinataj huiñachin .
46015039	Ima aichapish mana chai shinallatajchu . Gentecunapaj aichapish ch'icanmi , animalcunapaj aichapish ch'icanmi . Chalhuacunapaj aichapish ch'icanmi , alasyujcunapaj aichapish ch'icanmi .
46015040	Shinallataj jahuapipish , achij nicujcunami tiyan . Cai pachapipish , tucui imapish shujtaj shujtajmi tiyan . Jahuapi tiyajcunaca , shujtaj shina sumajmi , cai pachapi tiyajcunapish , shujtaj laya sumajmi .
46015041	Intipish , lunapish ch'ican ch'icanmi achijyachin . Luźerocunapish ch'icanmi achijyachin . Luźerocunapish , caishuj chaishuj ch'ican ch'icanmi achijyachin .
46015042	Huañushcacuna causarinapish , chashnallatajmi canga . Huañushcata pambajpica aichaca ismunllami , causarishcaca ña mana huañungachu .
46015043	Millashca aichata pambajpica , sumaj cuerpoyujmi causaringa . Irqui aichata pambajpica , imatapish rurai tucujtami causachinga .
46015044	Ismujlla aichata pambajpica , Diospaj Espirituyuj cuerpomi causaringa . Ismujlla aicha tiyajpica , Diospaj Espirituyuj cuerpopish tiyanmi .
46015045	Chaimantami Dios Quillcachishcapica : Punta rurashca Adantaca , causaj almayujtami rurashca carca nin . Cutin q'uipa Adanca , causaita cuj Espirituyujmari .
46015046	Aichayuj tulluyujmi Diospaj Espirituyujpaj ñaupa tiyarca , q'uipatami Diospaj Espirituyujca shamurca .
46015047	Punta runaca , allpallamantami carca . Q'uipa runaca , jahua pachamantami carca , Paica Apunchij Jesusmi .
46015048	Allpata rurashca runa ima shinami carca , cai pachapaj cajcunapish chashnallatajmi . Jahua pachaman rina cajcunapish , jahua pachamanta Shamuj shinallatajmi .
46015049	Ñucanchijca , allpamanta rurashca runaman rijchaj cashca shinallatajmi , jahua pachamanta Cajmanpish rijchashun .
46015050	Huauqui , panicuna , caitami nisha nini : Cai aicha , cai yahuarca , Taita Dios mandacunpica , imata mana charingachu . Imapish ismujllaca , mana ismujca , mana tucui tucunchu .
46015051	Uyaichij , cunanca pi mana yachashcatami cancunamanca huillasha nini : Mana tucuicuna huañushunchu . Shina cashpapish , tucuicunami shujtajyachishca cashun .
46015052	Tucuri trompeta tocashca uyarijpica , ñahui quimllaillapimi mushujyachishca cashun . Trompetapi tocajpimi , Diosca huañushcacunataca , mana huañuj cuerpohuan causachun causachinga . Ñucanchijtaca shujtajyachingami .
46015053	Cai ismujlla aichaca , mana ismuj cuerpota churarinatajmi can . Cai huañuna aichaca , mana huañuj cuerpota churarinatajmi can .
46015054	Cai ismuna aicha , mana ismujlla cuerpotami churaringa . Cai huañuna aichaca mana huañuj cuerpotami churaringa . Chashna rurajpimi , Dios Quillcachishcapi : Tucuita mishajmi , huañuitaca chingachishca nishca pajtanga :
46015055	Huañui , ¿ huañuchingapaj can tujsinaca maipitaj ? Pambana jutcu , ¿ imahuantaj cunanca mishai tucunguiari ?
46015056	Huañuica , juchahuanmi huañuchingapaj tujsin . Mandashcami , juchamanca huañuchi tucunata cun .
46015057	Chashna cajpipish ñucanchijtaca , Taita Diosmi Apunchij Jesucristomanta huañuita mishachin . Chaimantami Paitaca pagui nicunchij .
46015058	Chaimanta ñuca huauqui , panicuna , Apunchij Jesustaca , chai yuyai , sinchita catiraichijlla . Pai rurachun nishcata ashtahuan alli ruracuichijlla . Apunchij Jesushuan cashcamanta , cancuna imalla rurashcapish mana yanga cashcataca , cancunallataj yachanguichijmi .
46016001	Diospajlla cajcunaman cachana cullquita tandanataca , tucui Galacia llajta crij tandanacushcacunata ñuca yachachishca shinallataj ruraichij .
46016002	Tucuicunallataj mashnata ganashca shinallataj domingocunapi , cullquita maillatapish ch'icanyachishpa huaquichichij . Chashnami , mana ñuca shamui punllataj cullquita tandachina tucunguichij .
46016003	Ñuca shamushpami , cancuna maijanllata cachana tucujpica , cancuna cushca cullquitaca shuj quillcahuan , Jerusalenpi saquinaman cachasha .
46016004	Ñucapish rina alli cajpica , ñucallahuantaj rishunllami .
46016005	Ñuca cancunapajman shamushpaca , Macedoniata shamuna cashcamanta , Macedoniatami shamusha .
46016006	Cancunapajman chayamushpaca , cancunahuan ashacama saquirishami . Mana cashpacarin , tucui chiri quillacunatami cancunahuan saquiripaj yuyachini . Chai q'uipaca , ñuca maiman rina tucujpipish , cancunallataj imatapish ricushpa cachahuanguichijlla .
46016007	Cunanca cancunataca , mana ricushcahuan rishalla ninichu . Ashtahuanpish Apunchij Jesús munajpica , unaitami cancunahuan saquirisha nicuni .
46016008	Chashna cajpipish , Pentecostés fiestacamaca , cai Efesopimi saquirigrini .
46016009	Cunanca , ñuca huillanapajca , pungu pascashcami , shina cajpipish , p'iñajcunapish achcacunami tiyan .
46016010	Timoteo cancunapajman chayajpica , ama llaquilla cachun alli chasquipaichij . Paipish ñuca shinallatajmi , Apunchij Jesuspajtaca ruran .
46016011	Chaimanta paitaca , ama p'iñanguichijchu . Ashtahuanpish ñucapajman tigramuchun , imallatapish cushpa cachapanguichij . Ñucaca , caishuj huauquicunandijmi paita shuyacunchij .
46016012	Huauqui Apolostaca , caishuj huauquicunandij cancunata ricugrichunmi , cutin cutin mingarcani . Chashna nijpipish , paica cunanca mana shamusha nircachu . Cutin shamuna cajpica , q'uipata shamungami .
46016013	Yuyaipi causaichij , cancuna crishcataca sinchita catiraichijlla . C'ari c'ari , ashtahuan alli catina yuyailla caichij .
46016014	Tucui imata rurashpapish , c'uyaihuan ruraichij .
46016015	Huauqui Estéfanas paipaj familiandij , Acaya llajtapi punta crijcuna cashcataca can huauquicuna , panicunallataj yachanguichijmi . Paicunaca , Diospajlla cajcunataca chai yuyaimi servicuncuna .
46016016	Chaimantami paicuna shina servijcunatapish , paicunahuan imatapish allita rurajcunatapish caźuchun mingani .
46016017	Huauqui Estefanashuan , Fortunatohuan , Acaicohuan shamushcamanta , achcatami cushicuni . Paicunaca , cancuna carupi cashpa , mana rurai tucushcatami , cancunapaj randi ñucapaj ruracuncuna .
46016018	Paicunaca , cancunata cushichij shinallatajmi , ñuca espiritutapish cushichircacuna . Paicunataca , pagui ninami canguichij .
46016019	Asia llajtapi caipi chaipi tandanacuj crijcunapishmi , cancunataca “ ¿ Allillachu canguichij ? ” nincuna . Huauqui Aquilapish , paipaj huarmi Priscilapish , paicunapaj huasipi tandanacuj crijcunapish Apunchij Jesushuan cashcamantami , cutin cutin “ ¿ Allillachu canguichij ? ” nincuna .
46016020	Tucui huauquicuna , panicunapish cancunataca , “ ¿ Allillachu canguichij ? ” nincunami . Caishuj chaishuj chuya shunguhuan muchashpa , “ ¿ Allillachu cangui ? ” ninacuichij .
46016021	Pablomi , ñuca quiquin maquihuan “ ¿ Allillachu canguichij ? ” nishpa quillcani .
46016022	Apunchij Jesusta maijanpish mana c'uyajtaca , jatunta llaquichishca cachun . Apunchij Jesusca ñallami shamunga .
46016023	Apunchij Jesucristoca , cancunamanca , Paipaj jatun c'uyaita cushca cachun ninimi .
46016024	Cancuna Cristo Jesushuan cajpimi , tucuicunata c'uyani . Chashna cachun .
47001001	Taita Dios munashpa , Jesucristomanta huillagrichun mingashca Pablomi cani . Caitaca , huauqui Timoteondijmi , Corintopi Diospaj tandanacushca crijcunamanpish , tucui Acaya llajtapi Diospajlla causaj crijcunamanpish quillcani :
47001002	Ñucanchij Yaya Diospish , Apunchij Jesucristopish cancunamanca , jatun c'uyaita , sumaj causaita cushca cachun .
47001003	Apunchij Jesucristopaj Yaya Diostaca , “ Allimari cangui ” nishunchigri . Paica , ñucanchijta jatunta llaquij Yayami , tucui imapipish cushichij Taita Diosmi .
47001004	Ñucanchij ima llaquipi cajpipish , Paimi cushichin . Shujtajcuna ima llaquipi cajpipish , ñucanchijta Pai cushichishca shinallataj cushichichunmi , ñucanchijtaca chashna cushichin .
47001005	Jatun llaquicunata Cristo apashca shinallatajmi , ñucanchijpish jatun llaquicunata apacunchij . Chashnallataj Cristollamantatajmi yallitaj cushicunchij .
47001006	Cancuna cushicuchun , quishpirichun nishpallami ima llaqui shamujpipish , chai llaquitaca apacunchijlla . Shinallataj Taita Dios ñucanchijta cushichishpapish , cancuna cushicuchun , quishpirichunllatajmi cushichin . Chashna rurajpimi , cancunapish ñucanchij shinallataj , ima llaquitapish apai tucunguichij .
47001007	Cancunapish ñucanchij shinallataj llaquicunata apashcamantaca , ñucanchijta shinallataj cushichingami . Chaitaca , allimi yachanchij .
47001008	Huauqui , panicuna , cancunamanca Asia llajtapi jatun llaquicuna ñucanchijta japishcatami parlashun ninchij . Chai llaquica , mana apai tucuipaj yallitaj sinchi cajpimi , “ Ña mana ashtahuan causashunchu ” yuyarcanchij .
47001009	Chaimantami ñucanchijca , “ Ñami huañunchij ” yuyarcanchij . Ñucanchijllataj imatapish rurai tucushcata ama yuyachun , ashtahuanpish huañushcacunata causachij Taita Diospi shunguta churachunmi , chashnaca tucurca .
47001010	Diosmi ñucanchijtaca , huañuna jatun llaquimanta quishpichirca , cunanpish quishpichicunmi . “ Cutinpish quishpichingami ” nishpa , Pai yuyaillami shuyacunchij .
47001011	Cancunaca , ñucanchijmanta Diosta mañapaichijlla . Achcacuna ñucanchijmanta mañajpimi , imatapish allicunata Taita Dios ñucanchijman cujpica , achcacunallataj Paitaca pagui ningacuna .
47001012	Cai pachapica , ñucanchijca maipipish Taita Diospajlla alli causashcata , ashtahuanca cancunapaj ñaupajpi chashna causashcata ñucanchij shungu yuyachijpimi , jatunta cushicunchij . Mana ñucanchijllataj yachaj cashcamantachu , ashtahuanpish mana c'uyaipajta Taita Dios c'uyashcallamantamari , chashna alli causacunchij .
47001013	Cancunaman ñucanchij quillcashpaca , cancuna ricushpa entendinallatami nircanchij . Chaicunataca , tucuita alli yachashpa catishpami , alli canguichijman .
47001014	Apunchij Jesús shamui punllapica , ñucanchijmantami cushicunguichij . Ñucanchijpish cancunamantami cushicushun . Ñucanchij chashna nishcataca , ñami ashata entendishcanguichij .
47001015	Chaimantami ñucaca , cancunataraj ricugrisha nicurcani . Cai cutihuanca , ishqui cutinmi cancunapaj allipaj ricuj shamusha nicurcani .
47001016	Macedoniamanca , cancunapajtami risha . Chaimanta tigramushpapish , cancunapajtami tigrasha . Ñucataca cancunami , Judeaman cachana canguichij .
47001017	Ñuca caita rurana tucushpaca , ¿ nij tucushcallatachu yuyanguichij ? ¿ Mana cashpaca , ñuca quiquin yuyaillamanta rurana tucushpachu , ña ari nicun , ña mana nicun puricujta yuyanguichij ?
47001018	Taita Diosca , Pai nishcata pajtachij caj shinallataj , ñucanchijpish cancunaman nishcataca , ari nicun , mana nicun nishpa , mana purinchijchu .
47001019	Diospaj Churi Jesucristomantami , ñucapish , Silvanopish , Timoteopish , cancunamanca huillarcanchij . Cristoca ari nicuj , mana nicuj , mana canchu . Paipica , arillami tiyan .
47001020	Taita Diosca , Pai imallata rurasha nishcataca , Jesucristomantami ari nishca . Chaimantami paimanta , Chashna cachun nishpa , Diosta sumajyachinchij .
47001021	Taita Diosmi ñucanchijtapish , cancunatapish Jesucristota alli catichun yachachicun . Paillatajmi ñucanchijmanca , paipaj Espirituta curca .
47001022	Paillatajmi ñucanchijtaca , Paipajlla cachun , Paipaj Espirituta ñucanchij shungupi churarca .
47001023	Cancunata mana llaquichisha nishpallami , Corintomanca manaraj shamurcani . ¡ Chaitaca , ñuca shunguta rijsij Taita Diosllataj yachanmi ! Paipaj ñaupajpimi , imata cashpapish nini .
47001024	Cancunaca , ña sinchi crijcunami canguichij . Chaimanta , “ Cashna chashnami catina canguichij ” nishpaca , mana mandanchijchu , ashtahuan cushicuchun nishpallami , chashna yuyachinchij .
47002001	Chaimantami , cancunata ricugrishpaca , “ Llaquichishami ” yuyashpa , mana cutin cancunapajman rina tucurcani .
47002002	Ñuca cancunata llaquichijpica , ¿ pitaj ñucataca cushichingari ? Ñuca shunguta cushichina cajcunallatatajmari llaquichigrisha .
47002003	Ñuca cancunapajman chayashpa , cushicusha yuyashcacunallahuantaj ama llaquiricungapajmi , cai quillcataraj cancunapajman cachani . Ñuca cushijlla cajpimari , tucui cancunapish cushijlla canguichij .
47002004	Cancunamanta ñuca shungupi achcata llaquirishpami , huacashpa , huiqui ñahui quillcarcani . Mana cancunata llaquichingaraicuchu carca , ashtahuanpish cancunata yallitaj c'uyashcata ricuchingapajmi chashna quillcarcani .
47002005	Ñucata llaquichij runaca , mana ñucallatachu llaquichishca , ashtahuanpish tucui cancunatapishmi llaquichishca . Chashna nishpaca , mana yallihuan nicunichu .
47002006	Chai runataca , ñami achcacuna llaquichishcanguichij , ña pajtami yuyachin .
47002007	Ashtahuanpish cunanca , ama llaquihuan huañuchun , paitaca ña perdonashpa cushichinami canguichij .
47002008	Chashna paita c'uyashcata cutin ricuchichij .
47002009	Ñuca tucui ima nishcata cancuna caźujta , mana caźujta ricungapajmi , chashna quillcarcani .
47002010	Maijanta cancuna perdonajpica , ñucapish perdonanimi . Imata perdonana tiyashcataca , cancunapaj allipajmi Cristo ricucujpi ña perdonarcani .
47002011	Satanás ñucanchijta juchaman ashtahuan t'angachunca , mana munanichu . Millaita rurachingapaj pai yachaj cashcataca , allimi rijsinchij .
47002012	Cristomanta alli huillaita huillangapaj Troasman chayajpica , Apunchij Jesusllataj punguta pascajpimi huillarcani .
47002013	Chashna cashpapish huauqui Tito mana ricurijpica , ñuca shungupica llaquillami carcani . Chaimantami chaipi cajcunataca , “ Minchacama ” nishpa , Macedoniaman rircanilla .
47002014	Shina cajpipish ñucanchijtaca Diosmi , Cristo Jesushuan tucuita huashan mishachishpa pushacun . Chashna pushashpami ñucanchijtaca , Cristomanta mishquijlla ashnacuj shina huillanataca maipipish huillachicun . Chaimantami , Taita Diostaca pagui ninchij .
47002015	Ñucanchijca quishpichishcacunapurapipish , chingarijcunapurapipish Cristoman ashnashpami , Taita Diosta servicunchij .
47002016	Chingarinaman ricujcunataca , chai ashnaica huañuiman chayachijmi , ashtahuanpish quishpichishcacunataca causaiman chayachijmi . Cai sumaj huillanata huillangapajca , ¿ pitaj pajta cai tucungari ?
47002017	Ñucanchijca , mana tauca shujtajcuna shina imata japingaraiculla , Diospaj Shimita huillaj tucushpa purinchijchu . Ashtahuanpish Taita Dios cachashca cashpami , Taita Diospish ricucujpi Cristomanta mana llullashpa alli huillacunchij .
47003001	Chashna nishpaca , ¿ cancuna alli chasquichun nishpachu , ñucanchijllataj “ Allimi canchij ” niricunchij ? ¿ Mana cashpaca , maijancuna shina : “ Caicunaca allimi ” nishpa quillcashcatachu cancunaman cuna canchij ? ¿ Mana cashpaca , cancunatachu ñucanchijmanta chashna quillcata cuchun mañana canchij ?
47003002	Cancunallatajmari , ñucanchij shungupi tiyacuj quillca canguichij . Tucuicuna rijsishca , reźashca quillcamari canguichij .
47003003	Chaica , cancunapica ricunallamari . Cancunamari Cristo quillcajpi , ñucanchij cachashca quillca canguichij . Mana tintahuan quillcashca quillca canguichijchu , ashtahuanpish causacuj Diospaj Espirituhuan quillcashcamari canguichij . Mana tablajlla rumicunapi quillcashcachu canguichij , ashtahuanpish quiquin aicha shungupimi , tablapi shina quillcashca canguichij .
47003004	Caitaca , Taita Dios yuyailla cashpami , Cristomanta chashna ninchij .
47003005	Mana ñucanchijllataj alli yuyaiyuj cashcamanta imatapish ruracunchijchu , ashtahuanpish Taita Dios rurachijllapimi , imatapish ruranchij .
47003006	Diosllatajmi ñucanchijtaca , mushujta rurangapaj Pai ari nishcata huillajcunata rurarca . Mandashcapi quillcashcallatataj rurachunca , mana churarcachu . Ashtahuanpish Paipaj Espiritutami curca . Quillcashcacunaca huañuchijmi , ashtahuanpish Diospaj Espirituca causaita cujmi .
47003007	Tablajlla rumicunapi quillcashca , huañuiman chayachij huillaihuan cachashpapish , sumaj ricurishpami curca . Moisespaj ñahuipish achij nicuj cajpimi , israelcunaca paipaj ñahuitaca , mana ricui tucurcacuna . Chashna cashpapish chai achij nicujca , allimanta chingarircallami .
47003008	Diospaj Espiritumanta huillanacarin , ashtahuan sumajmari .
47003009	Jatun llaquillaman cachaj huillaipish sumajtamari carca . Ima juchachina illajta rurashpa chasquinata huillaicarin ashtahuan sumajmari .
47003010	Chai huillashca sumaj cashca cashpapish , cunan cai ashtahuan sumaj huillanahuan ch'imbapurajpica , imapish mana canchu .
47003011	Chai ashapajlla huillaipish sumaj cashca cajpica , manataj chingarij huillanacarin ashtahuan sumajmari .
47003012	Chashna canata yachashpa , chai yuyailla cashpami , mana manchashpa huillacunchij .
47003013	Ñucanchijca , mana Moisés shina ñahuita linsohuan ch'ungullinchijchu . Chai ashacamalla achij nicuj chingaricujta israelcuna ama ricurachunmi , Moisesca ch'ungullirij carca .
47003014	Chashna cajpipish , paicunaca yuyai upayaj shina mana entendircacunachu . Chaimantami Dios Ñaupaman Quillcachishcata reźashpaca , chai linsollahuantaj ch'ungullishca puricuncuna . Cunancama manaraj yachai tucuncunachu . Chai ch'ungullishcataca , Cristollami anchuchin .
47003015	Moisés quillcashca librocunata paicuna reźajpica , cunan punllacama chai linsoca shungupi jarcacunrajmi .
47003016	Maijanpish Apunchij Jesusman cutirijpica , paimari chai linsotaca anchuchinga .
47003017	Apunchij Jesusca , Espiritumi . Apunchij Jesuspaj Espíritu tiyanpica , huatashcamanta cacharichinmari .
47003018	Chaimantami tucui ñucanchijca , ch'ungullishcata anchuchijpi shina , Apunchij Jesús sumaj cashcataca espejo shina ricuchinchij . Apunchij Jesuspaj Espiritullatajmi ñucanchijtaca , Pai shinallatataj sumaj cachun , ashtahuan ashtahuan sumajyachicun .
47004001	Chaita yachashpami cai ruranataca , Dios ñucanchijta llaquishpalla cushcamanta , manataj saquishpa huillacunchij .
47004002	Ashtahuanpish tucui ima pacalla , pinganayaj ruranataca saquircanchijmi , mana pita umashpa purinchijchu . Diospaj Shimitapish mana chagrushpami , cashcatataj rimacushcata alli huillanchij . Chashnami , Taita Dios ricucujpi , tucuicunata yuyaita japijta rimanchij .
47004003	Ñucanchij huillacushca alli huillaica , chingarinaman ricujcunapajllami tapashca shina ricurin .
47004004	Taita Dios ima shina cajta ricuchij Sumaj Cristomanta achijyachij alli huillaita ama entendichunca , cai pachapaj diosmi mana crijcunapaj yuyaitaca amsayachishca .
47004005	Mana ñucanchij quiquinmantachu huillanchij , ashtahuanpish , “ Jesucristoca Mandajmi ” nishpami huillacunchij . Ñucanchijca , Jesusmantami cancunata servijcuna canchij .
47004006	Taita Diosmi amsata luz achijyachichun mandashca . Paillatajmi Jesucristopaj ñahuipi , Pai Dios sumaj cashcata ricushpa yachachun , ñucanchij shungucunata achijyachirca .
47004007	Chashna cajpipish cai sumaj allitaca , allpa mangacunallaman rijchaj ñucanchijpimi charinchij . Chashna cashpami , ñucanchijca mana ima cashcata , Taita Dioslla tucuita rurai tucuj cashcata ricuchinchij .
47004008	Ñucanchijta tucui laya llaquicuna japijpipish , mana mancharinchijchu . “ ¿ Imataj tucusha ? ” yuyacushpapish , imata rurana yuyai illajllaca mana canchijchu .
47004009	Shujtajcuna p'iñashpa llaquichicujpipish , mana shitashca canchijchu , pambaman urmajta huajtajpipish , mana ñuturinchijchu .
47004010	Maita rishpapish , ñucanchij aichapi llaquita apashpaca , Jesusta huañuchishcatami ricuchinchij . Shinallataj Pai causarishcatapish , ñucanchij aichallahuantajmi ricuchicunchij .
47004011	Jesús causarishcapish , ñucanchij huañunalla aichapi ricurichunmi , Jesusta caticushcamantaca punllanta huañuchishun nishca puricunchij .
47004012	Chashnami ñucanchijtaca huañui catiracun , ashtahuanpish cancunaca causaiyujmari canguichij .
47004013	Chashna cajpipish , Dios Quillcachishcapi : Crishcamantami huillarcani nicushca shinallatajmi , ñucanchijpish Espiritullataj crina yuyaita cujpi huillacunchij .
47004014	Apunchij Jesusta causachij Taita Diosllatajmi , ñucanchijtapish Jesusta shinallataj causachinga . Chashna causachishpaca , Paillataj cancunandijta Paipaj ñaupajman pushana cashcatami alli yachanchij .
47004015	Cancunata c'uyashcamantami , cashna llaquicunata apacushpapish , mana c'uyaipajta Taita Dios c'uyaj cashcata huillacunchij . Mana c'uyaipajta Dios c'uyaj cashcata yachashpaca , achcacunami paita jatunyachingacuna .
47004016	Chaimantami , ña saquishalla mana ninchij . Ñucanchij aicha urmaricujpipish , ñucanchij yuyaica punllantami mushujyaricun .
47004017	Cunan caipi apacushca llaquicunaca ashacamallami , tucuringallami . Ashtahuanpish chai llaquicunamari ñucanchijtaca , tucuita yalli sumaj canaman chayachicun .
47004018	Ñucanchijca , caipi tiyaj imapish ricushcallacunataca mana chaparacunchijchu , ashtahuanpish mana ricushcacunata rijsigrina yuyaillami canchij . Imapish ricushcacunaca ashacamallami , ashtahuanpish mana ricushcacunaca huiñaipajmi .
47005001	Ñucanchij aichaca , cai pachapi causana carpa huasi urmaj shina huañungallami . Chashna cajpipish Taita Dios rurashca huasita jahua pachapi huiñaipaj charishcatami yachanchij . Chai huasica , mana runacunapaj maquicunahuan rurashcachu .
47005002	Chaimantami jahua pachapi caj ñucanchij causanataca , ña churachishca cashun nishpa , “ ¡ Ai ! ” nicunchij .
47005003	Chaita churachishpaca , ña mana lluchulla cashunchu .
47005004	Carpa huasi shinalla cai aichapi causacushpaca , llaquihuan “ ¡ Ai ! ” nicunchijmi . Ñucanchijca , manamari lluchulla cashun ninchijchu . Ashtahuanpish churanata churachishca shinamari cai huañuna aichataca , causai millpuchun , “ ¡ Ai ! ” nicunchij .
47005005	Chaita japichunca , Taita Diosmi ñucanchijtaca allichirca . Chaimantami ñucanchij chaita japi tucuchunpish , Paillataj Paipaj Espirituta curca .
47005006	Chaimantami ñucanchijca mana manchashpa , chai yuyailla causacunchij . Cai aichapi causacushpallami , manaraj Apunchij Jesushuan canchij .
47005007	Ñucanchijca crishcatami caticunchij , ñahuihuan ricushcataca mana caticunchijchu .
47005008	Chaitaca , shuj yuyai japishuntajmi . Chashna cashpapish ñucanchijca , cunantaj cai aichataca saquishpa , ña Apunchij Jesushuan causagrishpachari ashtahuan alli canchijman .
47005009	Chaimanta ñucanchijca causashpapish , huañushpapish Apunchij Jesusta cushichina yuyailla cashun .
47005010	Ñucanchijca tucuicunamari , Cristo mandashpa tiyacuj ñaupajpi ricurina canchij . Chaipimi , cai aicha causaipi causacushparaj , allita rurashca cashpa , mana allita rurashca cashpapish , tucuicunallataj quiquin imata chasquina cashcataca japishun .
47005011	Chaimantami Apunchij Jesusta ima shina manchana cashcata yachashpa , maijanpish Paita crichun nishpa alli huillacunchij . Ñucanchij ima shina cashcataca , Taita Diosca allimi yachan . Cancunapish chaitaca , yachashca canman yuyacunimi .
47005012	Ñucanchijca , mana cutinllataj cancunaman “ Allimi canchij ” nicunchijchu . Ashtahuanpish ñucanchijmanta cancuna cushicuchunllami , chashna nicunchij . Chashnami , ñahui ricuillapi “ Allimi canchij ” nishpa , shungupica manapish ima cajcuna tapujpica , ñahui ñahui cutichinguichij .
47005013	Ñucanchijca , loco shina cashpaca , Taita Diospajmi chashna canchij . Alli yuyaiyuj cashpaca , cancunapajmi chashna canchij .
47005014	Cristopaj c'uyaimi , ñucanchijtaca caita yuyachishpa pushacun : Shujllami tucuicunamanta huañurca , chaimantaca tucuicunami Paihuan huañurcacuna .
47005015	Cristoca tucuicunamantami huañurca . Tucui causacujcuna Paipajlla causachunmi , paicunamanta huañushpa causarirca . Chaimanta , pipish ña mana quiquinpajlla causanachu .
47005016	Chaimanta , cunanmantaca pitapish cai causaipi ima shina cashcataca , ña mana ashtahuan ricushunchu . Cristotapish aicha causaipi ima shina cashcata rijsishca cashpapish , cunanca ña mana chashnallataj cashcata yuyanchijchu .
47005017	Chaimanta , maijanpish Cristohuan cashpaca , mushujmi tucun . Ñaupa ima shina cashcaca ña chingarircami , cunanca tucui mushujmi .
47005018	Taita Diosmari , tucui caicunataca ruracun . Paica , Cristomanta ñucanchijhuan alli tucushpami , ñucanchijtaca Pai Dioshuan alli tucuna huillaita huillachun curca .
47005019	Taita Diosca Cristomanta , tucuicunapaj juchacunata cungarishpami , cai pachapi causajcunataca , paihuan alli tucuchun cayacun . Diosca , paihuan chashna alli tucuchun cayacushca huillanatamari ñucanchijmanca mingashca .
47005020	Chaimanta ñucanchijca , Cristopaj randi cachashca huillajcunami canchij . Chaimantami , Taita Diosllataj , " Ñucahuan alli tucuichij " nicuj shinallataj , ñucanchijca : " Cristopaj shutipi , Dioshuan alli tucuichij " nicupanchij .
47005021	Cristotaca mana juchayuj cajpipish , Taita Diosca ñucanchijmantami juchayujta shinallataj rurarca . Taita Diosca Cristollamanta ñucanchij , ima juchachina illajta rurasha nishpami chashnaca rurarca .
47006001	Chaimanta ñucanchijca , Dios imata ruracunpi maquita cushpa servijcunami canchij . Chaimantami , “ Mana c'uyaipajta c'uyashpalla Dios cushcataca , ama yanga charicuichijllachu ” nishpa cunapanchij .
47006002	Diosca : Chasquinalla punllapimi , cantaca uyarcani . Quishpichina punllapimi , cantaca quishpichircani nishpami quillcachishca . Riqui , cunanmari chasquina punlla , ¡ cunanmari quishpirina punlla !
47006003	Ñucanchij ruracushcata pi ama yanganchishpa rimachunca , pitapish imata mana p'iñachinchijchu , ima mana allitapish mana ricuchinchijchu .
47006004	Ashtahuanpish imapi Taita Diosta alli servijcuna cashcatami , cashna ricuchinchij : Ñucanchijta llaquichijpipish , ima illajpipish , llaquihuan huañucushpapish , mana p'iñarij alli shungu cashcatami ricuchinchij .
47006005	Ñucanchijtaca macarcacunami , preźu churarcacunami , huaicashpa c'amircacunami , shaicuitami imatapish rurarcanchij , mana dormircanchijchu , ayunarcanchijpishmi .
47006006	Chashnallataj pi mana juchachipaj , alli yachaj , mana p'iñarij , llaquijcunami canchij . Diospaj jucha illaj Espiritumantaca , tucui shunguhuan c'uyajcunami canchij .
47006007	Cashcata huillaj shimicunata , Taita Dios cushca rurai tucunacunata , cashcata ruranatami , alli macanacunacunata shina charinchij . Chaihuanmi alli maquihuanpish , lluqui maquihuanpish macanacuj shina , allita ruranchij .
47006008	Huaquinpica alabashca , huaquinpica c'amishca , huaquinpica “ Allicunamari ” nishca , huaquinpica “ Llullajcunallami ” nishcami purinchij . “ Umashpa crichijcunallami ” nicujpipish , cashcatataj huillajcunami canchij .
47006009	Mana rijsishcacunata shina ricucujpipish , alli rijsishcacunami canchij . Ña huañunalla shina cashpapish , riquichij causacunchijrajmi . Macashca puricushpapish , mana huañushcanchijchu .
47006010	Llaquilla shina puricushpapish , punllanta cushijllami canchij . Huajchacuna cashpapish , achcacunatami charijyachinchij . Imata mana charishpapish , tucuitami charinchij .
47006011	Corintopi causajcunalla , cancunamanca imata mana pacashpami huillanchij . Ñucanchij shungupi imalla tiyacushcatami ricuchinchij .
47006012	Ñucanchij shungupica , cancuna yuyaillami canchij , ashtahuanpish cancunapaj shungumari huichcashca tiyacun .
47006013	Chashna cajpica , cancunapish shunguta pascaichigari . ( Cancunataca , ñuca huahuacunata shinami rimapani ) .
47006014	Mana crijcunahuanca , ama yugushca shina tandanacuichijchu . Ruranataj cashcata rurajcunaca , mana allita rurajcunahuanca , mana tandalla cai tucunchu . Shinallataj luzca amsahuanca , mana chagrurinchu .
47006015	Chashnallataj Cristoca , ¿ Belial shuti diablohuanca maitataj shuj yuyaillaca tucungari ? Shinallataj crijca mana crijhuanca , imata mana charinchu .
47006016	Diospaj huasipica , rurashcalla dioscunaca mana tiyai tucunchu . Cancunamari , causaj Diospaj huasi canguichij . Paillatajmi cashna nirca : Ñucaca paicunapurapimi causasha , purisha . Ñucaca paicunapaj Diosmi casha , paicunaca ñuca agllashcacunami canga nishcami . Chaimantami , Mandaj Diosllataj cashnapish nishca :
47006017	Paicunapuramanta llujshimuichij , ch'icanyarichij . Ima mapata ama japirichijchu . Chashna cajpica , cancunataca chasquishami .
47006018	" Ñucaca , cancunapaj Yayami casha . Cancunaca ñuca churicuna , ushushicunami canguichij " ninmi Tucuita Rurai Tucuj Mandaj Diosca nishcami .
47007001	Chaimanta c'uyashca crijcuna , Diosca ñucanchijmanca “ Allicunata cushami ” nishcami . Shina cajpica , ñucanchij aichatapish , espiritutapish mapayachijtaca , tucui anchuchishunchij . Taita Diosta manchashpa , ashtahuan Paipajlla alli causashunchij .
47007002	Ñucanchijta uyapaichij . Ñucanchijca , pita mana llaquichishcanchijchu , pita mana pandachircanchijchu , pita mana umarcanchijchu .
47007003	Mana cancunata juchachingaraicu , chashna nicunichu . Ña nishca shina , ñucanchijca causacushpapish , huañushpapish , cancuna yuyaillami canchij .
47007004	Ñuca tucui shungutami , cancunapi churani . Cancunamantaca , ima pingai mana tiyanchu . Cai tucui llaquicunahuan cashpapish , cancunata yuyarishpaca ñuca shungu samarishpa , jatuntami cushicuni .
47007005	Macedoniaman chayamushcamantapacha , aichapica mana samari tucurcanchijchu . Ashtahuanpish tucui laya llaquicunatami aparcanchij . Canllamanta llaquichijcunapish , ucu shungupi manchaicunapish huañuchicurcamari .
47007006	Chashna cajpipish mana jatun tucushcacunata cushichij Taita Diosca , Tito shamujpimi ñucanchijtaca cushichirca .
47007007	Mana pai shamujllapichu cushicunchij . Paimari cancuna paita cushichishcata , cancuna ñucanchijta ricunaihuan huañucushcata , ñucanchijmanta huacacushcata , ñucamanta imallatapish rurashun nicushcata huillarca . Tucui chaicunamantami , ashtahuan cushicurcanchij .
47007008	Quillcata cachashpa cancunata llaquichishca cashpapish , cunanca ña mana llaquirinichu . Chaita cachashca punllacunaca , chai quillca cancunata llaquichishca canata yachashpa , ashacama llaquirircanimi .
47007009	Mana cancunapaj shunguta llaquichishcamantachu cushicuni , ashtahuanpish nanarishpataj Diospajman cancuna tigrachishcata yachashpami cushicuni . Cancunaca , Taita Dios munashca shinami llaquirircanguichij . Chashna cajpica , ñucanchijca mana imata llaquichircanchijchu .
47007010	Taita Dios munashca shina llaquirinaca , Diospajman cutirishpa quishpirinamanmi pushan . Chashna cajpica , imamanta mana nanaricunachu canguichij . Ashtahuanpish cai pacha yuyaillahuan llaquirinaca , huañuimanmi pushan .
47007011	Taita Dios cancunapaj shungupi llaquirina yuyaita churashcamanta , ima shamushcata yuyarichigari . Chaimantamari anchata llaquirishpa , cutirina yuyaita japircanguichij . Quiquinllahuantaj p'iñarishpami , manchaita japircanguichij . Ñucatapish anchata llaquinachishpami , mitsana yuyai tucurcanguichij . Chai mana allita rurajtapish pingachircanguichijmi . Chashna rurashpaca , tucui imapipish chuya shungu cashcatami ricuchircanguichij .
47007012	Cancunaman chai quillcata cachashpaca , mana chai llaquichijtapish , llaquita apajtapish yuyarishpachu chashnaca quillcarcani . Ashtahuanpish ñucanchijca Taita Dios ricucujpi , cancuna yuyailla cashcata yachachunmi , chashnaca quillcarcanchij .
47007013	Chaimanta cancuna cushicushcata yachashpami , ñucanchijpish cushicurcanchij . Tucui cancunamari , Titomanca mushuj yuyaita cushcanguichij . Chaita yachashpamari , ashtahuanca cushicurcanchij .
47007014	Cancunamanta achcata cushicushpa Titoman parlashcataca , mana pingarinichu . Ashtahuanpish tucui imatapish cashcallata parlanacuj cashpami , cancunamantaca cashcallatataj parlanacushpa , achcata cushicurcanchij .
47007015	Tucui cancuna paita caźuj cashcata , paita manchashpa chujchushpa chasquishcata yuyarishpami , cancunataca ashtahuan c'uyan .
47007016	Cunanca , ñuca tucui shunguta cancunapi churai tucushcamantami cushicuni .
47008001	Shinallataj huauqui , panicuna , Macedoniapi tiyaj crij tandanacushcacunata Taita Dios c'uyashpalla , paicunaman achca allicunata cushcata yachaj chayapaichij .
47008002	Paicunaca , p'iñajcuna yallitaj llaquichicujpipish , jatunta cushicurcallacunami . Imata mana charishpapish , mana llaquishpa , achcata curcallacunami .
47008003	Cui tucushcatapish yalli yallihuanmi , cushi shunguhuan curcacuna . Chaitaca , ñuca quiquin ricushcamantami huillacuni .
47008004	Paicunaca , cutin cutinmari , " Diospajlla cajcunamanca , ñucanchijpish cushun nipanchijca " nicurcacuna . Chashna nicujllapimi , paicunapish cuchun saquircanchij .
47008005	Manamari ñucanchij yuyacushca shinalla curcacunachu , ashtahuanpish yallitamari curcacuna . Paicunaca , Taita Diospaj munaita pajtachingapajmi , puntaca paicuna quiquintaj Apunchij Jesusman curircacuna , chai q'uipaca ñucanchijmanpishmi curircacuna .
47008006	Chaimantami Titotaca , cancunapurapi pai callarishcataca , cancuna jatun c'uyaihuan cushcata tandachigrichun mingarcanchij .
47008007	Cancunaca , tucuipimari yallirishcanguichij . Crinapi , sumajta rimanapi , yachaipi , alli yuyaiyuj canapi , imatapish mana q'uillashpa ruranapi , ñucanchijta c'uyanapipish , yallirishcanguichijmi . Cunanpish c'uyaihuan cunataca , yalli yallihuan cupaichijlla .
47008008	Mana mandacunichu . Ashtahuanpish shujtajcunata c'uyashpa , cancunapish tucui shunguhuan cujta ricungaraicullami chashna nini .
47008009	Mana c'uyaipajcunata ñucanchij Apu Jesucristo c'uyaj cashcataca , cancunallataj yachanguichijmi . Paica achcata charij cashpapish , cancunata c'uyashcamantami , imata mana charij , huajcha tucurca . Pai huajchayashcamantami , cancunaca achcata charijyarcanguichij .
47008010	Cancunapaj allipajllatajmi , caitaca yuyachishpa cashna cunani : Cancunaca sarun huatamanmi , cullquitaca tandachi callarircanguichij . Mana callarircanguichijllachu , ashtahuanpish tucui munaihuanmi cuna tucurcanguichij .
47008011	Cunanca cushicushpa chaita pajtachichijlla . Ña cushca caiman yuyacushcataca , cunantajca mashnata charishcamanta cuna tucushcatataj cupaichijlla .
47008012	Maijanpish shunguhuantaj imata cuna tucushpa cujpica , cushcatami Diosca chasquinga . Diosca , ima mana charishcataca mana mañanchu .
47008013	Caita nishpaca , cancuna cushcahuan shujtajcunalla sumajta causachun , cutin cancunaca ima illajlla , llaquilla causachunca , mana chashna ninichu .
47008014	Ashtahuanpish cunan paicuna ima illajlla cajpi , cancuna charishcamanta caraichij . Cutin paicunapish cancuna ima illajlla tucujpica , paicuna charishcacunamanta carangallacunami . Chashnami mana shujcunalla yalli charinguichij .
47008015	Chaipitajcarinpish Dios Quillcachishcapi : Achcata tandajpish , mana puchuchircachu . Ashallata tandajpajpish , mana illaj chayarcachu nishca shinatajmi canga .
47008016	Titomanpish ñucaman shinallataj , cancuna yuyailla cana shunguta cushcamanta , Taita Diostaca pagui ninimi .
47008017	Titotaca , cancunata ricugrichunmi cunarcani . Pai quiquinllataj ricugrina yuyaillahuantaj cashpami , cushicushpa cancunata ricuj shamucun .
47008018	Alli huillaita huillacushcamanta , tucui llajtacunapi crij tandanacushcacuna alli nishca huauquitapishmi , paihuan cachanchij .
47008019	Ashtahuancarin crij tandanacushcacunallatajmi , c'uyaihuan paicuna cushca cullquita ñucanchijhuan apachun , paita agllarcacuna . Servina yuyailla cashcata ricuchishpami , cancuna cushca chai cullquihuanca , Apunchij Jesús cushicunata ruranchij .
47008020	Cancuna mingashca , cai achca cullquimanta ama pipish yanga juchachichun nishpami , chashna purinchij .
47008021	Ñucanchijca , Mandaj Diospaj ñaupajpipish , gentecunapaj ñaupajpipish , ima juchachipaj shinataca , mana rurashun ninchijchu .
47008022	Shinallataj shujtaj huauquitapishmi , paicunahuan cachanchij . Paitapish tauca cutinmi , imatapish allita ruraj cashcata ricushcanchij . Cunancarin paica , cancunata ashtahuan alli rijsishcamantami , mana q'uillashpa servina tucushca .
47008023	Titocarin ñucallahuantaj cancunata servishpa purijmi . Caishuj huauquicunaca , ch'ican ch'ican crij tandanacushcacuna cachashca huillajcunami , Cristo cushicunata ruraj huauquicunami .
47008024	Chaimanta paicunamanca , tucui llajtacunapi caj crij tandanacushcacuna yachachun , c'uyashcata ricuchichij . Cancuna chashna rurajpimi , cancunata “ Allicunami ” nishpa ñucanchij parlashcataca , mana pambapi shitanguichij .
47009001	“ Diospajlla cajcunaman cungapaj cullquita tandachichij ” nishpaca , ña mana quillcanachu cani .
47009002	Cancunallataj cuna yuyailla cashcataca rijsinimi . Cancuna , Acaya llajtapi causajcunaca , sarun huatamantajmi ña cuna tucurcanguichij . Chaitaca , Macedonia llajta crijcunamanca , cushicushpami parlarcani . Chaita parlajpica , paicunapish achcacunami cushicushpa , cancuna shinallataj cuna tucurcacuna .
47009003	Cancuna cusha nishcatapish cushicushpami parlarcani . Chaimanta ama pingai tucungapajmi , cai huauquicunataca cancunapajman cachani . Cancunata nishca shinallataj , ña tandachishpa shuyacuchunmi , paicunataca ñaupachini .
47009004	Ñataj ñucahuan shamucuj , Macedonia llajta crijcuna chayamushpaca , cancuna manaraj tucuita allichishcata japinman . Ñucanchij yuyacushca shina mana shuyacujpica , pingarishunmi . Ashtahuancarin cancunamari yalli pingai tucunguichij .
47009005	Ama chashna tucuchunmi , cai huauquicunataca cancunapajman ñaupachina alli cashcata yuyarcani . Mana ñucanchij “ Cuichij ” nijllata shuyarcanguichijchu . Ashtahuanpish cancunallataj quiquin munaihuanmi , maquita cacharishpa cuna tucurcanguichij . Chashna ñaupaman cushun nishcata tandachishpa shuyacuchunmi paicunataraj cachani .
47009006	“ Ashallata tarpujca , ashallatami tandanga . Achcata tarpujca , achcatami tandanga ” nishcataca yuyaripanguichij .
47009007	Tucuicuna quiquin shungupi yuyashca shina cuichij . Ama llaquirishpa , ama “ Cuichij ” nishcallamanta cuichijchu . Cushicushpa cujtamari , Taita Diosca c'uyan .
47009008	Taita Diosca , tucuita rurai tucujmari . Chaimanta cancunamanca , imatapish yalli yallitamari cunga . Chashnamari cancunaca punllanta tucui imapish mana illaj cashpa , imatapish allita rurangapajca , yalli yallita charinguichij .
47009009	Chaita nishpamari , Dios Quillcachishcapica : Pai charishcataca , huajchacunamanmi allicunata raquirca . Paica , mana cungaripaj allitami paicunapajca ruran nicun .
47009010	Tarpuchun muyuta cuj , micunatapish caraj Diosllatajmi cancuna tarpushcatapish alli p'ucuchinga . Paillatajmi , cancuna allita rurashcataca , granota shina mirachinga .
47009011	Cancunata Dios chashna charijyachijpimi , pi llaquipi cajpipish , maquita cacharishpa carai tucunguichij . Cancuna cachashcata ñucanchij maquimanta chasquijcunaca , Taita Diostamari cancunamanta pagui ningacuna .
47009012	Cancuna cachashcata Diospajlla cajcunapajman chayachijpica , mana paicunapaj ima illashcapajlla chasquishpa saquiringacunachu . Ashtahuanpish chai tucui chasquijcunamari , Taita Diosta achcata pagui nijcuna tiyanga .
47009013	Cancunaca , Cristomanta alli huillaita crishpa , caźushpami cushcanguichij . Chashna alli shunguhuan paicunamanpish , tucui shujtajcunamanpish cancuna cushcata chasquishpami , Taita Diostaca “ Sumajmi cangui ” ningacuna .
47009014	Taita Dios cancunamanca , yallitaj c'uyaj shungutami cushca . Chaimantami paicunapish , jatun c'uyaihuan cancunamanta Diosta mañangacuna .
47009015	¡ Taita Diosca , ima shina mana pagui ni tucuipaj jatun allitamari cushca , pagui nishunchigari !
47010001	Pablomi cancunataca , llaquij alli shungu Cristopaj shutipi uyahuaichij nini . Ñucataca , ñahui ñahui cashpaca chujchucuj , carupi cashpalla c'ari tucuj nicujpipish , ñucallatajmi rimagrini .
47010002	Ñucanchijtaca , “ Runapaj yuyaillamantami imatapish rurashpa purin ” nicujtami uyani . Chashna nicujcunataca , ñuca shamushpaca , p'iñarishpataj sinchi sinchita rimana yuyaimi cani . Ama chashna rurachun nishpaca , cancunapurallataj ricupaichijlla .
47010003	Aichapi causacushpapish , aichahuan macanacuj soldadocuna shinaca mana canchijchu .
47010004	Ñucanchij charishca macanacunaca , mana pi aichayuj cushcachu . Ashtahuanpish ima jatun pircacuna shinatapish urmachichun , Taita Dios cushca sinchi macanacunacunami .
47010005	Chaicunahuanmi Taita Diosmanta ama yachachun nishpa , c'ariyashpa jarcaj yuyaicunataca , jahualla urmachinchij . Chaita rurai tucungapajca , ñucanchij tucui yuyaicunatami Cristota caźuchun , Paiman minganchij .
47010006	Cancuna Paita tucuipi shunguhuantaj alli caźujpica , maijan mana caźujcunataca , llaquichishuntaj nicunchijmi .
47010007	Cancunaca , imatapish ñahui ricushcallatami ricunguichij . Maijanpish “ Cristopajmi cani ” nirishpaca , Pai Cristopaj caj shinallataj , ñucanchijtapish Cristopaj cashcata pai quiquinllataj yuyarichun .
47010008	“ Apunchij Jesús cushca mandanata charinimi ” nishpa , ashata c'ari tucushpa rimacushpapish , mana pingarinichu . Ñucanchijmanca mana cancunata chingachi tucunata curcachu . Ashtahuanpish cancunata alli pushachunmi mingarca .
47010009	Mana cancunata manchachingaraicu , quillcacunata cachacunichu . Ama chaitaca yuyaichijchu .
47010010	Chashna yuyajcunami : Quillcacunapica , yallitaj sinchita rimashpami quillcan . Ashtahuanpish pai quiquintaj caipi cashpaca , huajchullamari purin , ima uyananquillatapish mana rimarcachu nincuna .
47010011	Chashna nicujcunaca , carupi cashpa ñucanchij quillcashcapi rimashca shinallataj , cancunahuan cashpapish rurana cashcata yachachun .
47010012	“ Ñucanchijmi alli canchij ” nijcunapurapica , mana chagrurishun ninchijchu . Paicuna shinapish mana cashun ninchijchu . Paicuna quiquinllataj “ Allimi canchij ” nirishpa , caishuj chaishuj ch'imbapurarijcunaca , imata ruracushcata mana yachanchu .
47010013	Ashtahuanpish ñucanchijca , “ Allimi canchij ” nirishpa , mana yallitaj jatun tucushunchu . Ñucanchijman imalla ruranata Taita Dios cushcallatami rurashun ninchij . Paillatajmi cancunapajcamapish cacharca .
47010014	Manapish ñucanchijraj cancunapajman chayashca cashpaca , mana rimana ñahuita charinchijmanchu carca . Ashtahuanpish ñucanchijmari , Cristomanta alli huillaita huillangapajca , cancunapajman punta chayarcanchij .
47010015	Shujtajcunalla rurashcapi yaicurishpa , “ Ñucanchijmi rurarcanchij ” nishpa , mana yallitaj jatun tucunchijchu . Ashtahuanpish cancuna ashtahuan sinchi crij tucujpimi , cancunapurapica Dios munashca shinalla , ashtahuan c'ari c'arita purishun .
47010016	Chashnallataj cancunapaj llajtamanta ashtahuan caru llajtacunapipish , alli huillaitaca huillashpa catishunmi . Maipi cashpapish shujtajcuna ñaupaman callarishcallapi yaicurishpa , “ Ñucanchijmi chaitaca rurarcanchij ” nishpa mana jatun tucushun ninchijchu .
47010017	Pipish c'ari tucusha nishpaca , Mandaj Diosmanta c'ari tucuchun .
47010018	Maijanpish quiquinllataj “ Allimi cani ” nirijtaca , Diosca “ Mana alli ” ninchu , ashtahuanpish maijanta Taita Dios alli nijpica , paimi allitajca .
47011001	¡ Loco shina ñuca ashata rimarishcata uyai tucunguichijpishchari ! ¡ Ima shinapish uyahuaichigari !
47011002	Cancunataca , Taita Dios munashca shinallatajmi , pi shujtajpaj mana tucushpa , Paipajlla cachun munani . Cancunataca , pi c'arihuan manaraj chayarinacushca solterata shinami , Cristopaj maquipi churasha nini .
47011003	Chashna cajpipish caitaca manchacunimi : Evata culebra llulla shimicunahuan umashca shinallataj , cancunatapish umangallatajmari . Chashna rurajpica , Cristota tucui shunguhuan c'uyashpa caźucushcataca , cungaringuichijllatajmari .
47011004	Cancunaman ñucanchij huillashca q'uipa , maijanpish Jesusmanta shujtaj shina huillaj shamujtaca , sumajta uyanguichijllami . Diospaj Espirituta chasquishca jahuamari , shujtaj espirituta chasquinguichij . Alli huillaita uyashca jahuamari , shujtaj huillashcatapish sumajta uyanguichij .
47011005	“ Huillagrichun mingashcami canchij ” nicuj , chai jatun huillajcunataca , ñucata yalli yachaj cashcataca , mana yuyanichu .
47011006	Rimarinata mana uyananquita rimashpapish , yachaitaca charinimi . Tucui layami chaitaca ricuchishcanchij .
47011007	Ñucaca , cancuna huiñarichun nishpami , Taita Dios cushca alli huillaita huillashpaca , mana ñahuita charij shina , imata mana mañarcani . Chashna rurashpachu , ¿ mana allita rurarcani , imatagari ?
47011008	¿ Shujtaj crij tandanacushcacunata huajchayachishpachu , cancunataca imata mana mañashpa servircani , imatagari ?
47011009	Cancunapajpi cashpapish , ñucapaj ima illajpica , pita mana mañashpa p'iñachircanichu . Macedoniamanta shamuj huauquicunami , ñucapaj ima illashcataca curca . Chashna cujpimi , cancunataca imata mana mañashpa p'iñachircani , manataj p'iñachishapishchu .
47011010	Cashcatataj Cristo yachachishca shimicunata huaquichij cashpami , caitaca nini : Tucui Acaya llajtapica , imata mana mañarcanichu . Chaimanta ñuca cushicunataca , pi mana jarcangachu .
47011011	¿ Ima nishpashi chashna nicuni ? ¿ Cancunata mana c'uyashcamanta , chashna nicushcatachu yuyanguichij ? Mana , cancunata c'uyashcataca , Taita Diosllataj yachanmi .
47011012	Ñucanchijtapish , paicuna shinallataj tucuchunmi yuyancuna . Manataj chaita rurashpa cushichishunchu . Ñuca ima shina ruracushcataca , chashnallatajmi rurashpa catisha .
47011013	Chaicunaca , “ Huillagrichun mingashcami canchij ” nishpa purij , llulla huillajcunami . Umashpa crichijcunami , huillagrichun Cristo mingashcacunaman rijchashpa purijcunami .
47011014	Chashna tucushcaca , mana ima mancharinachu . Satanasllatajpish , achij nicuj ángel shina tucunllami .
47011015	Chashna cajpica , Satanaspajta rurajcunapish cashcata rurajcuna shina tucujpica , ima mancharina mana canchu . Chaicunaca , paicuna imalla rurashcamantaca , tucuripimi llaquichishca cangacuna .
47011016	Ñucataca , ama loco cashcata yuyapaichijchu . Chashna yuyacushpaca , shinashpaca loco shina rimarishpa , ashata jatun tucujta uyahuaichij .
47011017	Chashna tucuita yachaj shina rimarishpaca , mana Apunchij Jesús munashca shina rimacunichu . Ashtahuanpish c'ari tucusha nishpatajmi , loco shina rimarini .
47011018	Chashna taucacuna quiquin aicha yuyashca shina jatun tucucujpimi , ñucapish ashata c'ari tucushpa rimarisha nini .
47011019	Cancunaca alli yuyaiyuj cashpami , ch'ahuancunataca cushicushpa uyanguichijlla .
47011020	Paicunamari cancunataca , paicunapajta rurachun huatashpa churacun . Causajtamari millpucun , tucuitamari quichun , cancunapaj jahuapimari jatun tucuncuna , ñahuipimari huajtancuna . Chashna rurajpipish , tucuita saquinguichijllami .
47011021	¡ Ñucanchijca chashna ruranataca , manchaj shina mana rurashpa saquijllacunami carcanchij ! Ñucallatataj pinganayacujpipish , caitaca ninimi . Shina cajpipish shujtajcuna imamantapish jatun tucujpimi , ñucapish loco shina rimarishpa jatun tucuni .
47011022	¿ Paicunaca hebreocunachu ? Ñucapish chaillatajmi cani . ¿ Paicunaca israelcunachu ? Ñucapish chaillatajmi cani . ¿ Paicunaca ñaupa yaya Abrahampaj huahua huahuacunachu ? Ñucapish chaillatajmari cani .
47011023	¿ Paicunaca Cristopajta rurajcunachu ? ( Loco shina rimaricushpapish , ñucacarin paicunata yallimari cani ) . Paicunata yallimari rurashcani . Paicunata yalli sinchitamari cutin cutin azotihuashcacuna . Paicunata yallimari carcelcunapi tiyarcani . Tauca cutinmi huañunalla llaquipipish carcani .
47011024	Pichca cutinmi judiocunaca , quimsa chunga iscuncama azotihuarcacuna .
47011025	Quimsa cutinmi ñucataca , varahuan garrotircacuna , shuj cutinca rumicunahuanmi shitarcacuna . Ñuca ricun barcocunaca , quimsa cutinmi yacupi huashicurca . Shuj cutinca , shuj punlla shuj tutatami , mama cucha yacupi huambucurcani .
47011026	Ñucaca ñancunapipish , tauca cutinmi huaicu yacu apanamanta quishpirircani . Tauca cutinmi shuhuacunapaj maquimanta , israelcunapaj maquimanta , mana israelcunapaj maquimantapish quishpirircani . Pueblocunapipish , shitashca pambacunapipish , huañuchina manchai , mama cucha yacupipish huañuna manchai , “ Crijmi canchij ” nij tucujllacunapaj maquipi urmana manchaipishmi purircani .
47011027	Micungapajpish quiquin maquihuan sinchita trabajashpa , tauca cutinmi mana dormishpa pacarircani . Yaricaihuan , yacunaihuanmi purircani , tauca cutinmi ayunarcani . Churana illajlla , chirihuanmi purircani .
47011028	Tucui caicunata yallica , punllantami tucui llajtacunapi caj crij tandanacushcacunata yuyarishpa , “ ¿ Ima shinachari puricuncuna ? ” nishpa , shungu p'iticurcani .
47011029	Maijancuna ungujpipish , ñucata nanajpi shinami llaquirini . Maijanta pi pandachijpicarin , nina japirij shinami p'iñarini .
47011030	Imamanta cushicuna cajpica , ñucaca imata mana rurai tucuj cashcamantami , jatunta cushicusha .
47011031	Ñuca mana llullacushcataca , Apunchij Jesucristopaj Yaya Diosmari yachan . ( ¡ Paica , huiñaita alli nishcami ! )
47011032	Damascopica , chai llajtata mandachun jatun mandaj Aretas churashca mandajmi , ñucataca japingapaj chai pueblomanta llujshina pungucunapi chapachirca .
47011033	Shina cajpipish pueblo muyundij pirca ventanatami , shuj canastapi ñucataca cacharircacuna . Chashna rurajpimi , ñucata japisha nicujpaj maquimantaca quishpirircani .
47012001	Imalla tucushcata parlashpa , c'ari tucushpa , ima allita mana surcushpapish , ashitahuan c'ari tucusharaj ninimi . Cunanca , Apunchij Jesús muscuipi shina imallata ñucaman ricuchishcatapish parlasha .
47012002	Ñucaca , Cristota crij shuj runatami rijsini . Chai runataca , quimsa jahua pachacamami apashca carca . Chaica , ñami chunga chuscu huata tucun . ( Chai runataca aichandijtachu , aicha illajllatachu apashca carca imachari , chaitaca mana yachanichu , Taita Diosllami yachan .
47012003	Chai ñuca rijsishca runataca aichandijtachu , mana cashpaca aicha illajllatachu apashca carca , imachari . Chaitaca mana yachanichu , Taita Diosllami yachan ) .
47012004	Chai runataca , Paraisomanmi apashca carca . Chaipimi pi manaraj uyashca , runapaj shimihuanca ima shina mana parlaipaj rimashcata uyarca .
47012005	Chai runamantami c'ari tucusha . Ñuca quiquinmantaca mana c'ari tucushachu , ashtahuanpish ñucaca imata mana rurai tucuj cashcallamantami cushicusha .
47012006	Chaimanta c'ari tucusha nishpapish , cashcallatataj parlacushcamantaca , mana upa shina yanga c'ari tucuimanchu . Shina cajpipish ñuca rurashcata ricushca shinalla , ñuca rimashcata uyashca shinalla yuyashpa , ama yallihuan yuyachunmi mana c'ari tucuni .
47012007	Dios ñucaman ricuchishcamanta ama yallitaj c'ari tucuchunca , aujahuan tujsij shinami ñuca aichapi nanaita churarca . Satanás cachashcamari ñucataca , quijadospi huajtaj shina llaquichicun .
47012008	Chaimantami , “ Ñucamanta cai jatun nanaita anchuchipai ” nishpa , Apunchij Jesusta quimsa cutin mañarcani .
47012009	Chashna mañajpipish Apunchij Jesusca : Mana c'uyaipaj cajpipish c'uyashcaca chaillataj pajtamari . Imata mana rurai tucuj cajpimi , ñuca tucuita rurai tucuj cashcata ricuchini nircami . Chashna ñuca aichapi cajpipish , Cristomari pai tucuita rurai tucuj cashcataca ñucapi ricuchicun . Chaimantaca , ¿ maitataj mana cushicushpa c'ari tucushari ?
47012010	Chaimanta Cristota c'uyashcamantami , imata mana rurai tucuj cashpapish , c'amishpa rimajpipish , ima illaj cashpapish , p'iñashpa llaquichijpipish , ima llaqui japijpipish cushicuni . Ñucaca , aichapi irqui cashpami , imatapish rurai tucuni .
47012011	Ñucaca , c'ari tucushpa rimarishpaca , rumi shungumi tucushcani . Cancunamantamari chashnaca rimarini . Cancunamari ñucataca , “ Allimari ” nina carcanguichij . Ñuca , yanga shinalla cajpipish , huillagrichun mingashca chai jatun huillajcunaca , ñucataca mana imapi yallinchu .
47012012	Ñuca cancunahuan cashpaca , señalcunatapish , mancharinacunatapish , milagrocunatapish achcata rurashpami , huillagrichun mingashca cashcata ricuchircani .
47012013	Caishuj crij tandanacushcacuna shinallataj cangapajca , cancunaca mana ima illaj canguichijchu . Cancunataca , imata mañana cashcallatami mana mañarcani . ¡ Chashna mana p'iñachishcamantaca , perdonahuanguichijlla !
47012014	Riquichij , cai cutihuanca ñami quimsa cutin cancunata ricuj shamungapaj allichiricuni . Cunan shamushpapish , cancunataca imata mana mañashachu . Cancunapaj maquimanta imata japina yuyailla mana canichu , ashtahuanpish cancunallatami ricusha nini . Alli yuyarijpica , mana huahuacunachu yaya mamapaj mashcarin , yaya mamamari huahuacunapajca mashcarin .
47012015	Chaimanta cancunamantaca , ñuca imalla charishcacunatapish , mana llaquishpa , achcata cushicushpa tucuchishallami . Cancunapaj alma quishpirichunca , ñucallataj imapish tucushallami . Ñuca cancunata chashna yallitaj c'uyajpipish , ñucataca ashallatami c'uyanguichij .
47012016	Cancunataca ima shinapish p'iñachishcami yuyachini . ¿ Mana jahualla yachaj tucushca cashpachu , imata quichungapaj umarcani imatagari ?
47012017	¿ Maijanta cancunapajman cachashpachu , cancunataca imata quichurcani , imatagari ?
47012018	Titotami cancunapajman “ Ripai ” nishpa , caishuj huauquindij cacharcani . ¿ Titochu cancunataca umashpa , imata quichurca ? ¿ Manachu ñucanchijca , ishquindijtaj chai shinallataj yuyarcanchij , chai shinallataj purircanchij ?
47012019	Ñuca c'uyashca crijcuna , cancuna ñucanchijta , “ Ama imata nichun nishpami , chashna nicun ” yuyanguichijchari . Ashtahuanpish ñucanchijca Taita Dios ricucujpi , Cristo rimachun nishca shinami , cancuna ashtahuan alli crijcuna tucuchun , tucui caicunataca chashna rimanchij .
47012020	Ñuca shamushpaca cancunataca , manapish ñuca munashca shina puricujta japishallachari . Cancunapish cancuna munashca shina ñucata mana japinata manchacunimi . Cancunapuraca p'iñanacushpa , shujtajcunapajta munashpa , p'iñarishpa , chaupirinacushpa , “ Imapish tucushca canman ” nishpa , huashalla parlarishpa , c'ari tucushpa , tucuillataj quiquin munaita rurashpa puricujta japishallapishchari yuyashpa manchacunimi .
47012021	Ñuca cancunapajman cutin shamujpica , Taita Dios ñucata cancunamanta pingachinata manchanimi . Cancunapuramanta achcacuna , sarunman millaita rurashcata , huainayashcata , imapish millai munaicunata rurashpa causacushcamantapish , mana Diospajman cutirishca cajpica , achcata huacanapish cangachari .
47013001	Cunan cai cutihuanca , ña quimsa cutinmi cancunataca ricuj shamugrini . Ima tiyajpipish ishqui cashpa , quimsa cashpa ricujcuna huillajpimi , allichinata ricushun .
47013002	Sarun cati cuti rishpa cancunata nishca shinallatajmi , cunanpish ña cancunahuan chaipi cashca shinallataj nini . Sarunmanta juchapi causacujcunamanpish , tucui caishujcunamanpish quillcashpami , cutin cashna nini : Cancunata cunan ricuj shamushpaca , manataj llaquishpami llaquichisha .
47013003	Cristo ñucata huillachicushcatami , ricuchichun nicunguichij . Cristoca cancunahuanca , imata mana rurai tucuj shinaca mana canchu . Ashtahuanpish cancunapurapica , tucuita rurai tucuj cashcatami ricuchicun .
47013004	Paitaca , imata mana rurai tucujta shina chacatashca cajpipish , Taita Dios tucuita rurai tucuj cajpimari causacun . Cristo imata mana rurai tucuj shina tucushca shinallatajmi , ñucanchijpish imata mana rurai tucuj shina canchij . Chashna cashpapish , Taita Dios tucuita rurai tucuj cashcamantami , Cristohuan cancunapaj causacunchij .
47013005	Crijcunataj cashcata , manaraj crijcuna cashcatapish , cancunallataj alli yuyarichij . Ima shina cashcataca , cancunallataj alli yuyarichigari . Jesucristo cancunapi causacushcata , mana causacushcataca , ¿ manachu yachanguichij ? Ñataj paita catinata atichishcanguichijman .
47013006	Ashtahuanpish ñucanchijca mana atichishcanchijchu , chaitaca cancunallataj alli ricuichigari .
47013007	Shinallataj ima millaita cancuna ama rurachunmi , Taita Diostaca mañaracunchij . Ñucanchijtaca ña atichishcata shina ricucujpipish , mana ñucanchijllataj alli ricuringapajchu mañacunchij , ashtahuanpish cancuna allita rurachunmari Diostaca mañacunchij .
47013008	Chaimanta ñucanchijca , cancuna allillataj causacujpica , imata mana ni tucunchijchu . Ashtahuanpish cancuna alli tucuchunllami , imata nina cajpica nishun .
47013009	Chaimantami , ñucanchij irquicunalla cajpi , cancuna c'ari c'aricuna cashcamanta cushicunchij . Cancuna ashtahuan alli crijcuna tucuchun , Diostaca mañaracunchijllami .
47013010	Ñuca cancunapajman rishpaca , ama sinchita rimashpa llaquichingapajmi , manaraj rishpallataj cashna quillcashpa cachani . Apunchij Jesusca , cai mandanataca , mana llaquichishpa chingachichunchu , ñucaman curca . Ashtahuanpish cancunata alli pushachunmi curca .
47013011	Cunanca huauqui , panicuna , cushicuichij , ashtahuan alli causanata yachaichij , caishuj chaishuj cushichinacuichij . Shuj shinalla yuyaichij , sumajta causaichij . Chashna cajpica , sumaj causaitapish , c'uyaitapish cuj Taita Diosca , cancunahuanmi canga .
47013012	Chuya shunguhuan muchashpa , “ ¿ Allillachu cangui ? ” ninacuichij .
47013013	Diospajlla caj tucuicunami cancunataca , “ ¿ Allillachu canguichij ? ” nincuna .
47013014	Apunchij Jesucristoca , cancunamanca , Paipaj jatun c'uyaita cushca cachun . Cancunapica Taita Diospaj c'uyaipish , Diospaj jucha Illaj Espiritumanta shujlla canapish tiyashca cachun . Chashna cachun .
48001001	Ñucaca , huillagrichun mingashca Pablomi cani . Ñucataca , mana runacunachu agllashpa cacharca . Ashtahuanpish huañushcacunapaj chaupimanta Jesucristota causachij Yaya Dioshuan , Jesucristohuanmi chai ruranapi churarca .
48001002	Ñucahuan caipi caj tucui huauquicunandijmi , Galacia llajtapi crij tandanacushcacunamanca quillcashpa cachanchij :
48001003	Ñucanchij Yaya Diospish , Apunchij Jesucristopish cancunamanca , jatun c'uyaita , sumaj causaita cushca cachun .
48001004	Apunchij Jesucristoca , Taita Diospaj munaita rurashpami , ñucanchij juchacunamanta paipaj quiquin causaita curca . Paica , cai millai pachamanta ñucanchijta quishpichingapajmi , chashnaca huañurca .
48001005	Cunanca , Taita Dioslla huiñai huiñaita jatunyachishca cachun . Chashna cachun .
48001006	Diosmari cancunataca , Cristo mana c'uyaipajta c'uyashcamanta cayarca . Cancunaca ña maita paimanta caruyashpa , shujtaj " alli huillaita " caticujpimi , ñucaca achcata mancharini .
48001007	Shujtaj alli huillaica mana tiyanchu , Cristomanta alli huillaita cancuna yachacushcatami pandachishun nishpa , taucacuna shujtajta yachachishpa puricuncuna .
48001008	Ñucanchij huillamushca alli huillai ima shina cashcataca , allimi yachanguichij . Chai huillaimanta ch'ican , shujtaj huillaita huillajca , ñucanchijpurallataj cashpa , jahua pacha ángel cashpapish , jatunta llaquichishcataj cachun .
48001009	Ña nishca shinallatajmi , cunanpish cutintaj nini : Cancuna chasquishca alli huillaimanta ch'ican shujtajta yachachijca , jatunta llaquichishca cachun .
48001010	¿ Cunanca , runacuna alli nichun nishpa , mana cashpaca Dios alli nichun mashcashpa chashna nicushcatachu yuyanguichij ? ¿ Shujtajcuna alli nichun nishpallachu chashnaca nicuni imashi ? Shujtajcunapi alli ricurinallata mashcacushpaca , mana Cristota servicuimanchu .
48001011	Huauqui , panicuna , caitatajca allimi yachana canguichij : Ñuca cancunaman huillashca alli huillaica , mana pi runacuna cushca huillanachu .
48001012	Chaitaca , ñucamanca pi runa mana huillarcachu , mana yachachircachu . Ashtahuanpish Jesucristomari ricuchihuarca .
48001013	Ñaupa judiocuna yachachishcata caticushpa , ñuca ima laya cashcataca , cancunallataj allimi yachanguichij . Ñucaca , Taita Diospajlla tandanacushca crijcunataca , tucui chingachina yuyaihuanmi yallitaj llaquichij carcani .
48001014	Judiocuna yachachishcata catinapica , ñucahuan huiñaillataj , ñuca llajtapuracunata yallimi carcani . Ñucamari ñaupa yayacunamanta yachashcataca , paicunata yalli , chai yuyai pajtachij carcani .
48001015	Chashna cajpipish Taita Diosca , mana c'uyaipajta c'uyashpallamari ñucataca , ñuca mamapaj huijsapi tiyacujpiraj , ch'icanyachishpa cayarca .
48001016	Chashna cayashpaca , Diosca Paipaj Churimanta mana israelcunaman huillashpa rijsichichunmi mandahuarca . Pai chaita mandajta uyashpaca , mana pi aichayuj tulluyuj runata tapugrircanichu .
48001017	Huillagrichun ñucapaj ñaupa mingashcacunapajman , Jerusalenmanpish mana rircanichu . Ashtahuanpish Arabia llajtaman rishpami , Damascoman cutin tigrarcani .
48001018	Chaimanta quimsa huata q'uipami , Pedrota Jerusalenpi ricunaman rishpaca , chunga pichca punllacama paihuan carcani .
48001019	Chaipica , huillagrichun mingashca shujtajcunataca , pi shujtajta mana ricurcanichu . Ashtahuanpish Apunchij Jesuspaj huauqui Jacobllatami ricurcani .
48001020	Taita Diospish ricucunmi , ñucaca caicunataca mana llullashpami cancunaman quillcani .
48001021	Jerusalenmantaca , Siria llajtaman , Cilicia llajtamanpishmi rircani .
48001022	Ashtahuanpish Judeapica , Cristota crij tandanacushcacunaca , ñucataca manaraj ñahui ñahui rijsircacunachu .
48001023	Ñucanchij crishcata chingachisha nishpa , sarun llaquichishpa purij runaca , cunanca paipish chaillatatajmari huillacun nijllatami uyashcacuna carca .
48001024	Chaimantami ñucamantaca , Taita Diosta jatunyachircacuna .
48002001	Chaimantaca , chunga chuscu huata q'uipami , Titotapish pushashpa Bernabendij Jerusalenmanca cutin huichiyarcani .
48002002	Diosllataj rina yuyaita cujpimi , chaiman rircani . Mana israelcunaman alli huillaita ñuca huillashca , pambapi urmanatami mancharcani . Chaimantami crijcunata pushajcunapuralla tandanacushcamanca , ñuca ima shinalla huillashpa puricushcataca tucuita alli huillarcani .
48002003	Paicunaca , ñucahuan purij Titotaca , mana israel cajpipish , mana pai charishca aicha punta carata p'itichichun mandarcacunachu .
48002004	Ñucanchij chaipi cajpica , “ Crijmi canchij ” nij tucujcunami , Cristo Jesús ñucanchijta cacharichishcata jarcangaraicu , pacalla yaicushca carca . Chashnami paicunaca , ñaupa shinallataj huatashca causanaman tigrachishun yuyarcacuna .
48002005	Paicuna chashna nicujpipish ñucanchijca , cashcatataj yachachij cai alli huillaimanta cancuna ama anchurichunmi , paicuna nishcataca manataj caźurcanchij .
48002006	Crijcunata pushacuj nishcacunaca , ñuca ima manaraj yachashcataca mana yachachircacunachu . ( Crijcunataca Taita Diosca pushajcunatapish , mana pushajcunatapish chai shinallatajmi ricun . Paicuna ima cashcallataca , ¿ imapajtaj yuyarishapish ? )
48002007	Ashtahuanpish ñucataca , mana israelcunaman huillachun Diosllataj mingashcatami rijsircacuna . Cutin Pedrotaca , charishca aicha punta carata p'itichishcacunaman alli huillaita huillachun , mingashcatami ricurcacuna .
48002008	Charishca aicha punta carata p'itichishcacunaman huillachun Pedrota mingaj Diosllatajmari , ñucatapish mana israelcunaman huillagrichun mingarca .
48002009	Crijcunata pilar shina charicujcunaca Jacobohuan , Cefashuan , Juanhuanmi carcacuna . Paicunami Dios mana c'uyaipaj cajpipish c'uyashcallamanta , chai ruranata ñucaman mingashcata ricushpaca , ñucamanpish Bernabemanpish maquita curcacuna . Ñucanchijca mana israelcunaman , paicunaca charishca aicha punta carata p'itichishcacunaman huillashpa catingapajmi , shujlla yuyai tucunacushpa , maquita cunacurcanchij .
48002010	Chaimantaca , “ Pajta huajchacunata cungaripanguichijman ” nircacunallami . Ñucaca chaitapish , tucui yuyaihuanmi paicunapaj imalla rurana cashcataca ruracushcani .
48002011	Antioquiaman Pedro chayashpa mana allita ricuchijpimi , rimanataj cajpi , paitataj ñahui ñahui rimarcani .
48002012	Jacobo cachashcacuna manaraj chayamujpica , Pedroca mana israelcunahuanpish micurcallami . Jacobo cachashcacuna ña chayamujpica , Pedroca paicunahuanca ña mana ashtahuan micurcachu . Paica charishca aicha punta carata p'itichishcacunata manchashcamantami , chashnaca rurarca .
48002013	Pedro chashna mana ima cashca shina tucujpica , crij judiocunapish Pedro rurashca shinallatatajmi ricuchircacuna . Paicuna chashna mishqui shimi , jayaj shungu cajta ricushpaca , Bernabé imapishmari paicunata cati callarirca .
48002014	Chashna rurashpaca , manamari cashcatataj huillaj alli huillaipi yachashcata shina ricuchircacunachu . Paicuna chashna mana alli puricujta ricushpami , Pedrotaca tucuicunapaj ñaupajpi : Riqui , canca israel cashca jahuallataj , mana israelcuna shina causacunguica . ¿ Ima nishpataj canca mana israelcunatapish , israelcuna shina causachun ninguiari ? nircanimi .
48002015	Ñucanchijca , huacharimantapachami judiocuna canchij . Mana israelcunapura juchayujcunaca , mana canchijchu .
48002016	Shina cashpapish Mandashcapi imalla nicushcata rurashcamantaca , Diosca pita mana ima juchachina illajta ruraj cashcatamari ricunchij . Jesucristota crijllapimari pitapish ima juchachina illajta ruraj cashca . Mandashcapi imalla nicushcata rurashcamantaca , mana ima juchachina illajta rurana cajpimari , ñucanchijtapish ima juchachina illajta rurachunca Jesucristota crircanchij . Mandashcapi imalla nicushcata rurashcallamantaca , pi mana ima juchachina illajta rurashca cai tucunchu .
48002017	Cristollamanta Dios ima juchachina illajta rurachun mashcashpamari , ñucanchijpish juchayuj cashcata ricuchinchij . ¿ Shinashpaca , Cristoca juchapajta rurajchu canga , imashi ? ¿ Maitataj chashna cangari ?
48002018	Imata ña urmachishca jahua , cutin chaillatataj shayachishpaca , Mandashcatamari p'aquini .
48002019	Ñucataca , chai Mandashcallatajmi , Mandashcata ña ama rurachun huañuchihuarca . Chaimantami cunanca Diospajlla causacuni .
48002020	Ñucaca , Cristohuanmari chacatashca cani . Ña mana ñucallachu causacuni , ashtahuanpish Cristomi ñucapica causacun . Cunan aichapi causacushpapish , Taita Diospaj Churita crishpami causacuni . Paimari ñucata c'uyashcamanta , Paipaj quiquin causaita curca .
48002021	Ñucaca , mana c'uyaipaj cajpipish Taita Dios c'uyacushcataca , mana huahuayasha ninichu . Diosca , Mandashcapi nishcata rurajllapi , ima juchachina illajta rurana cajpica , Cristoca yangatajchari huañurcari .
48003001	¡ Galacia crijcunalla , upacunamari canguichij ! Cancunamanca , chacatashpa huañuchishca Jesucristotaca , entendinallata ricuchishpamari huillarcani . ¿ Pitaj chaitaca imahuan cungachircari ?
48003002	Cunanca , caillata cutichihuaichij : ¿ Cancunaca , Mandashcapi imalla nishcata rurashpachu , mana cashpaca ñucanchij huillashcata uyashpa crishpachu , Diospaj Espiritutaca chasquircanguichij ?
48003003	Upacunamari canguichij , ¿ Diospaj Espirituhuan callarishca jahuachu cunanca , aichahuan allita rurashpa , alli ricurishun ninguichij ?
48003004	¿ Yangallachu chai tucui llaquicunataca aparcanguichij ? Amalla yanga cashca cachun .
48003005	Espirituta cancunaman cushpa , milagrocunata rurachij Diosca , ¿ imamantataj chashna rurashca canga ? ¿ Mandashcapi nishcata pajtachijpichu , mana cashpaca huillashcata uyashpa crishcamantachu chashna rurarca ?
48003006	Illu Abrahamtapish , Taita Diosca paita crijpimi , ima juchachina illajta rurashpa chasquirca .
48003007	Caita alli yachaichij . Crijcunamari Abrahampaj huahua huahuacunataj canchij .
48003008	Ñaupallamantajmi Dios Quillcachishcapica , mana israelcunatapish crijllapi Taita Diosca , ima juchachina illajta rurana cashpa Abrahammanca cashna huillashca : Canmantami , tucui llajtacunapi causajcunaca , allita chasquinga nishpami , alli huillaitaca ñaupachishca .
48003009	Chaimanta , crijcunallami Taita Dios cushca allicunataca , crij Abrahamhuan chasquinchij .
48003010	Mandashcapi nishcata rurana yuyailla causajcunaca , jatunta llaquichingapaj ch'icanyachishcami . Chaimantami , Dios Quillcachishcapica : Mandashca libropi tucui imalla quillcashcata mana tucui pajtachijcunaca , jatunta llaquichingapaj ch'icanchishcami nicun .
48003011	Chaica , chashnatajmari . Mandashcapi nicushcata rurashpaca , pipish mana Taita Diospaj ñaupajpica , ima juchachina illaj ricuri tucunchu . Chaimantami , Dios Quillcachishcapipish : Ima juchachina illajta rurashca runaca , crishcamantami causanga nicun .
48003012	Mandashcaca , crinamantaca mana imata ninchu . Ashtahuanpish : Mandashcapi imalla nishcata pajtachijllami , pi cashpapish Mandashcamantaca causanga ninllami .
48003013	Cristo ñucanchijpaj randi jatunta llaquita apashpami , ñucanchijtaca Mandashcacuna jatun llaquiman cachana tucushcamantaca , quishpichihuarca . Paimantami Dios Quillcachishcapica : Millashca runallami , caspipi chacatashca huañun nishca .
48003014	Pai chashna huañujpimari , Abrahamman Dios cusha nishca allitaca , mana israelcunapish Cristo Jesusllamanta chasqui tucurcacuna . Dios Paipaj Espirituta cusha nishcatapish , crishcallamantami chasquircanchij .
48003015	Huauqui , panicuna , imata ari ninacujcuna ima shina ruraj cashcahuan ch'imbapurashpami , cancunamanca huillasha nini : Maijanpish imata ari nishpaca , mana p'aquipajtami quillcachin . Chaitaca , pi mana “ Yangami ” ni tucunchu , mirachinatapish , pi mana imata mirachi tucunchu .
48003016	Chashna cajpica Abrahammanmi , paipaj huahuandijman Diosca cusha nirca . Taucacunaman cusha nishca cashpaca : Huahuacunamanmi cusha ninmanmi carca . Chashna ninapaj randica , Diosca : Cambaj huahuamanmi cusha nishcami . Cristoman cusha nishpami , chashnaca nishca .
48003017	Chashna cajpimi , caita nisha nini : Taita Dios Cristohuan imata rurana tucushcataca , mana p'aquipajtami ari nirca . Chaimantami , 430 huata q'uipa shamuj Mandashcaca , Dios paiman cusha nishcataca mana p'aqui tucurca .
48003018	Mandashcata pajtachishpalla , Dios imalla charishcacunata japina cajpica , ña mana , Dios “ Cushallami ” nishcamanta chasquina canmanchu . Ashtahuanpish Abrahammanca , Taita Diosca “ Cushallami ” nishcamantami curca .
48003019	Shinashpaca Mandashcataca , ¿ imapaj alli cana cajpishi curca ? Mana caźujcuna cajpimari , chaitapish paltashpa curca . Dios cusha nishcata chasquij " Huahua " shamungacamallami , chai Mandashcataca curca . Chaitaca , angelcuna huillashcallatami , Moisesca chasquishpa yachachirca .
48003020	Runacunamanta Dioshuan rimajca , mana shujllamanta rimanchu . Ashtahuanpish Taita Diosca , Shujllamari .
48003021	Shinashpaca Mandashcaca , Taita Dios cusha nishcataca , ¿ jarcacunchu imashi ? ¿ Maitataj chaitaca rurangari ? Chai Mandashca causaita cuipaj cajpica , Mandashcata pajtachijllapimari , ima juchachina illajtaca ruranman .
48003022	Ashtahuanpish Dios Quillcachishcapi huillashca shinaca , Dios cusha nishcataca Jesucristota crishcallamanta chasquichunmi , juchaca tucuicunata preźu charicun .
48003023	Crina manaraj chayamujpica , Mandashcamari ñucanchijtaca preźu charicurca . Crinata ricuchingacamami , ñucanchijtaca huichcashpa charicushcalla .
48003024	Chashnami Mandashcaca , Cristota crijpi ima juchachina illajta rurashca cachun , ñucanchijtaca huahuata huiñachij mama shina , Paipajman pusharca .
48003025	Shina cajpipish crina punllacuna chayamujpica , ña mana chai huiñachij mamapaj maquipi catinchijchu .
48003026	Ashtahuanpish Cristo Jesusta crishcamantami , tucuicuna Diospaj huahuacuna canguichij .
48003027	Cristohuan shujlla tucungapaj bautiźashcamantaca , cancunaca Cristollatatajmari churanata shina churashca canguichij .
48003028	Cunanca , judio cashpa , griego cashpa , amoyuj cashpa , mana amoyuj cashpa , c'ari cashpa , huarmi cashpapish , Cristo Jesushuan cashpami , tucuicuna shujlla tucushcanguichij .
48003029	Ña Cristopaj cashcamantaca , cancunapish Abrahampaj huahua huahuacunamari canguichij . Chaimanta cancunaca , Dios cusha nishcatapish chasquijcunamari canguichij .
48004001	Caitamari nisha nini : Yaya imalla charishcata japinapaj tiyacuj huahuaca , imalla yayapaj tiyashcata pai japina cashpapish , jatunyangacamaca , servijcunapura shinallatajmi .
48004002	Ashtahuancarin yaya tucuita paipaj maquipi churana punlla chayangacamaca , churica huiñachijcunapaj , yachachijcunapaj maquillapimi purin .
48004003	Ñucanchijpish chashnallataj huahua shina cashpaca , cai pachapaj ruranacunata catishpa , chai yuyaicunallapimi huatashca shina carcanchij .
48004004	Ashtahuanpish ña punlla pajtajpimi , Taita Diosca Paipaj Churita cacharca . Paimi shuj huarmipi huacharirca . Pai huacharijpica , Mandashcaca Paitapish mandarcami .
48004005	Paimi ñucanchijtaca , Mandashca ucupi causacujta cacharichishpa , quiquin huahuata rurangapaj shamurca .
48004006	Cancuna , Diospaj huahuacuna cajpimi , Taita Diosca Paipaj Churipaj Espirituta cancunapaj shunguman cacharca . Chaimanta Paimi , cancunapaj shungupica Diostaca : ( " ¡ Abba ! " ) " ¡ Ñuca Yayito ! " nishpa caparicun .
48004007	Chaimanta cunanca , ña Diospaj huahuami cangui , ña mana servij shinallachu cangui . Chashna ña Diospaj huahua cashcamantaca , Cristomantami Taita Dios imalla charishcata japigringui .
48004008	Cancunaca , Taita Diosta ñaupa manaraj rijsishpaca , manapish dioscunatami servij carcanguichij .
48004009	Chashna cashca cashpapish , cunanca Taita Diosta rijsinguichijmari , Diospish cancunata rijsinmari . Chashna cashca jahuaca , ¿ ima nishpataj chai manapish cana , upa yuyaicunallapi crishpa , cutinllataj huatarishun ninguichigari ?
48004010	Ñaupa jatun nishca punllacunata , quillacunata , mushuj quilla , mushuj huatatapish cunancamamari huaquichicunguichijraj .
48004011	Ñuca cancunata yachachishca yanga yuyachijpi , achcatami llaquirini .
48004012	Huauqui , panicuna , , ñucapish cancuna shina tucushcamanta , cancunapish ñuca shina tucupaichigari . Mana ñucata ima shina llaquichishcamanta chashna nicunichu .
48004013	Cancunallataj yachanguichijmi . Ñuca cancunaman alli huillaita punta huillashpaca , ungushca , nanaihuan cashpami , cancunamanca huillarcani .
48004014	Ñuca aichapi chashna ungushcalla cajpipish , mana millarcanguichijchu , ashtahuanpish uyarcanguichijllami . Millanapaj randica , Diospaj angelta shina , Cristo Jesusta shinamari chasquihuarcanguichij .
48004015	Cancuna , chashna cushi cashcaca , ¿ imataj tucurcari ? Cancunapi ñuca quiquin ricushcatami yuyachisha nini : Cancunaca ima shina llujshichishpa cunalla cajpica , cancunapaj quiquin ñahuitapish llujshichishpa ñucaman cunguichijmanllami carca .
48004016	¿ Cashcatataj cancunaman huillashcallamantachu , cancunapaj ricuipica p'iñanayaj tucurcani ?
48004017	Chai caishujcunaca cancunataca , ñucanchijllata uyashca canman yuyacuncunamari . Chashna yuyashpaca , mana cancunapaj ima allipajca yuyacuncunachu . Ashtahuanpish ñucanchijmanta ch'icanyashpa , paicunallata c'uyashpa catichunmari yuyacuncuna .
48004018	Alli shunguhuan shujtajcuna yuyailla canaca allimi . Shina cashpapish mana ñuca cancunahuan cajllapichu , chashna yuyarina canguichij .
48004019	Ñuca huahuacunalla , cancunamantaca cutintajmi huachana nanaihuan shina cani . Cancuna Cristo shina tucujta ricuna yuyaihuan huañucunica .
48004020	Cunantaj ñuca quiquin cancunahuan chaipi cashpaca , sumajtachari rimaiman . Cancunataca , sumajta rimanachari alli canman , mana cashpaca sinchita rimanachari alli canman , mana yachanichu .
48004021	Mandashcapi nishcata pajtachishpa catishun nijcuna , huillahuaichij . Mandashca imallata nishcataca , ¿ manachu uyashcanguichij ?
48004022	Dios Quillcachishcapica : “ Abrahamca , ishqui churitami charirca ” ninmi . Shujtaca , paita servij huarmihuanmi charirca . Caishujtaca , paipaj quiquin huarmihuanmi charirca .
48004023	Servij huarmihuan charishca churica , aichallamantami huacharirca . Ashtahuanpish quiquin huarmihuan charishca churica , Diosllataj cusha nishcata pajtachishcami carca .
48004024	Chaihuanca , cashnami yuyachisha nicun : Chai ishqui huarmicunaca , ishqui ch'ican ari ninacuitami ricuchin . Shuj ruranataca , Sinaí urcupimi ari nirca . Chaitaca , Agar huarmimi ricuchin . Chai huarmipaj huahuacunaca , huatashca shina causangapajllami huacharirca .
48004025	Agarca , Arabia llajtapi tiyacuj Sinaí urcutapish , cunan tiyaj Jerusalén pueblotapishmi ricuchin . Chai puebloca , tucui chaipi causajcunandij huatashcarajmi .
48004026	Ashtahuanpish jahua pachapi tiyacuj Jerusalenca , mana huatashcachu . Ñucanchijca , chai llajtapaj huahuacunami canchij .
48004027	Chaitamari Dios Quillcachishcapica , cashna nicun : Cushicui , mana chichuj , mana huachaj huarmi . Huachana nanaita mana rijsishpapish , jatunta cushicushpa , caparishpa asilla . Shitashca huarmi cashpapish , canmari cusayuj huarmita yalli achca huahuayuj tucungui nicunmi .
48004028	Chashna cajpica huauqui , panicuna , ñucanchijca Dios cusha nishcata pajtachishpa cushca Isaac shinamari canchij .
48004029	Chai punllacunapica , Diospaj Espiritumanta huacharishca Isaactaca , aichallamanta huacharishca churimi p'iñashpa llaquichirca . Cunanpish chashnallatajmi tucucun .
48004030	Shina cajpipish Dios Quillcachishcapica , ¿ ima nintaj ? " Servij huarmitaca , paipaj churindijta llujshichishpa cachailla . Chai huarmipaj churica , quiquin huarmihuan charishca churihuanca , yaya imalla charishcacunataca mana japingachu " ninmi .
48004031	Chaimanta huauqui , panicuna , , ñucanchijca mana chai servij huarmipaj huahuacuna shinachu canchij . Ashtahuanpish quiquin huarmipaj huahuacuna shinami canchij .
48005001	Cristomi ñucanchijtaca , huatashca shinamanta cacharichirca . Chashna cacharichishcamantaca , c'ari c'arita catiraichij . Ama cutin chai yugopi huatarinaman tigraichijchu .
48005002	Uyahuaichij , Pablomari cancunamanca cashna nini : Cancuna charishca aicha punta carata p'itichishpaca , Cristomantaca ima allita mana japinguichijchu .
48005003	Cutintaj alli uyaichij : Pipish charishca aicha punta carata p'itichishpaca , Mandashcapi nishcataca callarishpami , tucuita pajtachina tucun .
48005004	Cancunapuramanta maijancunaca , Mandashcata pajtachishpalla , ima juchachina illaj tucunatami yuyarcanguichij . Chashna yuyashpamari , Cristomanta ch'icanyashcanguichij . Mana c'uyaipaj cajpipish Dios cushca c'uyashcamantapishmi urmashcanguichij .
48005005	Ñucanchijca , Diospaj Espíritu yuyachijpimi , crishcallamanta ima juchachina illaj tucushcanchij . Chaitamari japina yuyai shuyacunchij .
48005006	Cristo Jesushuan shujlla cajpica , charishca aicha punta carata p'itichishca cashcapish , chaita mana rurashca cashcapish , ima mana canchu . Ashtahuanpish crishcamantaca , c'uyashpa allita ruranamari alli .
48005007	Cancunaca , allimari caticurcanguichij . Cashcatataj yachachishcataca , ¿ pitaj mana caźunata yachachircari ?
48005008	Chai mana caźuna yuyaitaca , cancunata cayaj Diosca mana curcachu .
48005009	Ashalla levadurami , tucui chapushcata p'unguillichin .
48005010	Ñucaca tucui shunguhuanmi , cancunataca , “ Apunchij Jesucristoca , mana pandarishpa catichun saquingachu ” yuyani . Shina cajpipish chai pandachishpa purij runataca pi cajpipish , Paimari jatunta llaquichinga .
48005011	Huauquicuna , c'ari charishca aicha punta carata p'itichinamanta cunancama huillacushcalla cajpica , israelcunaca mana cashna p'iñashpa llaquichicunmanchu carca . Cristota chacatashpa huañuchishcata huillashcapish , mana paicunataca p'iñachinmanchu carca .
48005012	¡ “ Quishpirinapajca , charishca aicha punta carata p'itishcami cana canguichij ” nishpa , cancunata p'iñachijcunaca , paicunapajtaca tucui p'itirishpachari alli canman !
48005013	Huauquicuna , cancunaca mana huatashcallataj catichun Dios cayashca canguichijchu . “ Huatashcamanta Dios cacharishcami canchij ” nishpa , ama aicha munashcata ruranataca yuyaichijchu . Ashtahuanpish c'uyanacushpa , caishuj chaishujpaj allita ruraichij .
48005014	Tucui Mandashcatami , cai shimicunallapi tandachishca : Can quiquinta c'uyarij shinallataj , shujtajcunatapish c'uyangui nishcami .
48005015	Ashtahuanpish cancunaca , caishuj chaishuj caninacushpamari micunacucunguichij . Chashnalla catishpaca , ñataj caishuj chaishuj tucuchinacunguichijman .
48005016	Chaimantami cancunataca , cashna nini : Diospaj Espíritu yuyachishcapi purichij . Chashnami quiquin aicha munashcataca , ña mana ruranguichij .
48005017	Aichaca , Diospaj Espíritu p'iñashcatami mashcan . Cutin Diospaj Espirituca , aicha munashcatami jarcan . Chashna caishuj chaishuj quichunacui tiyajpimi , quiquinllamantatajca ima allita ruraiman yuyashpapish , mana rurai tucunguichij .
48005018	Ashtahuanpish Diospaj Espíritu yuyaita cushcata cancuna catijpica , Mandashcaca ña mana ima ricunata charinchu .
48005019	Quiquin aicha munaicunaca , rijsinallami : Caźarashcacuna huainayana , manaraj caźarashpa chayarinacuna , ima mapatapish rurana , cacharishca cana ,
48005020	rurashcalla dioscunata adorana , brujiana , p'iñana , c'aminacuna , quichunacuna , imamantapish p'iñarijlla cana , quiquinlla ashtahuan alli cashcata yuyana , p'iñarina , macanacuna ,
48005021	shujtajcunapajta munana , huañuchina , machana , mashnatapish micuna , chai shina shujtaj mana alli ruraicunapishmi . Cancunataca , ña nishca cashpapish , cutinllatajmi yuyachini : Chashna mana alli ruraicunapi causajcunaca , Taita Dios mandacunpica , imata mana charingacunachu .
48005022	Ashtahuanpish Diospaj Espirituca , cashna canatami cun : C'uyaj canata , cushi canata , sumajta causanata , mana p'iñarij alli shungu canata , llaquij canata , cuj canata , imatapish pajtachij canata ,
48005023	mana jatun tucushca canata , quiquinllataj jarcarij canatapishmi cun . Tucui caicunata rurajcunataca , mandashcacunapish mana jarcanchu .
48005024	Cristopaj cajcunaca , quiquin aichataca , tucui millai munaicunandijtami ña chacatashcacuna .
48005025	Diospaj Espiritumanta ñucanchij causacushpaca , Diospaj Espiritullataj ñucanchijta yachachichun saquishunchigri .
48005026	Ama imamantapish jatun tucushpa , caishuj chaishuj llaquichinacushunchu . Ama caishuj chaishuj ima charishcacunata munanacushpa huañuricushunchu .
48006001	Huauqui , panicuna , , cancunapuramanta maijanpish juchapi urmajpica , Diospaj Espirituhuan sinchi cajcuna , chai mana allita rurajtaca , alli shunguhuan cunashpa allichichij . Can quiquinllatajpish alli yuyaringui , ñataj canpish pai shinallataj urmanguiman .
48006002	Caishujcunata ima llashacujtaca , cancuna aparichij . Cristo mandashcata chashna rurashpami pajtachinguichij .
48006003	Maijanca , manapish ima cashpa : " Ñucatajca cashnami , chashnami cani " nirijca , paillatajmi umarin .
48006004	Ima shina causacushcataca , tucuicunallataj alli yuyarichij . Tucuita alli ruracushpaca , pi shujtaj ima shina cashcata ama ricushpa , ashtahuanpish quiquin ima shina rurashcallahuan cushi caichijlla .
48006005	Tucuicunami , paicuna ima shina causashca shinallataj chasquingacuna .
48006006	Diospaj Shimita yachacujca , paita yachachijmanca tucui imalla charishcamanta cuchun .
48006007	Ama pandarichijchu , Taita Diostaca pi mana umashpa asi tucunchu . Pi imata tarpushpapish , chaillatatajmi tandanga .
48006008	Quiquin aicha munashcata tarpujca , aichapajlla tarpushcamantaca chingarinallatami japinga . Ashtahuanpish Diospaj Espíritu munashcata tarpujca , Diospaj Espiritumantaca huiñai causaitami japinga .
48006009	Chaimanta , allita ruranataca , amataj shaicushunchij . Chashna mana shaicushpa allita rurashpami , tandana punlla chayamujpica allillatataj tandashun .
48006010	Chashna cana cajpica , maipi shujtajcunapaj ima allita rurai tucushpaca , tucuicunapaj rurashunchijlla . Ashtahuanca Diospaj huahuacunapurapajmi , imatapish allita rurana canchij .
48006011	Riquichij , cunanca ñuca quiquin maquihuanmi , cashna racuta quillcashpa , cancunapajman cachani .
48006012	“ Charishca aicha punta carata p'itichinami canguichij ” nijcunaca , Cristota chacatashpa huañuchishcamanta llaquita mana apangaraicullami , shujtajcunapi alli ricuringapaj chashnaca nincuna .
48006013	Charishca aicha punta carata p'itichijcunapish , Mandashcapi nishcataca mana pajtachincunachu . Chashna cashpapish , cancunata aicha punta carata p'itichishpaca , cancunapaj aichapi chashna rurachishcamanta jatun tucungapajllami chashnaca nincuna .
48006014	Shina cajpipish ñucaca ima shujtajmantaca , mana cushicusha ninichu . Cruzpi huañuj Apunchij Jesucristollamantami cushicuni . Paimantaca ñucapajca , cai pachaca chacatashca illashca shinami ; ñucapish cai pachapajca , chacatashca illashca shinallatajmi cani .
48006015	Cristo Jesushuan shujlla cashpaca , charishca aicha punta carata p'itichishca cashpapish , chaita mana rurashca cashpapish mana ima canchu . Ashtahuanpish mushujyachishca canami allitajca .
48006016	Cashna ñuca yachachishca shina causajcunamanpish , Taita Diospaj israeltajcunamanpish , llaquishpa sumaj causaita cushca cachun .
48006017	Ñuca aichapi chugricuna alliyashcapish , Apunchij Jesuspajta ruraj cashcatami ricuchin . Chaimanta , cunanmantapacha , pi ama ashtahuan ñucataca llaquichichun .
48006018	Huauqui , panicuna , Apunchij Jesucristoca , cancunaman Paipaj jatun c'uyaita cushca cachun . Chashna cachun .
49001001	Ñucaca , Taita Dios munashcamanta , huillagrichun Jesucristo mingashca Pablomi cani . Cai quillcataca , Efesopi Cristo Jesusta alli caticuj , Taita Diospajlla crijcunamanmi cachani :
49001002	Ñucanchij Yaya Diospish , Apunchij Jesucristopish cancunamanca , jatun c'uyaita , sumaj causaita cushca cachun .
49001003	Cristohuan shujlla tucujpimi , Taita Diosca Paipaj Espirituhuan , ñucanchijmanca jahua pachapi Pai tucui imalla charishcacunata curca . Chaimanta Apunchij Jesucristopaj Yaya Diostaca , “ Allimari cangui ” nishunchij .
49001004	Diosca ñucanchijtaca , cai pachata manaraj rurashpallatajmi , Cristomantaca Paipajlla , chuyata causachun agllarca .
49001005	Diosca jatunta c'uyashcallamantami , Pai quiquin chashna ruranata munashca . Chaimantami ñucanchijtaca , Jesucristomanta Paipaj quiquin huahuacuna cachun , ñaupamanta ch'icanchishca .
49001006	Mana c'uyaipajta Pai c'uyaj , sumaj cashcata alabachunmi , Paipaj c'uyashca Churihuan shujlla tucujpi , ñucanchijtaca chasquirca .
49001007	Paica , mana c'uyaipajta c'uyaj Dios cashpami , Paipaj Churipaj yahuarmantaca , ñucanchij juchacunata anchuchishpa , quishpichirca .
49001008	Chaimantami Diosca , ñucanchijmanca mana mitsashpa , tucui alli yachaita cushpa , alli yuyaiyujcunata rurarca .
49001009	Chashnamari , Pai munashca shina rurasha nicushca , pi mana yachashcataca , ñucanchijman ricuchishca .
49001010	Pai imalla rurana tucushcata pajtachina punllapimi , jahua pachapi cajcunatapish , cai pachapi cajcunatapish , tucuita Cristo mandachun , Paipajlla tandachinga .
49001011	Ñucanchijtapish Diosllatajmi , Pai imalla charishcacunataca Cristollamanta chasquichun munashca . Cashna rurana Paipaj yuyaipi alli cajpimi , ñaupamanta Pai munashca shinallataj ch'icanchishca .
49001012	Ñucanchij ña ñaupamanta Cristota shuyacujcunaraj , Pai sumaj Diosta “ Allimari cangui ” nishpa causachunmi , chashnaca agllarca .
49001013	Chai huashaca , cancunapish quishpirinata cuj alli huillaita uyashpaca , Cristotami cringuichij . Chaimantami Diosca Pai cusha nishca , jucha illaj Espirituta cancunapaj shungupi churashpa , Paipajlla ch'icanchirca .
49001014	Diosca , Pai charishcacunata ñucanchij jahua pachapi chasquinataj cashcata ricuchichunmi , Paipaj Espirituta curca . Tucui chaicunamanta Pai sumaj Diosta “ Allimari cangui ” nichunmi , chashna rurashca .
49001015	Ñucaca , Apunchij Jesusta cancuna crishcatapish , tucui Diospajlla cajcunata c'uyaj cashcatapish uyarcanimari . Chaita yachashpamari ,
49001016	cancunamanta Diosta mañashpa , punllanta Paita pagui nicunilla .
49001017	Apunchij Jesucristopaj sumaj Yaya Diostaca , cancunaman alli yachaitapish , paita ashtahuan alli rijsi tucuchun yachachij Espirituta cuchunmari mañacuni .
49001018	Cancunapaj shungu yuyaitaca , Paillataj achijyachishca cachun . Chashna rurajpimi , imata shuyachun Dios cayashcatapish , Diospajlla cajcunahuan tucuita yalli sumajta chasquina cashcatapish ricunguichij .
49001019	Ñucanchij crijcunataca , pi mana jarcai tucuipaj rurai tucunahuanmi pushacun . Tucuita Rurai Tucuj Diosllatajmari , chashna imatapish ruracun .
49001020	Paillatajmi Cristotaca , huañushcacunapaj chaupimanta causachishpa , jahua pachapi , Paipaj alli maquiman tiyachirca .
49001021	Cunan punllacunapish , shamuj punllacunapish tucuita mandachunmi , chaipi tiyachirca . Chaimantami Cristoca , tucui mandajcunapaj , mandanata charijcunapaj , imatapish rurai tucujcunapaj , caźuchijcunapaj , jahuapi , ima rijsishca shuticunapaj jahuapipish tiyacun .
49001022	Chashnami tucuita Cristopaj chaqui ucupi churarca . Shinallataj tandanacushca crijcunamanpish , tucuita cushca jahuapimi , Cristotaca paicunata Mandaj Uma cachun churarca .
49001023	Tandanacushca crijcunaca , tucuipi tucuita jundachij Cristohuan shujlla tucushca Paipaj Cuerpomi .
49002001	Diosca cancunamanca , mana caźuj juchayujcuna cashcamanta , huañushca shina cajpirajmi , causaita curca .
49002002	Ñaupaca , huairapi mandajpaj munaillatami caźuj carcanguichij . Chaimantami cai pachapaj cajcuna shinallataj , mana allita rurashpa causarcanguichij . Cunanpish chai millai supaica , Diosta mana caźujcunatami mandashpa , millaillata rurachicun .
49002003	Ñucanchijpish ñaupaca , paicunapurallatajmi carcanchij . Chaimantami paicuna shinallataj , quiquin aicha munashcata pajtachircanchij . Quiquin aicha munashcataca , yuyaiman shamushcatami , chaitataj rurashpa causarcanchij . Chaimantami paicuna shinallataj , Dios p'iñarishpa jatunta llaquichinapajlla puricurcanchij .
49002004	Shina cajpipish , Taita Diosca yallitaj llaquij cashpallami , ñucanchijtaca tucuita yalli jatun c'uyaihuan c'uyarca .
49002005	Chaimantami , Diosca juchapi ñucanchij huañushca cajpiraj , Cristota cacharca . Paimi causaita curca . ¡ Cancunaca mana c'uyaipajcuna cajpipish Dios chashna c'uyashcamantamari , quishpichishca canguichij !
49002006	Cristohuan shujllata rurashpami , ñucanchijtaca causachirca . Chai huashaca , Cristo Jesusllahuantajmi jahua pachapi tiyachirca .
49002007	Taita Diosca , chashna imahuan mana ch'imbapuraipaj , yallitaj c'uyajmari . Chashna mana c'uyaipajta cajpipish Jesusmanta jatun c'uyaita ñucanchijpi tucui tallishcataca , shamuj punllacunapimari ricuchingapaj tiyacun .
49002008	Mana cancunallatajchu quishpirishca canguichij . Mana c'uyaipajta Taita Dios c'uyajpi , crishcallamantami quishpichishca canguichij . Chaimanta , Chaica Dios cushcallami .
49002009	Pi ama jatun tucuchunmi , ima allita rurashcallamantaca , mana quishpichishca .
49002010	Taita Diosmari ñucanchijtaca , Cristo Jesusmanta mushujta rurashca . Paica ñucanchijtaca , ñaupamantatajmi allicunata rurajcuna cachun munashca . Chaimantami cunanca chaita pajtachichun mushujyachishca .
49002011	Chaimanta can mana israelcunaca , ñaupa ima shina cashcata yuyarichij . Judiocunaca , runacunapaj maquillahuan , aichallapimi , paicuna charishca aicha punta carata p'itincuna . Shina cashpapish cancunataca : Aicha punta carata mana p'itichishcacuna nijcunami carca .
49002012	Ñaupaca Cristopish illaj , israelcunamantapish ch'icanmi carcanguichij . Dios imallata cusha nishpa ari nishcacunapish mana cancunapaj cajpi , ima chasquinata mana charircanguichijchu . Cai pachapica , imata shuyana illajpish , Taita Dios illajpishmi carcanguichij .
49002013	Ñaupaca chashna , Diosmanta carupi cashca cashpapish , cunanca Cristopaj yahuarmantami , Diosman c'uchuyachishca canguichij .
49002014	Paimantamari alli tucunacushcanchij . Paica israelcunapaj , mana israelcunapaj chaupipi , pata shina jarcashpa tiyacujta urmachishpami , ishquindijta tandachishpa shujllata rurarca .
49002015	Cristoca quillcashpa cushca , ch'icanchicuj Mandashcatami Paipaj quiquin aichahuan tucuchirca . Chaita tucuchishpami , israelcunatapish , mana israelcunatapish mushujyachishpa , shujllata rurashpa sumaj causaipi churarca .
49002016	Cristoca chacatashca huañushpami , ishquindijta p'iñanacuchicujta tucuchishpa , shuj cuerpollata rurashpaca , Taita Dioshuanpish alli tucunacuchirca .
49002017	Cristo shamushpami , Diosmanta carupi caj cancunamanpish , c'uchullapi cajcunamanpish , sumaj causaipi churaj alli huillaita huillarca .
49002018	Paillamantamari , Israelcuna cashpa , mana israelcuna cashpapish , Yayapajmanca chayagri tucunchij . Diospaj Espirituhuan cashpami , tucuicunallataj Paipajman chayai tucunchij .
49002019	Cunanca , ña mana mai caru llajtamanta shamushpa , catishpa causajllacuna canguichijchu . Ashtahuanpish Diospajlla cajcunapurallataj , Taita Diospaj huasi ucu huahuacunallatajmi canguichij .
49002020	Cancunaca , huillagrichun mingashcacunapish , Dios ima nishcata huillajcunapish ña huasita shayachi callarishca jahuapi huasichishcami canguichij . Callari esquina Rumica , Jesucristollatajmi .
49002021	Paipaj jahuapimi , Diospajlla huasi tucungacama , sumajta pircashpa catij shina , huiñarishpa caticun .
49002022	Cancunapish Cristomantatajmi , tucui shujtajcunandij shujlla tucushpa , Diospaj Espiritumanta , Taita Dios causana huasi tucushcanguichij .
49003001	Ñucaca Cristo Jesusmanta , can mana israelcunaman huillangaraicumi preźu tiyacuni . Chai preźu tiyacuj Pablomi caitaca nini :
49003002	Taita Diosca mana c'uyaipajta c'uyaj cashpa , cancunaman cai alli huillaita huillachun ñucaman mingashcataca , ñami yachashcanguichij .
49003003	Pi mana yachashcata Dios ñucaman ricuchishcataca , ñami ashitata quillcashpa huillarcani .
49003004	Chai quillcashcata ricushpami , Cristomanta pi mana yachashcataca , ñuca yachashcata entendinguichij .
49003005	Cai huillanataca , ñaupaca piman manaraj yachaj chayachishcachu . Chaitamari Diosca , huillagrichun mingashca Paipajlla huillajcunamanpish , Pai Dios ima nishcata huillajcunamanpish , Paipaj Espirituhuan huillachishpa , cunan ricuchishca :
49003006	Diosca , mana israelcunatamari israelcunahuan chasquichun , Cristopaj cuerpopi shujllata rurana tucushca . Pai Dios cusha nishcata Cristo Jesusmanta paicunapish japijcuna cachunmari , alli huillaita cushca .
49003007	Ñucataca , Tucuita Rurai Tucuj Diosmi , mana c'uyaipajta c'uyashpalla , chai huillaita huillagrichun mingarca .
49003008	Ñucaca , Diospajlla cajcunapajca , tucuicunapaj q'uipallami cani . Shina cajpipish Diosca , mana c'uyaipajta c'uyashpallami , Cristo tucuita yalli charij cashca alli huillaita huillagrichun mingahuarca . Chaitami , mana israelcunamanca huillacuni .
49003009	Tucuita ruraj Diosca , chashna rurana tucushpa , ñaupamanta pacalla charicushcatami , tucuicunaman alli entendichishpa huillachun mandarca .
49003010	Taita Diosca , Pai tucuita yachaj cashcataca , tandanacushca crijcunapimari ricuchina tucushca . Cunanmantapachaca Jahua huairapi mandajcunapish , mandai tucunata charijcunapish , tandanacushca crijcunapi ricushpami , chaita yachangacuna .
49003011	Apunchij Cristo Jesushuan chashna ruranataca , Taita Diosca huiñaita Paipaj yuyaipi charicushca shinatajmi rurashca .
49003012	Ñucanchijca , Paita crishcamantami , Paillamanta Diospajmanca mana manchashpa chayagrina ñahuita charinchij .
49003013	Chaimantami , ñucaca cancunamanta cashna llaquita apacuni . Shina cajpica , cai llaquicunata ñuca apacushcamanta llaquirinapaj randica , cushicunami canguichij .
49003014	Chaimantami ñucaca , Apunchij Jesucristopaj Yayapaj ñaupajpi cungurini .
49003015	Paimari , jahua pachapi cajcunamanpish , cai pachapi cajcunamanpish , tucuicunaman quiquin shutita curca .
49003016	Paitami caita mañacuni : Tucuita yalli sumaj achij nicuj canata charij Taita Dios , Paipaj Espirituhuan cancunapaj shunguta sinchiyachichunmi mañani .
49003017	Cancuna crishcamanta Cristoca , cancunapaj shungupi causachun . C'uyanapica , ucujta allashpa huasichi callarishca shinapish , alli sapiyashca shina sinchicuna cachunmi mañacuni .
49003018	Shinallataj Diospajlla tucui cajcunallahuantaj Cristopaj c'uyaica jahuata , ucuta , chainijta , tucui maicamapish pillushpa charicushcata entendichunmi mañacuni .
49003019	Cristopaj c'uyaica , tucui ima yachanatapish yalli jatunmi . Chaita rijsishpami , Taita Dios tucui ima laya cashcataca , cancunallapitaj chasquishpa jundaringuichij . Tucui chaitami , cancunapaj mañacuni .
49003020	Diosca , ñucanchij mañashcatapish , ñucanchij yuyashcatapish yallitami rurai tucun . Pai tucuita rurai tucuj cashpami , ñucanchijpica , tucuita ruracun .
49003021	¡ Cristo Jesuspaj tandanacushca crijcunaca , huatan huatanta , huiñai huiñaita Pai Diosllata “ Sumajmari cangui ” nichun ! Chashna cachun .
49004001	Ñucaca , Apunchij Jesusmantami caipi preźu tiyacuni . Shina cashpapish cai ucumantami cancunataca , Dios allipaj cayashcamanta , chashna alli causaichigari nicuni .
49004002	Mana jatun tucushpa , alli shunguhuan caishuj chaishuj mana p'iñarishpa , c'uyaihuan llaquinacuichij .
49004003	Diospaj Espiritumi cancunataca tandachishpa , shujllata rurashca . Huataj shina Pai tandachishcataca , yuyaipi apashpa , tucuicunallataj sumajta causaichij .
49004004	Cuerpopish shujllami , Espiritupish shujllami . Chaimantami allita rurachun cancunata cayashpaca , shujlla tiyaj chai shuyanallatataj shuyachun cayarca .
49004005	Apunchij Jesuspish shujllami , crinapish shujllami , bautiźarinapish shujllami .
49004006	Shujlla Diosmi , tucuicunapaj Yaya . Paica tucuicunapaj jahuapimi , tucuicunapaj imatapish rurajmi , tucuicunallapitajmi causacun .
49004007	Shina cashpapish Dios mana c'uyaipajta c'uyashpa cujpimi , tucuicunallataj imalla rurai tucunataca , Cristo cushcata chasquishcanchij .
49004008	Chaimantami , cashna quillcashca tiyacun : Pai jahuaman rishpaca , preźu cajcunata llujshichishpami pushashpa rirca . Runacunamanmi , allicunata curca nishcami .
49004009	Jahuaman rirca nishpaca , ¿ imatataj nisha ninga ? Chashna nishcaca , " Paica puntaca tucuimanta yalli ucumanmi uriyarca " nisha ninmi .
49004010	Chai uriyajllatajmi , tucui maipipish cangapaj jahua pachaman huichiyashpa , ashtahuan jahuaman rirca .
49004011	Paillatajmi , maijancunataca huillagrichun mingashca . Shujcunataca Dios ima nishcata huillajcuna cachun , shujcunataca alli huillaita huillajcuna cachun , chaishujcunataca michijcunapish , yachachijcunapish cachun churashca .
49004012	Diospajlla cajcunaman Paipaj ruranata yachachishpa , Cristopaj Cuerpota ashtahuan huiñachichunmi , chai rurai tucunata curca .
49004013	Chashnamari tucuicuna crishcamanta shujlla tucushun , Diospaj Churitapish alli rijsishun . Cristo shinallataj imapi mana pandarij tucungacamamari , huiñashpa alli yuyaiyuj tucushun .
49004014	Chaipitajcarinpish , ña mana huahuacuna shina cashunchu . Pi yachaj tucushcacuna ima shinapish umashpa , ima shujtajta yachachinaman shamujpipish mana crishunllachu . Ima mana allitapish yachachishpa , huaira urmachij shina pandachisha nijpipish , manataj urmashunchu .
49004015	Ashtahuanpish ñucanchijca , cashcatataj huillashca shimicunata c'uyaihuan catishun . Cashna catishpami , Uma shina Mandaj Cristohuan tucui imapipish huiñashun .
49004016	Tucui crijcunataca , Paihuan shujlla Cuerpo cajpimari , aicha mucucuna alli tinguirishca shinata , Paillataj huiñachishpa caticun . Chashna cashpami , tucui crijcuna quiquin rurana cashcata alli rurashpa , c'uyaihuan huiñashpa miraricun .
49004017	Ñucaca , Apunchij Jesusmantaca , caitami cancunataca rurachun nini : Diosta mana rijsij caishuj mana israelcuna shinaca , ña ama causaichijchu . Paicunaca , imapaj mana alli , quiquin munaillata rurashpami causancuna .
49004018	Paicunaca , amsa yuyaiyuj cashpa , shungupish ch'ahuan cashpami , mana entendincuna . Chaimantami , Taita Dios cucuj huiñai causaimantaca carupi causancuna .
49004019	Pingarina yuyaillatapish mana charishpami , ima mana allitapish cushicushpa ruranllacuna .
49004020	Ashtahuanpish cancunaca , Cristomantaca mana chashna canata yacharcanguichijchu .
49004021	Paimanta uyashcataj , yachashcataj cashpaca , Jesusmantaca cashcatataj yachachishcatami chasquishcanguichij .
49004022	Ñaupa ima shina causacushca mauca causaitaca , surcushpa shitaj shina saquichij . Chai causaipica , alli laya ricurishpa umaj , tucui laya mapa munaicuna shamushcatami ruraj carcanguichij .
49004023	Cancunapaj shungupish , yuyaipish mushujyashpa causaichij .
49004024	Taita Dios cushca mushuj causaitaca , churanata churarij shina churarichij . Diosmari , cashcatataj huillashcata yachashpa , Pai munashca shina cashcata rurajcuna cachun , Paipajlla cachun mushuj causaita curca .
49004025	Chaimanta cunanca , llullanata saquichij . Tucuicuna chaipuralla cashcamanta , pihuanpish caishuj chaishuj , imatapish cashcatataj parlanacuichij .
49004026	Imamanta p'iñarishpapish , ama ima mana allita ruranguichijchu , ashtahuanpish amaraj tutayajpi alli tucunacuichij .
49004027	Diablo cancunapurapi yaicurichun , ama saquichijchu .
49004028	Maijan shuhuaj cashca cashpapish , cunanca shuhuanata saquichij . Quiquin maquihuan trabajaichij . Chashna allita rurashpami , llaquita apacuj huajchacunaman imallatapish chaupingapaj charinguichij .
49004029	Cancunapaj shimimantaca , ima mapa shimicunaca ama llujshichun . Ashtahuanpish uyacuj crijcuna alli yuyaita japishpa huiñari tucuchun , paicunapaj alli canata rimaichij .
49004030	Diospaj jucha illaj Espiritutapish ama llaquichichijchu . Paihuanmi cancunataca , jahua pachaman pushana punllapaj sellashpa churarca .
49004031	Chaimanta cancunaca , tucui laya jayaj yuyaicunata , p'iñarishpa tucuchina yuyaita , caparinacushpa rimanacunata , imapish tucushca canman ninata , llaquichina yuyaitaca saquichij .
49004032	Ashtahuanpish caishuj chaishuj alli caichij , llaquinacuichij . Cancunapaj juchacunata Cristomanta Taita Dios perdonashca shinallataj , cancunapish caishuj chaishuj perdonanacuichij .
49005001	Cancunaca , ña Diospaj c'uyashca huahuacunami canguichij . Chaimanta , Pai shina cana yuyailla caichij .
49005002	Cristo c'uyaj cashca shina , cancunapish c'uyanacushpa causaichij . Cristoca ñucanchijta c'uyashcamantami , ñucanchijmanta Paipaj quiquin causaita curca . Chashnami , Taita Diosman cushpa rupachishca , mishquiman ashnacuj shina tucushpa huañurca .
49005003	Cunanca , Diospajllami canguichij . Ña cancunapurapica , huainayashcapish , ima shujtaj millaipi mapayashcapish , mana cashpaca ashtahuan charijyana yuyailla purishcapish amataj uyarichunllapish .
49005004	Pinganayaj shimicunatapish , ña ama rimaichij , ima manapish canacunata ama parlanacuichijchu , mapa shimicunahuanpish ama pugllanacuichijchu . Chaipaj randica , Diosta mañashpa pagui nichij .
49005005	Riquichij , maijanpish huainayaj , ima millaipipish mapayaj , ashtahuan charina yuyailla causajca , rurashcalla diosta adoracuj shinallatajmi . Chaicunaca Cristopish , Taita Diospish mandacunpica , imata mana charingacunachu . Chaitaca , cancunallataj yachanguichijmi .
49005006	Pipish llulla , yanga shimicunallahuan shamushpa umachunca , ama saquichijchu . Taita Diosca , chashna imatapish mana allita rurajcuna cajpimi , Paita mana caźujcunataca , p'iñarishpa jatunta llaquichinga .
49005007	Chashnacunahuanca , ama imapi tandanacunguichijchu .
49005008	Cancunaca ñaupaca , amsa yuyaillatami charircanguichij . Ashtahuanpish cunanca , Apunchij Jesuspaj cashcamanta luzmi canguichij . Chaimanta , luzpaj cashca shinataj causaichij .
49005009	( Diospaj Espirituca , alli shungu canata , cashcata ruraj canata , mana llulla canatami yachachin ) .
49005010	Chaimanta , Apunchij Jesús munashcallata ruranata yuyaichij .
49005011	Amsapi causajcuna ima millaita ruracujpica , ama chagrurichijchu . Chaipaj randica , chashna ruracujcunataca , rimashpa jarcaichij .
49005012	Paicuna pacallapi imallata rurashcataca , maita mana parlaipaj pinganayajmari .
49005013	Shina cajpipish luz achijyachijpica , tucui imalla rurashcapish ricurinllami . Luzmi , tucui imatapish ricuchin .
49005014	Chaimantami : Dormicuj rijchari , huañushcacunapaj chaupimanta jatari . Cantaca , Cristomi achijyachinga nicun .
49005015	Chaipi nicushca shinaca , cancuna ima shina causacushcata alli yuyarichij , ama upa shina caichijchu . Ashtahuanpish yachajcuna shinataj causaichij .
49005016	Mana alli punllacunapimi canguichij , ama ima yangacunapi punllata tucuchichijchu .
49005017	Chaimanta ama ch'ahuancuna caichijchu , ashtahuanpish Apunchij Jesús munashcata rurangapaj yachaj caichij .
49005018	Ama machaichijchu , machajcunaca llaqui causaiman tigrarinllacunami . Chaipaj randica , Diospaj Espirituhuan junda caichij .
49005019	Diospaj Espíritu yuyachishca shina Salmocunata caishuj chaishuj parlanacushpa , cantocunatapish cantaichij . Apunchij Jesusta “ Allimari cangui ” nishpa , tucui shunguhuan alabashpa cantaichij .
49005020	Tucui imamantapish , Apunchij Jesucristopaj shutipi Yaya Diosta pagui nichij .
49005021	Taita Diosta manchashcamanta , caishuj chaishuj caźunacuichij .
49005022	Caźarashca huarmicuna , cancunapaj quiquin cusataca , Apunchij Jesusta caźuj shinallataj caźuichij .
49005023	Cristoca , tandanacushca crijcunata Mandaj Umami . Chashnallataj cusaca , huarmita mandaj umami . Tandanacushca crijcunaca , Cristo paicunata Quishpichij cashcamanta , Paipaj Cuerpomi .
49005024	Tandanacushca crijcuna Cristota caźuj shinallatajmi , caźarashca huarmicunapish cusataca , tucuipi caźuna canguichij .
49005025	Cristoca , tandanacushca crijcunata c'uyashcamantami , Paipaj quiquin causaita curca . Cusacunapish , cancunapaj quiquin huarmita chashnallataj c'uyaichij .
49005026	Huillashca Shimihuanpish , yacuhuanpish armachishpa , ima mapa illajta rurangapajmi , Diospajlla cachun huañurca .
49005027	Chashnamari tandanacushca crijcunataca achij nicuj , ima mapa illaj , llambujlla , ima mana alli shinallapish illaj , Paipaj ñaupajpi ricurichun , Diospajlla chuyajllata rurarca .
49005028	Chashnallatajmari cusacunapish , quiquin huarmitaca , quiquin cuerpota shinallataj c'uyana canguichij . Quiquin huarmita c'uyajca , paillatajmi c'uyarin .
49005029	Paipaj quiquin cuerpotaca , pipish manataj p'iñanchu . Ashtahuanpish alli micunmi , alli allichirinmi . Chashnallatajmi Cristopish , tandanacushca crijcunataca charin .
49005030	Crijcunaca , Cristopaj cuerpopi tiyajcunami canchij . Paipaj aicha , Paipaj tullullatajmi canchij .
49005031	Chaimantami c'arica , paipaj yayata mamata saquishpa huarmihuan tandanacushpa , ishquindij shuj aichalla tucun .
49005032	Caica , pi mana uyashca , jatun yachanamari . Tandanacushca crijcunaca , Cristohuan shujlla cashcatami nicuni .
49005033	Cancunataca cutinpishmi nini , quiquinllataj c'uyarij shina , cancunapaj quiquin huarmita c'uyaichij . Huarmitapish , cusata alli nishpa caźuchun ninimi .
49006001	Huahuacuna , Apunchij Jesusta crij cashcamanta cancunapaj yaya mamata alli caźuichij , chaimari alli .
49006002	Chai Mandashcata caźujmanca , Diosca allita cuna tucushpamari , cashna nishca : " Yaya mamata caźungui " .
49006003	Chashna rurashpami canpish tucuipi alli llujshingui , cai pachapipish unitami causangui nishcami .
49006004	Cutin cancunapish yaya mamacuna , cancunapaj huahuacunata ama p'iñachichijchu . Ashtahuanpish yachachinapipish , imata jarcanapipish Apunchij Jesús yachachishca shina huiñachichij .
49006005	Cai pacha cancunapaj amocunataca , Cristota servij shinallataj manchashpa , ama c'ariyashpa tucui shunguhuan alli caźuichij .
49006006	Ama paicuna ricucujllapi , alli ricuringaraiculla , alli ruraj tucuichijchu . Ashtahuanpish cancunaca , Cristota servij cashcamanta , Taita Dios munashca shina tucui shunguhuan servichij .
49006007	Runacunata servicushcataca , ama yuyaichijchu , ashtahuanpish Apunchij Jesustataj servicushcata yuyashpa , cushi shunguhuan imatapish ruraichij .
49006008	Apunchij Jesusca , tucuicunamanmi imata rurashcamantaca cuna cashcata cunga . Amota servij cashpa , mana amota servij cashpapish , quiquin ima rurashcamantami , chasquinga , chaitaca yachanguichijmi .
49006009	Amocuna , cancunapish cancunata servijcunahuanca , alli caichij . Ama macashpa manchachichijchu . Cancunatapish , paicunatapish jahua pachapi caj Mandaj Dios mandacushcata yuyarichij . Paica , pita mana ñahuita ricushpalla imatapish ninchu .
49006010	Cunanca , ñuca huauqui , panicuna , caillata nisha : Apunchij Jesushuan tucushpa , Pai tucuita rurai tucunata cujpi , sinchi tucuichij .
49006011	Urmachingapaj imatapish rurasha nishpa chaparacuj diablohuan macanacungapaj , Taita Dios cushca tucui macanacunata churarichij .
49006012	Ñucanchijca mana yahuaryuj , aichayuj runacunahuanchu macanacucunchij . Ashtahuanpish jahua huairamanta mandacuj , millai supaicunahuanpish , imatapish rurai tucujcunahuanpishmi macanacucunchij . Chaicunami , cai amsa pachapi mandashpa , mana allillata rurachicun . Jahua huairapi purij , chai millai espiritucunahuanmi macanacucunchij .
49006013	Chashna cajpica , macanacuchun Taita Dios cushca tucui macanacunata churarichij . Chaicunata churashca cashpami , chai mana alli punlla chayamujpi macanacuita tucui mishashpaca , c'ari c'arita shayacunguichij .
49006014	Cashcata yachachij shimihuan , alli chumbillirishca shina sinchita shayaichij . Cashcata rurana yuyaihuanca , shunguta pacaj fierrota churarishca shina caichij .
49006015	Sumaj causaipi churaj alli huillaita huillanamanca , jahuacama botasta churarishca shina , ama q'uillashpa llujshirichij .
49006016	Tucuita yallica , tucui shunguhuan crichij . Chashna crishpami , millai diablo ninata shitaj shina , cushca millai yuyaicunataca , escudohuan jarcarij shina huañuchinguichij .
49006017	Cascota churarishca shinaca , quishpirishca cashcata yuyaipi apaichij . Diospaj Espirituca Diospaj Shimitami espadata shina curca . Chaitaca , maquipi chariraichij .
49006018	Diospaj Espíritu yuyaita cushca shina , punllanta tucui shunguhuan Diosta mañashpa , tucui chaicunataca ama shaicurishpa , chai yuyai ruracuichijlla . Diospajlla cajcunamantapish , tucuicunamanta Diosta mañaichij .
49006019	Ñucaca pi mana yachashca alli huillaitami huillashpa purini . Chaitaca mana manchashpa huillashpa catingapaj Diosllataj yuyaita cuchun , ñucamantapish Paita mañaichij .
49006020	Ñucataca , Diosmari alli huillaita huillachun cacharca . Chaita huillacushcamantami , caipi cadenacunahuan huatashca , preźu tiyacuni . Chaitaca , huillana cashca shinataj , mana manchashpami huillasha nini . Chaimanta Diosta mañapaichij .
49006021	Apunchij Jesuspajta alli ruraj , ñucanchij c'uyashca huauqui Tiquicomi ñuca caipi tucui imalla ruracushcatapish , ñuca imanalla cashcatapish cancunamanca alli huillanga .
49006022	Ñucanchij caipi imanalla cashcata cancunaman huillashpa , cancunapaj shunguta ashtahuan cushichichunmi paitaca cachani .
49006023	Yaya Diospish , Apunchij Jesucristopish sumaj causaita , c'uyaj canata , alli crina yuyaitapish can huauquicunaman cushca alli canman .
49006024	Mana tucurij c'uyaihuan Apunchij Jesucristota c'uyajcunamanca , Diosca , Paipaj jatun c'uyaita cushca cachun . Chashna cachun .
50001001	Cristo Jesusta servij Pablohuan , Timoteohuanmi , Filipos pueblopi Cristo Jesusmanta Diospajlla causacuj , crijcunaman quillcanchij . Cancunapish , cancunata ricujcunapish , servijcunapish , ¿ allillachu canguichij ?
50001002	Ñucanchij Taita Diospish , Apunchij Jesucristopish cancunamanca , jatun c'uyaita , sumaj causaita cushca cachun .
50001003	Cancunamantaca , cutin , cutin yuyarishpa ñuca Taita Diosta pagui nicunillami .
50001004	Diosta ñuca mañacushpaca , cushicushpami tucui cancunamantaca mañani .
50001005	Alli huillaita ñuca huillai callari punllamanta cunancamami , chai ruranapica maquita cucushcanguichij .
50001006	Caitatajca allimi yachani : Diosmi cancunapica chai allita rurai callarirca . Chaitaca Jesucristo cutin shamuna punllacama , Paillataj rurashpa caticungallami .
50001007	Cancunataca , chashna alli nina cajpitaj alli nishpami , tucuicunata ñuca shungupi apani . Cancunaca tucuicunami , Dios mana c'uyaipajta c'uyashpalla cushca cai huillanapica maquita cushcanguichij . Alli huillaimanta ñuca preźu cajpipish , cai alli huillai alli cashcata ricuchishpa , mitsaricujpipish , ñucahuanmi cashcanguichij .
50001008	Ñuca cancunata Jesucristo shinallataj , ima shina yallitaj c'uyajtaca , Taita Diosllataj yachanmi .
50001009	Cancunapica , ashtahuan ashtahuan c'uyaita mirachichun . Shinallataj imalla alli canatapish , Paita rijsinapipish alli yachajcunata rurachunmi mañacuni .
50001010	Chashna cashpami , imapish alli cajllata agllanguichij , Cristo shamuna punllapajpish pi mana juchachipaj , alli shuyacunguichij .
50001011	Chashna alli granota p'ucushca shinami , Jesucristomantaca cashcata rurashpa , Taita Diostaca sumajyachishpa alabanguichij .
50001012	Huauqui , panicuna , caita yachapaichij : Ñucata tucui laya llaquicuna japishcamantamari , ashtahuanpish alli huillaitaca maipipish ashtahuan huillai tucushcani .
50001013	Cunancarin jatun mandajpaj cai huasipi caj soldadocunapish , chaishujcunapish , tucuicunamari Cristomanta ñuca caipi preźu cajta yachancuna .
50001014	Ashtahuancarin chaupi yalli crijcunamari , ñuca caipi preźu cashcata yachashpaca , mana manchashpa Apunchij Jesusmantaca , cushicushpa Diospaj Shimitaca , ashtahuan huillana yuyailla tucushpa huillancuna .
50001015	Maijancunaca , ñuca shina casha nishpa ñucata p'iñachingaraicullami , Cristomantaca huillancuna . Chashna cajpipish , shujtajcunaca alli shunguhuanmi huillancuna .
50001016	Alli shunguhuan huillajcunaca , alli huillaita mitsangapaj ñuca caipi preźu tiyacujta yachashpami , c'uyashcamanta huillacuncuna .
50001017	Cutin caishujcunaca , quiquinpaj allita mashcashpallami huillaj tucuncuna . Paicunaca ñuca preźu tiyacujta yachashpa , ashtahuan llaquichingaraicullami huillancuna .
50001018	¿ Imatataj nishunri ? Chashna ñucata llaquichingaraiculla huillashpapish , huillana yuyaihuantaj alli shunguhuan huillashpapish , ashtahuanca , Cristomanta huillachunlla . Chaimi ñucataca , achcata cushichin , ashtahuan cushicushapishmi .
50001019	Cancunaca , ñucamanta Diosta mañacunguichijmi . Jesucristopaj Espíritu ñucata ayudacunmi . Chaimantami , caimantaca llujshina cashcata yachani .
50001020	Chashnami ñuca munashca , ñuca yuyashca shinallataj , imapipish mana pingachishca casha . Ashtahuanpish huañushpapish , causashpapish saruncuna shinallatajmi , Cristolla jatun cashcataca cunancarin ashtahuan ñuca aichapi ricuchisha nini .
50001021	Chaimanta ñuca causacushpaca , Cristopajmi causacuni . Huañushpaca , japina cashcata ña japishamari .
50001022	Shina cajpipish cai pachapi causacushpaca , Cristopajta ruranapaj alli cajpimari , imata mana agllai tucuni .
50001023	Ñucapajca huañunapish alli , causanapish allimari ricurin . Ashtahuanca huañushpaca , Cristohuan ña tiyagrina cashcata ricushpaca , huañunatami yallica munani .
50001024	Shina cajpipish cancunapajca , ñuca cai pachapi causashpa catinamari tucuita yalli alli .
50001025	Chashna cajpica , crishcata alli catinata cancunaman ashtahuan yachachishpa , cushicushpa tucui cancunahuan cana cashcataca , allimi yachani .
50001026	Chashna ñuca cutin tigrashpa cancunahuan cajpimi , Cristo Jesusmantaca ashtahuan cushicunguichij .
50001027	Ashtahuanca , Cristomanta alli huillaita caticujcuna shinataj alli causacuichijlla . Chashnami cancunaca alli huillaimantapish , tucuicuna shayarishpa macanacuj shina , shuj shinalla , shuj yuyailla alli catinguichij . Ñuca cancunapajman rishpa , mana rishpapish , cancunataca chaillatami uyasha nini .
50001028	Cancunata p'iñajcunataca , ama manchaichijchu . Paicunapaj yuyaipica , cancuna caita caticushcamanta chingarinaman ricushcatami yuyancuna . Ashtahuanpish cancunapajca , quishpirishcataj cashcatami yachanguichij . Chaica , Taita Dios cushcamari .
50001029	Taita Diosca cancunamanca , mana Cristota crinallatachu curca , ashtahuanpish Paimantaca llaquita apanatapishmari curca .
50001030	Chaimantami , cancunapish ñaupa ñuca apaj cashca llaquicunallatataj apacunguichij . Cunanpish llaquita ñuca apacushcataca , ña yachanguichijllatajmi .
50002001	Chaimanta , Cristomi cancunataca cushichicun . Paipaj c'uyaimi , cancunataca samachicun . Diospaj Espiritupish cancunahuanmi , tucui shunguhuan llaquinacunguichij , c'uyanacunguichij .
50002002	Chaimanta tucuicuna llaquinacushpaca , tucuicunallataj shujlla shina yuyashpa , shujlla shina c'uyanacushpa shujlla munai , shujlla yuyai tucushpa , ñuca cushicusha nicushca shinataj cushichihuaichij .
50002003	Imata rurashpapish p'iñanacushpa jatun tucushpaca , ama ruraichijchu . Ashtahuanpish mana jatun tucushpa , caishujcunami ñucata yalli alli nishpa , yuyanacuichij .
50002004	Pipish quiquinpajllaca , ama yuyaichijchu . Ashtahuanpish tucuicunallataj , shujtajcunapaj allita ruranata yuyaichij .
50002005	Cancunapish Cristo Jesús yuyashca shinallataj , cashna yuyaichigari :
50002006	Paica , Diosllatajmi carca . Shina cashpapish , “ Taita Dios shinallatajmi cani ” nishpa , chaita cacharishca canataca mana munarcachu .
50002007	Ashtahuanpish Cristoca , Paipaj quiquin munaihuanmi , Pai ima cashcata ladoman saquishpa shamurca . Chaimantaca , ñucanchij shinallataj aichayuj tucushpami , servij runa tucurca .
50002008	Paica , chashna aichayuj runa tucushca jahuapish , ashtahuan yangamanmi uriyarca . Tucuipi Diosta caźushpami chacatashca , pinganayajta huañuna tucurca .
50002009	Chaimantami Taita Diosca , Paitaca tucuicunata yalli jatunyachirca . Shutitapish tucui shuticunamanta yalli , jatun shutitami curca .
50002010	Chaimantami Jesuspaj shutita uyashpaca , jahua pachapi cajcunapish , cai pachapi cajcunapish , allpa ucupi cajcunapish tucuicuna Paipaj ñaupajpi cunguringa .
50002011	Chaipimi , tucuicunallataj Jesucristotaca , “ Mandajmi ” nishpa , Taita Diosta sumajyachingacuna .
50002012	Chaimanta ñuca c'uyashcacuna , ima shinami cancunahuan cajpi ñucata alli caźurcanguichij , cunan ñuca mana cancunahuan cajpicarin , ashtahuan alli caźuichij . Cancuna chasquishca quishpirinataca , manchaihuan , chujchuihuan alli catiraichij .
50002013	Diosmari cancunamanca , allita rurana yuyaitapish , chai yuyashcata Pai munashca shina rurachunpish yachachicun .
50002014	Imata rurashpapish ama huashalla rimanacushpa , ama p'iñanacushpa ruraichijchu .
50002015	Caitaj millai juchasapa runacunapaj chaupipica , cancunataca pipish ima juchachinata ama charichun . Taita Diospaj huahuacuna cashcamantaca , alli shungu , chuya runacunami cana canguichij . Paicunapajca , cai pachata achijyachicuj luźerocuna shinami canguichij .
50002016	Causaita cuj cai shimicunata catinataca , amataj saquinguichijchu . Chashna catijpitajca , Cristo shamui punllapica , ñucaca mana yanga yachachishcata , mana yanga huillashcata ricushpa , jatunta cushicushami .
50002017	Cancuna crishcamanta , Diosman cushpa rupachishca jahuapi ñucata huañuchijpi pajtachinata yachashpapish , tucui cancunahuanmi achcata cushicuni .
50002018	Cancunapish shinallataj cushicuichij , tucuicunallataj ñucahuan cushicushunchij .
50002019	Apunchij Jesús munajpica , Timoteotami cancunata ricunaman ña cachanata yuyacuni . Pai tigramushpa cancuna imanalla cashcata huillajpimi , ñucapish achcata cushicusha .
50002020	Timoteoca , ñuca shinallataj cancuna yuyaimi purin . Pi mana pai shinaca tiyanchu .
50002021	Tucui caishujcunaca , paicuna quiquinpajllami yuyancuna , Cristo Jesús imata rurachun nishcatatajca , mana rurashun nincunachu .
50002022	Ashtahuanpish Timoteoca churi , paipaj yayahuan tandalla imatapish ruraj shinami , alli huillaita ñucahuan huillashpa purin . Chaitaca , cancunallataj yachanguichijmi .
50002023	Chaimanta paitami , cancunapajman cachanataj cani . Ñucata charicujcuna imata nijllatami shuyacuni .
50002024	Ashtahuancarin Apunchij Jesusca , ñuca quiquinllatataj cancunata ricunaman pushangami yuyacunimi .
50002025	Chashna yuyacushpapish ñucahuan huillaj , ñucahuan purij , soldado shina Diospajta ñucahuan ruraj , ñuca huauqui Epafroditotaca , cachanataj yuyachijpimi cachani . Paitaca cancunamanta , ñucaman parlachunpish , ñucapaj imata rurana cajpipish , chaita rurachunpishmi cachashca carcanguichij .
50002026	Epafroditoca , tucui cancunata ricugrina yuyaillami carca . Pai ungushca cashcata cancuna yachashcamantapish , paica achca llaquillami .
50002027	Paica ancha ungushca , huañunallatajmari tucurca . Ashtahuanpish ñuca ama ashtahuan jahuanpi jahuanpi llaquita charichunmi , Taita Diosca paitapish , ñucatapish achcata llaquirca .
50002028	Cunanca , cancuna paita cutin ricushpa cushicuchunmi cachani . Cancunahuan pai cutin tupajpica , ñuca shungupish samaringami .
50002029	Pai chayajpica , Apunchij Jesusmanta tucui shunguhuan cushicushpa chasquipaichij . Pai shina alli cajcunahuanpish alli caichij .
50002030	Paica Cristopaj ruracushcamantami , ashamanta mana huañurca . Cancuna carupi cashpa , ñucapaj imata mana rurai tucujpimi , cancunapaj randi ñucata ayudacushpa , huañunata quishpirirca .
50003001	Huauqui , panicuna , Apunchij Jesusmanta cushicuichij . Ñucaca , cancunaman chaillatataj cutin quillcanataca , mana shaicunichu . Cancunapajpish , chaillatataj cutin uyanaca allimari .
50003002	Allcu shina causajcunamantapish huaquichirichij , umashpa yachachijcunamantapish huaquichirichij , charishca aichata p'itijcunamantapish huaquichirichij .
50003003	Ñucanchijmari , charishca aicha punta carata p'itichishca shinataj canchij . Ñucanchijca , Diospaj Espíritu yuyaita cujpimari tucui shunguhuan Taita Diosta adorashpa causanchij ; Cristo Jesusmantami cushicunchij . Cai aichapi imata rurashcallapica , mana shunguta churanchijchu .
50003004	Ñucapish , cai aichapi ima cashcapi shunguta churanataca charinimari . Aichapi ima cashcallapi maijancuna shunguta churajpica , ñucacarin paicunata yallimari yuyarinata charini .
50003005	Charishca aicha punta caratapish huacharishca pusaj punllallapi p'itichishcami cani . Benjamín aillupuramanta Israel runami cani . Hebreo yayacunamanta miramushca hebreo runami cani . Mandashcata caźuj fariseomi carcani .
50003006	Ñucaca , chaillata caźuchun nishpami , tandanacushca crijcunatapish p'iñashpa , jatunta llaquichij carcani . Mandashca nishca shina , cashcata ruraj canapipish , ima juchachinata mana charircacunachu .
50003007	Ñaupaca tucui chaicunami ñucapajca , mana jahualla valij carca . Chashna cajpipish Cristomantami , chaicunaca yanga ricurijpi , tucuita shitarcani .
50003008	Ashtahuancarin ñucata Mandaj Cristo Jesusmanta yachanaca , tucuita yalli sumaj allimari . Chaimantami , ñucapaj tucui imalla alli laya cashcataca , yanga cajta ricushpa shitarcani . Cristota c'uyashpa , Paita charingaraicumi , chai tucuitaca mapa ñucuta shina shitashpa , ña mana yuyarini .
50003009	Mandashcata pajtachishpaca , ima juchachina illaj mana cai tucushpami , Cristota crishpa , Paihuan shujlla tucurcani . Diosmari crijllapi ima juchachina illajta rurana tucushca .
50003010	Cunanca , Cristota rijsishcamantaca , Pai causarishpa tucuita rurai tucuj cashcatapishmi ricusha nini . Pai apashca llaquicunatami ñucapish apasha nini . Huañunatapish , Pai huañushca shinallatajmi huañusha nini .
50003011	Chashnami huañushcacunapaj chaupimanta causarina punllata shuyasha nini .
50003012	Imalla rurana cashcataca ñami tucuita rurani , ima pandatapish ña mana ruranichu nishpaca , mana nicunichu . Ashtahuanpish Cristo Jesús ñucata imapaj agllashca cashcaman pajtana yuyai caticunillami .
50003013	Huauqui , panicuna , “ Ñucaca chayana cashcamanca ñami chayarcani ” manaraj ni tucunichu . Ashtahuanpish caitamari ruracuni : Huashaman saquirijtaca tucui cungarishpa , ñaupajman tiyajtami japisha nishpa chutaricunilla .
50003014	Taita Diosca , Cristo Jesushuan shujlla tucushpa , jahua pachapi allita chasquichunmi agllahuarca . Cunanca , chaita chasquinaman chayana yuyai ricunillami .
50003015	Chaimanta , sinchi crijcunaca , tucuicuna ñuca yuyashca shinallataj yuyashunchij . Ima shujtajta yuyacujpipish , Diosllataj cancuna alli yachachun yuyaita cungallami .
50003016	Manaraj tucuita yachashpapish , ña yachashcataca chaitataj caźushpa causashunchij .
50003017	Huauqui , panicuna , ñucata ricushpa , cancunapish ñuca shina causaichigari . Ñucanchij yachachishca shina causacujcunatapish ricushpa , paicuna shina alli causaichij .
50003018	Ña tauca cutinmi cancunamanca huillarcani , cunanpish huacashpami , cutintaj huillani . Chacatashpa huañuchishca Cristota p'iñajcunaca , taucacunami puricuncuna .
50003019	Chaicunaca tucuripica , chingarinamanmi ringacuna . Chaicunaca , paicunapaj huijsallatami diosta shina yuyarincuna . Paicunaca , pinganayajcunata rurashpami , jatun tucuncuna . Paicunaca , cai pachapi tiyajcunallatamari yuyarincuna .
50003020	Ashtahuanpish ñucanchij causagrina llajtaca , jahua pachami . Chai jahua pachamanta Quishpichij , Apunchij Jesucristo shamujtami ñucanchijca shuyacunchij .
50003021	Paimi , ñucanchij ismujlla aichatapish , Paipaj sumaj cuerpo shinata ruranga . Paica , tucui imatapish Pailla mandai tucushcallahuantajmi , ñucanchijtaca chashna ruranga .
50004001	Shina cajpica ñuca c'uyashca , ñuca llaquishca , ñuca cushicuna crijcunalla . Cancunamantami coronata japisha . Chaimanta ñuca c'uyashcacuna , Apunchij Jesustaca alli catiraichij .
50004002	Evodiatapish , Sintiquetapish Apunchij Jesusmantaca , ñañandij shinataj shuj yuyailla tucupachun ninimi .
50004003	Shinallataj ñucahuan Diospajta alli ruracuj can huauquitapishmi , chai panicuna alli tucuchun rimapai nini . Chai panicunaca , huauqui Clementendij , chaishuj huauquicunandijmi , pi imata nicujpipish , alli huillaitaca c'ari , c'arita shayarishpa ñucahuan huillarcacuna . Paicunapaj shuticunapish , causanaman rinapaj libropi quillcashcamari .
50004004	Apunchij Jesusmanta imapipish cushicuichij . Cutinpishmi nini : ¡ Cushicuichij !
50004005	Cancuna llaquij shungu cashcataca tucuicunaman rijsichichij , Apunchij Jesusca ñallamari shamunga .
50004006	Ama imatapish charina yuyailla caichijchu . Ashtahuanpish Taita Diosta mañacushpaca , Paiman tucuita huillaichij . Imamantapish Diosta mañashpa pagui nichij .
50004007	Chashna rurajpica , Taita Diosca mana yuyai tucuipaj sumaj causaitami cunga . Chai sumaj causaimi cancunapaj shungutapish , cancunapaj yuyaitapish Cristo Jesuspi huaquichinga .
50004008	Huauqui , panicuna , cunanca ña caillata mandasha : Tucui imatapish cashcatataj yachana cajllapi , tucui imapipish ama juchachishca canapi , tucui imatapish cashcata ruraj canapi , tucuipi chuya canapi , tucuipi c'uyaita ricuchinapi , tucui imatapish munanajllata ruranapi , tucuita allita ruranapi , alli nishca canapaj imatapish ruranapi yuyaita churaichij .
50004009	Ñuca yachachijpi yachashcata , ricushcata , uyashcatapish , ñuca quiquinllapitaj imallata ricucushcatapish chaita ruraichij . Chashna rurajpica , sumaj causaita cuj Taita Diosca cancunahuanmi canga .
50004010	Cancuna ñucaman cuna cashcata cutintaj yuyarinata callarishcamantami , Apunchij Jesusmantaca , jatunta cushicurcani . Chaitaca ñucaman cachanata yuyacushpapish , ima shina mana cachai tucushpallami , manaraj cacharcanguichij .
50004011	Ñucaca , ima illajlla cashcamanta mana chashnaca ninichu . Ñucaca , ima charishcallahuan cushi canata yachanimi .
50004012	Ima illajlla canatapish , achcata charinatapish yachanimi . Pajtata micunatapish , yaricaihuan purinatapish , ima shinapish canata , maipi canatapish yachanimi . Achcata charinata , ima illajpi llaquita apanatapish yachanimi .
50004013	Imatapish rurai tucunata ñucaman cuj Cristohuan cashcamantaca , imata mana atichinichu .
50004014	Shina cajpipish , ñuca llaquipi cajta cancuna llaquishpa cushpaca , allitamari rurarcanguichij .
50004015	Filipos crijcunalla , cancunallataj yachanguichijmi . Alli huillaita huillai callaricushpa , Macedoniamanta rijpica , tandanacushca pi shujtaj crijcuna mana curcachu . Ashtahuanpish Diospajta chasquishcamanta cuna cashcata pi mana cujpipish , cancunallami curcanguichij .
50004016	Tesalonicapi cashpa ima illajlla cajpipish , cutin cutinmi cacharcanguichij .
50004017	Ñucaman imatapish cachacuchunlla nishpaca , mana chashna nicunichu . Ashtahuanpish Diospaj ñaupajpi , cancuna chasquinata ashtahuan mirachichunllami chashnaca nicuni .
50004018	Cancuna cachashcataca , tucuitami chasquircani . Cunanca , charina cashcatapish yalli yallitami charini . Epafroditohuan cancuna cachashcata chasquishpacarin , ashtahuanmi charini . Cancuna cachashcacunaca , Diosman cushpa rupachijpi mishquiman ashnacuj shinamari . Chaitami Taita Diosca cushicushpa chasquin .
50004019	Ñuca Taita Diosca tucuita charij , sumaj Diosmi . Paimi , cancunamanca ima illashcatapish , Cristo Jesusmantaca achcata cunga .
50004020	Chaimanta ñucanchij Yaya Diosca , huiñai huiñaita “ Sumajmari cangui ” nishca cachun . Chashna cachun .
50004021	Cristo Jesusmanta Diospajlla cajcunataca , tucuicunallatataj " “ ¿ Allillachu canguichij ? ” ninmi " nipaichij . Ñucahuan caj huauquicunapish cancunataca , “ ¿ Allillachu canguichij ? ” nincunami .
50004022	Tucui Diospajlla cajcunami , “ ¿ Allillachu canguichij ? ” nincuna . Jatun mandajpaj huasipi caj crijcunacarin , ashtahuanmi cancunataca “ ¿ Allillachu canguichij ? ” nincuna .
50004023	Apunchij Jesucristoca , tucui cancunaman Paipaj jatun c'uyaita cushca cachun . Chashna cachun .
51001001	Taita Dios munashcamanta , Jesucristo huillagrichun mingashca Pablondij , huauqui Timoteondijmi ,
51001002	Colosas pueblo crijcunaman quillcanchij . Cancunaca Diospajlla cashpami , Jesucristota alli caticunguichij . Ñucanchij Taita Diospish , Apunchij Jesucristopish cancunamanca , jatun c'uyaita , sumaj causaita cushca cachun .
51001003	Cancunamanta Diosta mañacushpaca , Apunchij Jesucristopaj Yaya Diostaca , pagui nicunchijllami .
51001004	Cancuna Cristo Jesusta crishpa caticushcatapish , Diospajlla caj tucui crijcunata c'uyashcatapish uyarcanchijmi .
51001005	Cancunaca , jahua pachapi huaquichishcata japina yuyailla cashcamantami , chashnaca causacunguichij . Cashcatataj huillaj alli huillaita uyashcamantami , chai yuyailla canguichij .
51001006	Taita Dios mana c'uyaipajta c'uyaj cashcamanta chashnataj cashcata cancunaman huillashca punllamantami , cancunapurapipish , tucui shujtaj llajtacunapi uyajcunapipish cai huillaica punllanta mirachishpa huiñachicun .
51001007	Chaitaca , Cristomanta cancunaman alli huillaj , c'uyashca huauqui Epafras yachachijpimi , yacharcanguichij . Paica , ñucanchijhuanmi Cristota servicun .
51001008	Paimari ñucanchijmanca , Diospaj Espíritu cushca c'uyaihuan , cancuna ima shina c'uyanacujta huillarca .
51001009	Ñucanchijpish chaita uyashca punllamantami , cancunamanta Diosta mañanataca manataj saquinchij . Paipaj munai ima cashcata alli yachachichun , Paipaj Espiritupish , ashtahuan alli yachaita , alli yuyaita cancunaman cuchunmi mañaracunchij .
51001010	Cancunaca Apunchij Jesuspaj cashca shinataj , tucuipi Paita cushichishpa causachunmi mañanchij . Chashnami alli granota p'ucuj shina , imatapish allita rurashpa causanguichij . Taita Diostapish , ashtahuan allimi rijsinguichij .
51001011	Diosca , Pai imatapish rurai tucuj sumaj cashcamanta , cancunata sinchiyachingami . Ima llaqui shamujpipish , mana p'iñarij alli shungu canata yachachingami .
51001012	Yaya Diosca achij llajtapi tucui Paipajlla cajcunahuan , pai cushcata chasquichunmi ñucanchijtaca allichirca . Chaimantami Paitaca cushicushpa , pagui nicunchij .
51001013	Paimari ñucanchijtaca , amsa mandashpa charicunmanta llujshichirca . Chaimanta llujshichishpami , Paipaj c'uyashca Churi mandacunpi churarca .
51001014	Paimi ñucanchij juchacunata Quiquin yahuarhuan anchuchishpa , ñucanchijta quishpichirca .
51001015	Cristoca , mana ricuipaj Taita Dios ima shina cashcatataj ricuchijmi . Shinallataj tucui imalla tiyajcunapaj ñaupamanta Tiyajmi .
51001016	Taita Diosca , Paihuanmari jahua pachapi , cai pachapi tucui imalla tiyajtaca , ricuipajcunatapish , mana ricuipajcunatapish rurarca . Jatun mandajcunata , imatapish rurai tucujcunatapish , llajtata mandajcunatapish , ima mandanata charijcunatapish Paipaj Churipaj cachunmi , paillahuantaj rurarca .
51001017	Paimari , tucui imapish manaraj tiyajpi , ñaupamanta tiyan . Tucui imapish Paipaj maquipimi , maillapi cana cashcapi sumajta tiyacun .
51001018	Tandanacushca crijcunaca , Cristopaj Cuerpomi , Paica paicunata Mandaj Umami . Tucuita Pai callarichij cashcamanta , tucui imapipish Paillataj punta cangapajmi , huañushcacunapaj chaupimantapish Pai punta causarirca .
51001019	Yaya Diosca Cristotaca , tucuipimi Pai shinallataj cachun munarca .
51001020	Diosca , cai pachapi cajcunatapish , jahua pachapi cajcunatapish tucuitami Cristollamanta cutinllataj Paihuan alli tucuchun munarca . Chaimantami , Cristo Paipaj yahuarta cruzpi jichashcamanta , tucuicunahuan alli tucurca .
51001021	Cancunapish ñaupaca , quiquin yuyaipitaj mana alli cashpami , mana allillata rurashpa causarcanguichij . Chaimantami Diosta p'iñashpa , Paimanta carupi causarcanguichij .
51001022	Shina cajpipish Diosmari cancunataca , chuya , ima panda illaj , imata mana juchachipajcuna Paipaj ñaupajpi ricurichun munashca . Chaimantami , Cristo Paipaj aichapi huañushcamanta , alli tucushpa chasquirca .
51001023	Cunanca , crishcataca sinchita catiraichijlla ; ucujta allashpa shayachishca shina , ama maiman cuyuichijchu . Alli huillaipi cancunaman imallata cusha nishcatapish , ama shitashpa saquichijchu . Cai alli huillaitami cancunaca uyarcanguichij . Caillatatajmi tucui cai pachapi causajcunamanpish huillachishca . Pablomi , chaita huillashpa servicuni .
51001024	Cunan cancunamanta llaquicunata apacushpaca , achcatami cushicuni . Cristoca , tandanacushca crijcuna Paipaj Cuerpo cajpimi , paicunamanta llaquita aparca . Pai apashpa catina cashca llaquitami , ñuca quiquin aichapi apacuni .
51001025	Taita Diosmari , Paipaj Shimita cancunaman huillachunca ñucaman mingashca . Chaitaca Pai nishca shinataj huillashpa servijmi cani . Pai Dios nishca shinatajmi pajtachishpa caticuni .
51001026	Cai huillanataca , cai tucui huatacunatami , huahuan huahuanman manaraj huillashpa charicushcalla . Chaitamari cunanca tucui Paipajlla cajcunaman yachaj chayachicun .
51001027	Cristo cancunapi cashpamari , cancunataca sumajyachinga . Cancunataca tucui llajtacunapuramanta japishpamari , Paica chai shuyanata cushca . Pacalla charicushca chai huillanatami cunanca cancunaman huillachicun .
51001028	Ñucanchijca , Paimantami tucui runacunaman huillacunchij . Tucuicunallataj Paita crishpa , Paipaj ñaupajpi alli ricurichunmi , cunashpa alli yachaicunata yachachicunchij .
51001029	Chai yuyaihuanmi , Cristo ñucaman imatapish rurai tucunata cushcamanta , sinchi sinchita shayarishpa huillacunilla .
51002001	Cancunamantapish , Laodicea crijcunamantapish , ñucata mana ñahui ñahui rijsij tucui shujtajcunamantapish , ima shina llaquita apajtaca yachanami canguichij .
51002002	Chaita yachashpami , tucuicunallataj shujlla shina c'uyanacushpa , cancunapaj shungupi samaringuichij . Yaya Diosmantapish , Cristomantapish pi mana yachashcacunataca tucuita alli entendishpa , alli yachanguichijmari .
51002003	Cristopimari tucui alli yachaicunapish , sumaj yuyaicunapish pacalla huaquichishca tiyacun .
51002004	Uyashpa catinallata huillashpa , cancunata umasha nijcunata ama crichichunmi , caitaca nicuni .
51002005	Ñuca quiquin mana cancunahuan cashpapish , yuyaipica cancunahuanmari cani . Chaimantami , cancuna Cristota crishpa , alli caticujtapish , tucuipi alli cajtapish yachashpaca , ñuca ñahuihuantaj ricucuj shina achcata cushicuni .
51002006	Shina cajpica , Apunchij Jesucristota chasquishcamantaca , cunanca Paita catijcuna shinataj , Paihuan causacuichijlla .
51002007	Jesucristopi sapiyashca , alli shayachishca caichij . Cancunata yachachishcata crishpa , shuj yuyai Paita catichij . Diostaca , pagui nishpa mañaracuichijlla .
51002008	Alli yuyaihuan canguichij . Pipish paicunapaj quiquin yuyaimanta yanga parlocunata parlashpa , ñataj cancunata crichinman . Paicunaca , mana Cristomantachu yachachin , ashtahuanpish runacuna yachachishca , cai pacha yuyaicunallatami yachachincuna .
51002009	Dios tucui ima shina cashcamari , Cristopaj cuerpopi causacun .
51002010	Cancunaca , Cristohuan shujlla tucushcamantami , tucuita charinguichij . Paica , ima rurai tucunata charijcunatapish , ima mandanata charijcunatapish , Mandaj Umami .
51002011	Cancuna Cristohuan shujlla tucujpimi Paica , charishca aicha punta carata maquihuan p'itij shina , cancunapaj aicha millai munaicunata ruranata saquichirca . Aicha punta carata maquihuan p'itishcaca , mana chaita rurai tucunchu .
51002012	Cancuna bautiźarishpaca , Cristohuanmi pambashca carcanguichij . Taita Diosca , tucuita rurai tucuj cashpa , Cristota huañushcacunapaj chaupimanta causachishcata crishcamantami , cancunapish Cristohuan causarircanguichij .
51002013	Sarunca , charishca aicha punta carata manaraj p'itichishca shina , millai shunguta manaraj mushujyachishca cashpami , juchayuj cashpa huañushca carcanguichij . Chashna cajpipish Taita Diosca , cancunapaj tucui juchacunata perdonashpami , Cristondij causachirca .
51002014	Chaita rurangapajca , Mandashcata ñucanchij mana pajtachi tucushcamanta , ñucanchijta juchachicuj quillcatarajmi anchuchirca . Cristota cruzpi chacatashpami , chaitaca anchuchirca .
51002015	Cristohuanmi , imatapish rurai tucujcunatapish , caźuchishpa charicujcunatapish , paicunapaj maquipi charicushcataca tucuita quichurca . Ña mishashpa , tucuicunapaj ñaupajpi cumurichishpaca , Cristotami mishaj cashcata ricuchirca .
51002016	Chaimanta cancunataca , imata micushcamantapish , imata ubyashcamantapish , fiesta punllacunamanta , llullu luna punllacunamanta , sabadocunamantapish , pi ama imata nishpa juchachichun .
51002017	Chai ruraicunaca , Cristo shamuna cashcata ricuchijllami . Ashtahuanpish Cuerpoca Cristopajmari .
51002018	Angelcunata cumurishpa adorajcunaca , ñataj cancunataca ima japina illajta saquinman . Paicunaca manapish ricushcapimi satirishpa , alli yachaj shina , quiquin aicha yuyaillamanta surcushcata yachachincuna .
51002019	Paicunaca , mandaj Uma caj Cristohuanca , mana shujlla tucushcacunachu . Paipaj cuerpopi cajcunataca , Paimi tucui mucucunapi , angucunata tandachishpa , shujllata rurashca , tucui imalla tiyajcunatapish carashpa sinchiyachicun . Chashnami paipaj Cuerpotaca , Taita Dios munashca shina huiñachin .
51002020	Cancunaca cai pachallapi ruracushcataca saquingapajmari , Cristohuan huañurcanguichij . Chashna huañushca cashca jahuaca , ¿ ima nishpataj chai mandashcacunallatataj caźushpa , saruncunaman ruracushcacunallapitaj catinguichigari ?
51002021	Cancunataca : Ama chaita japingui , ama caita micungui , ama japiringuillapish nincunami .
51002022	Tucui chaicunaca , chingarijlla micunacunamanta mandashca , tucurijlla mandashcacunami . Runacunallataj quiquin yuyaimanta surcushpa yachachishcallami .
51002023	Chaicunaca allitajmari yuyachin , ashtahuan yachajta ruraipaj shinatajmari ricurin . Diosta yuyarij tucushca canata , mana jatun tucushca shina ricurinata , aichata llaquichinallatami yachachin . Chashna cashpapish , aicha munaicunataca mana jarcai tucunchu .
51003001	Cancunaca , Cristohuan ña causarishcataj cashpaca , jahua pachapi tiyajcunallata yuyaichij . Chaipica Cristomi , Taita Diospaj alli maqui ladopi tiyacun .
51003002	Jahua pachapi imalla tiyajcuna yuyailla caichij . Ama cai pachapi tiyajcunataca yuyaichijchu .
51003003	Cancunaca , Cristohuanmi huañurcanguichij . Chaimantami cancunapaj causaica , Cristollahuantaj Diospaj maquipi pacashca tiyacun .
51003004	Cancunaman causaita cucuj Cristo ricurijpica , cancunapish Pai sumaj achij nicuj caj shinallatajmi ricuringuichij .
51003005	Chaimanta cancunaca , cancunapi tiyaj mana alli munaicunataca tucuita huañuchichij . Manaraj caźarashpa chayarinacunata , ima mapa ruraicunata , millai yuyaicunata , mapa munaicunata , mitsa canata , tucuita saquichij . Chaica rurashcalla diosta adoracushca shinallatajmi .
51003006	Taita Diosta mana caźushpa , chashna mana allita rurajcunataca , Paica jatunta p'iñarishpami llaquichinga .
51003007	Cancunapish ñaupa mana caźushpa puricushpaca , chai mana alli ruraicunallapitajmi causarcanguichij .
51003008	Ashtahuanpish cunanca , caicunatapishmi saquina canguichij : P'iñarinata , shungullapi huañurinata , llaquichina yuyaicunata , Diosta c'aminata , pinganayaj mapa shimicunata rimanatapishmi saquinataj canguichij .
51003009	Chai mauca causaipi ima munarishcacunata ruranataca , ñamari llatanarishpa shitaj shina , tucuita saquircanguichij . Chaimanta ña ama caishuj chaishuj llullanacuichijchu .
51003010	Cunanca mushuj yuyaitami charinguichij . Diosca chai mushuj yuyaitaca , pai shina tucungacama , paita alli rijsichun mushujyachicunllami .
51003011	Chaimanta cunanca judiocunapish , griegocunapish , charishca aicha punta carata p'itishcacunapish , chaita mana rurashcacunapish , shujtaj llajta runacunapish , urcu runacunapish , amota servijcunapish , mana servijcunapish ña mana ch'icanchu . Cristoca tucuicunapajmi , paica tucuicunahuanmi causacun .
51003012	Cunanca , Taita Dios c'uyashpa agllashca , Paipajllamari canguichij . Chaimanta , mushuj churanata churarij shinaca : Tucui shunguhuan llaquinacuj , alli shungu , mana jatun tucushca , mana p'iñarishpa shuyajcuna caichigari .
51003013	P'iñashpa maijan imata juchachijpipish , Cristo perdonashca shinallataj cancunapish ama p'iñanacushpa , caishuj chaishuj perdonanacuichijlla .
51003014	Cai tucuimanta yallica , c'uyaitami churanata churarishca shina cana canguichij . C'uyaimi tucuicunata shujllata ruran .
51003015	Taita Dios cushca sumaj causaica , tucui cancunata shungupi yuyachichun . Diosca sumajta causachunmi , cancunataca shujlla cuerpo cachun agllarca . Chaimanta Diostaca , pagui nicuichijlla .
51003016	Cancunapaj shungupica , Cristo yachachishca shimicunalla junda tiyachun . Chaicunata caishuj chaishuj yachachinacuichij , yuyachinacuichij . Salmocunahuan , cantanacunahuan , Diospaj Espíritu yuyachishca cantocunahuan , Apunchij Jesusta pagui nishpa , tucui shunguhuan cantaichij .
51003017	Imata rurashpapish , imata rimashpapish tucuillatataj Apunchij Jesús alli nishca cachun ruraichij . Paillamantataj Yaya Diostapish pagui nichij .
51003018	Huarmicuna , cancunapaj quiquin cusata alli caźuichij . Apunchij Jesusta crij huarmicunaca , chashna caźujcuna canami alli .
51003019	Cusacunapish , cancunapaj quiquin huarmita c'uyaichij . Ama paicunahuan ch'anquicuna caichijchu .
51003020	Huahuacunapish , cancunapaj yaya mamataca tucuipi caźuichij . Chashna caźujcuna cajpimi , Apunchij Jesuspish cancunahuan cushicun .
51003021	Yaya mamapish , cancunapaj huahuacunata ama p'iñachichijchu . Cancuna p'iñachijpica , ña mana imata ashtahuan uyanachingachu .
51003022	Servijcunapish , cai pacha cancunapaj amocuna imalla mandashcata caźuichij . Ama paicuna ricucujllapi , alli ricuringaraiculla alli ruraj tucuichijchu . Ashtahuanpish Taita Diosta manchashpa , tucui shunguhuan alli servichij .
51003023	Ama runacunapajta ruracuj shinalla ruraichijchu , ashtahuanpish Apunchij Jesuspajtataj ruracuj shina , tucui shunguhuan imatapish ruraichij .
51003024	Cancunaca , cancunapaj Amo Apunchij Jesustamari servicunguichij . Chaimanta cancuna rurashcamantaca , paipaj maquimantami chasquinguichij . Chaitaca yachanguichijmi .
51003025	Maijanpish mana allita rurashpaca , mana allillatatajmi japinga . Diosca pimanpish , mana ñahuita ricushpalla , imata cungachu .
51004001	Amocuna , cancunapish jahua pachapica , jatun Amota charinguichijmi . Chaimanta cancunapish cancunata servijcunapajca , imatapish cashcata , allita ruraichij .
51004002	Diosta mañanataca mana shaicurishpa , paita pagui nishpa mañaracuichijlla .
51004003	Pi mana yachashca alli huillaita huillajpi , uyajcunaman uyana yuyaita Apunchij Jesús cuchun , ñucanchijmantapish mañapanguichij . Ñucaca alli huillaita huillacushcamantami , caipi preźu tiyacuni .
51004004	Ñuca huillana cashca shinallataj alli huillangapajmi , Diosta mañachun nipani .
51004005	Mana crijcunahuan cashpapish , yachajcuna shinataj purichij . Paicunaman huillanalla cajpica , huillacuichijlla .
51004006	Cachihuan churashpa mishquiyachishca shina , sumaj shimicunahuan rimanguichij . Pi imata tapujpipish , ima shina paicunaman huillanata yachanami canguichij .
51004007	Apunchij Jesusta ñucahuan alli servij , chai yuyai pajtachij , c'uyashca huauqui Tiquicomi ñuca imanalla cashcataca cancunaman alli huillanga .
51004008	Paitaca , chaipajllatajmi cancunapajman cacharcani . Cancuna imanalla cashcata ricushpa , alli yuyaicunata cushpa cancunapaj shunguta cushichichunpishmi cachani .
51004009	Ñucanchij c'uyashca , tucuita alli pajtachij huauqui Onesimotapishmi , Tiquicohuan cachani . Onesimoca cancunapurallataj cashcamantaca , paimi caipi tucui imalla tucushcataca , callarishpa cancunaman huillanga .
51004010	Ñucahuan preźu tiyacuj Aristarcopish , Bernabepaj sobrino Marcospish tucui cancunata “ ¿ Allillachu canguichij ? ” ninmi . Marcosmantaca ñami cancunata mandarcani . Chaimanta , pai cancunapajman rijpica , alli chasquipanguichij .
51004011	Justo nishca Jesús shuti huauquipish “ ¿ Allillachu canguichij ? ” ninmi . Charishca aicha punta carata p'itichishca crijcunapuramantaca , paicuna ishquillami Taita Dios mandacuntaca ñucahuan yachachicun . Paicunami ñuca shunguta samachincuna .
51004012	Cristota servij , cancunapura Epafraspish cancunataca , “ ¿ Allillachu canguichij ? ” ninmi . Cancunamantaca sinchi crijcuna cachun , ama pandarichun , Taita Dios munashcataca tucuita alli pajtachijcuna cachun , Diosta mañacunllami .
51004013	Epafras cancuna yuyailla cashcataca , ñucataj yachashpami huillani . Paica Laodiceapi , Hierapolispi causacuj crijcunatapish yuyaricunllami .
51004014	C'uyashca doctor Lucaspish , Demas shuti huauquipish cancunataca , “ ¿ Allillachu canguichij ? ” ninmi .
51004015	Laodiceapi causacuj huauquicunamanpish , ñucanchij “ ¿ Allillachu canguichij ? ” nishcata huillapaichij . Ninfas shuti huauquitapish , paipaj huasipi tandanacuj crijcunatapish " “ ¿ Allillachu canguichij ? ” ninmi " nipaichij .
51004016	Cai quillcata cancuna ña tucui ricushca q'uipaca , Laodiceapi causacuj tandanacushca crijcunapish caicunata ricuchun , chaiman cachapanguichij . Shinallataj caishuj quillca Laodiceamanta chayamujpica , chaitapish alli ricunguichij .
51004017	Huauqui Arquipomanpish , Apunchij Jesús ima ruranata mingashcataca chai yuyai pajtachichun nipaichij .
51004018	Pablomi cancunataca , “ ¿ Allillachu canguichij ? ” nishpa , ñuca quiquin maquihuan quillcani . Ñuca caipi preźu cashcatapish ama cungaringuichijchu . Diosca , cancunaman Paipaj jatun c'uyaita cushca cachun . Chashna cachun .
52001001	Pablohuan , Silvanohuan , Timoteohuanmi , Tesalonicapi tandanacuj crijcunaman quillcanchij . Cancunaca Yaya Diospajpish , Apunchij Jesucristopajpishmari canguichij . Ñucanchij Yaya Diospish , Apunchij Jesucristopish cancunamanca , jatun c'uyaita , sumaj causaita cushca cachun .
52001002	Taita Diosta cancunamanta mañacushpaca , Paita pagui nicunchijllami .
52001003	Cancunaca ñucanchij Yaya Diosllapi shunguta churashpa , allimi causacushcanguichij . Diosta achcata c'uyashpami , Diospajta rurashpa causacushcanguichij . Apunchij Jesucristo shamuna yuyailla canataca , chai yuyaillami cashcanguichij . Chashna cashcata yuyarishpami , cancunamantaca mana samashpa Diosta mañacunchijlla .
52001004	Taita Dios c'uyashca huauqui , panicuna , cancunataca Diosllataj agllashcata yachanchijmi .
52001005	Alli huillaita cancunaman huillashpaca , mana chushaj shimicunallata rimarishpa huillashcanchijchu . Ashtahuanpish Diospaj Espiritutajmi , Pai rurai tucushcata ricuchirca . Chashnami alli huillaica allitaj cashcata ricuchishpa huillarcanchij . Ñucanchij cancunahuan cashpaca , cancunapaj allipaj chashna rurashcataca , cancunallataj ricurcanguichijmi .
52001006	Cancunaca , ñucanchij catij shinallatajmi ñucanchijta ricushpa , Apunchij Jesusta caticunguichij . Ñucanchij huillashcata cushicushpa cancuna caticujta ricuchishpami , Diospaj jucha illaj Espirituca , achca llaquihuan cajpipish , cushichihuan .
52001007	Chashna alli catishpami , Macedoniapi , Acayapi , causacuj crijcunamanpish , ima shina alli catinata ricuchishcanguichij .
52001008	Mana Macedoniallapi , Acayallapichu , ashtahuanpish tucui llajtacunapimari Apunchij Jesusmanta alli huillaitapish , cancuna alli crijcuna cashcatapish rijsichishcanguichij . Chaimantami cancuna Taita Diosta alli crijcuna cashcataca , ña mana huillana canchij .
52001009	Ñucanchij cancunata ricugrijpica , allimi chasquircanguichij . Rurashcalla dioscunata yuyarij cashcata saquishpamari , cunanca causacuj Taita Diospajman cutirircanguichij . Cashcatataj huillaj Pai Taita Diostami servicunguichij . Chai tucuitamari cai llajtapi causajcunaca , paicunallataj cancunamantaca parlanacucuncuna .
52001010	Huañushcacunapaj chaupimanta Dios causachishca Paipaj Churi Jesús jahua pachamanta shamunata , ima shina cancuna shuyacushcatapish parlanacuncunami . Paica shamuj punllacunapi Dios p'iñarishpa , ñucanchijta jatunta llaquichina cashcamanta quishpichijmari .
52002001	Can crijcunata ñucanchij ricugrishcaca , manatajmari yangachu cashca . Chaitaca cancunallataj yachanguichijmi .
52002002	Saruncuna Filipospi ñucanchij c'amishca , macashca purishcataca yachanguichijllatajmi . Chashna achca llaquita apacujpipish , p'iñacujpipish , Taita Dios cushca alli huillaitaca , mana manchashpami huillarcanchij . Pai ñucanchij Diosllatajmari chashna huillachirca .
52002003	Mana ima pandata , mana ima mapa yuyaihuan , mana umangaraicu huillarcanchijchu .
52002004	Ashtahuanpish Taita Diosmari ñucanchijtaca alli nishpa , alli huillaita huillachun ñucanchijman curca . Pai cushcataca , ima shina cashcatatajmi huillacunchij . Mana pipaj ñaupajpi alli ricurishun ninchijchu . Ashtahuanpish ñucanchij shunguta rijsij Taita Diosta cushichingapajmari huillacunchij .
52002005	Cancuna yachashca shinallataj , ñucanchijca mana cullquiyuj tucungaraicullachu , mishqui shimi tucushpa huillarcanchij . Chaitaca Taita Diospish yachanmi .
52002006	Cancuna , mana cashpaca shujtajcuna ñucanchijta alli nichunca manataj munanchijchu .
52002007	“ Huillagrichun Cristo mingashcacunatajmari canchij ” nishpaca , imatapish mañashpa p'iñachi tucurcanchijmi . Shina cashpapish , mana chashna rurarcanchijchu . Chaipaj randica , uchilla huahuacunata mama c'uyashpa yachachij shinami charircanchij .
52002008	Cancunata achcata c'uyashcamantaca , Taita Dios cushca alli huillaillataca mana huillashun nircanchijchu . Ashtahuanpish cancunamantaca , ñucanchij quiquin causaitapish cunchijmanllami carca . Ñucanchijpajca , yallitaj c'uyashcacunamari canguichij .
52002009	Huauquicuna , Taita Dios cushca alli huillaita cancunaman huillangaraicu , shaicuita purishcataca , yuyarichigari . Ama imata mañashpa p'iñachingapajmi , ñucanchijpaj ima illajpica , tutapish punllapish sinchita trabajarcanchij .
52002010	Can crijcunahuan causacushpaca , Dios munashca shinataj , cashcata rurashpa , pi mana juchachipajtami purircanchij . Chaitaca cancunapish yachanguichijmi , Taita Diospish yachanmi .
52002011	Huahuacunata yaya ima rurana yuyaita cungapaj , sumaj shimicunahuan rimaj shinallatajmi , ñucanchijpish caishuj chaishujhuan rimarcanchij . Chaitapish yachanguichijllatajmi .
52002012	Cancunataca , “ Diospaj huahuacuna causana cashca shinataj causaichij ” nishpami yachachircanchij . Taita Diosllatajmari cancunataca paihuan mandachunpish , sumaj achijllapi paihuan cachunpish agllarca .
52002013	Diospaj Shimita cancunaman ñucanchij huillajpica , mana runacuna quiquin yuyaimanta huillashca shinallata uyarcanguichijchu . Diospaj Shimitaj cashcata ricushpami , alli uyashpa crircanguichij . Chashna crishcamantami Taita Diostaca , mana samashpa pagui nicunchijlla . Taita Diospaj Shimi cashpatajmari , can crijcunataca mushujyachijpi , alli causacunguichij .
52002014	Judeapica , Cristo Jesusta crishpa , crij tandanacushcacunataca , judiocunallatajmi llaquichirca . Chai shinallatajmi , can crijcunatapish , quiquin llajtapurallataj llaquichishcacuna .
52002015	Chai judiocunallatajmi Apunchij Jesustapish , Dios ima nishcata huillajcunatapish huañuchircacuna . Ñucanchijtapish p'iñashpami llujshichishpa cacharcacuna . Taita Dios alli nipaj , ima allitaca mana rurancunachu . Tucuicunatami p'iñacuncuna .
52002016	Mana israelcuna quishpirichun ñucanchij huillashun nijpipish , judiocunaca mana huillachun saquircacunachu . Chashnami , juchata ashtahuan mirachircacuna . Chaimantami Diosca p'iñarishpa , paicunapajca jatun llaquita cachanga .
52002017	Huauqui , panicuna , cancunamanta carupi cashpa , ashacama mana ricui tucushpapish , ñucanchijca cancuna yuyaillamari canchij . Chashna cashpamari , cancunataca cutin ricugrina yuyailla canchij .
52002018	Ñuca quiquin Pablotajmi , cancunapajmanca tauca cutin shamushataj yuyarcani . Mana tucuicuna shamui tucushpapish , cutin cutinmari ñucallapish shamusha yuyarcani . Chashna nicujpipish , ñucanchijtaca Satanasmari jarcarashpa mana shamuchun saquin .
52002019	Ñucanchijca , ¿ imata japinata yuyashpashi chashna cushicucunchij ? Apunchij Jesucristo shamujpica , cancunamanta ñucanchijca cushicuna cashpa , coronatapish japina cashpamari chashna cushicunchij .
52002020	Cancunatajmari ñucanchij alli ricurinapish , cushicunapish canguichij .
52003001	Cancuna yuyailla huañucushpami , ñucanchijlla Atenaspi saquirinata yuyarircanchij .
52003002	Chaita yuyashpami , huauqui Timoteollata cancunata ricunaman cacharcanchij . Paica Taita Diosta servijmi , Cristomanta alli huillaitapish ñucanchijhuan huillajmi . Paimari cancuna crishpa caticushcataca cunashpa , alli catina yuyaita cunga .
52003003	Cancunaca llaquicunata apacushpapish , Jesusta caticushcataca mana catisha ama nichunmi , chashna catina yuyaitaca cunga . Crijcunaca llaquicunata apanallataj cashcataca , cancunallataj yachanguichijmi .
52003004	Cancunahuan cashpaca , “ Ñucanchijtaca llaquicunaca japingallatajmi ” nircanchijmi . Ñucanchij nishcaca , cancuna yachashca shinallataj ñamari pajtashca .
52003005	Chashna llaquihuan cajta yachashpa mana cungari tucushpamari , cancuna crishcata ima shina caticujta yachangapaj nishpa Timoteotaca ricunaman cacharcani . Millai yuyaita diablo cushpa cancunata urmachijpica , ñucanchij huillashcapish yangalla tucunatamari mancharcani .
52003006	Timoteo cancunapajmanta ña tigramujpimi , cancuna ima shina alli crishpa caticushcatapish , alli c'uyaj cashcatapish yachanchij . Ñucanchijta c'uyashpa yuyaricujlla cashcatapish , cancunata ñucanchij ricunaihuan huañucuj shinallataj , ñucanchijtapish ricunaihuan huañucuj cashcatami parlarca .
52003007	Can crijcuna chashna alli crishpa caticushcata ricuchishpami , ñucanchijtaca , ima illaj cajpipish , jatun llaquihuan cajpipish achcata cushichinguichij .
52003008	Cancuna Apunchij Jesusta alli caticushcata yachashpaca , ñucanchijca cutinmari cushicuita japircanchij .
52003009	Taita Diospaj ñaupajpimi ñucanchijtaca achcata cushichircanguichij . Chaimantaca , ¿ ima shinataj Taita Diostaca , pagui nina shinataj pagui nishunri ?
52003010	Cancuna crishpa yachacushcataca , ashtahuan yachanaraj cashcata yachachina munaihuanmi canchij . Chaipaj cancunapajman “ Ñucanchijta cachahuai ” nishpami , tutapish punllapish Diostaca mañaracunchijlla .
52003011	Ashtahuanpish Yaya Diosllataj , ñucanchij Apunchij Jesucristollataj cancunata ricugrichun ñucanchijta pushachunlla .
52003012	Ñucanchij cancunata c'uyashca shinallataj cancunapurapipish , shujtajcunatapish c'uyana yuyaita Apunchij Jesusllataj ashtahuan cushca cachun ninchijmi .
52003013	Apunchij Jesucristo tucui Paipaj cajcunahuan shamujpica , ñucanchij Yaya Diospaj ñaupajpica , mana juchachipaj , ima jucha illajlla alli catijcuna ricurichunmi , cancunamantaca mañacunchijlla .
52004001	Huauqui , panicuna , cunanca Taita Dios ima shina causachun nishcata ñucanchij yachachishca shinami causacushcanguichij . Apunchij Jesús nij shinallatajmi , cancunataca chashnallataj ashtahuan ashtahuan “ Alli causacuichijlla ” nishpa , cunashpa minganchij .
52004002	Cancunaman Apunchij Jesús imallata yachachichun mingashcatami yachachishcanchij . Chaitami ña alli yachanguichij .
52004003	Taita Diosca tucui ima mapamantapish , huainayanamantapish anchurishpa , Paipajlla causachunmi munan .
52004004	Tucuicuna quiquin huarmillata alli nishpa , Diospajlla causaichij .
52004005	Taita Diosta mana rijsijcuna shina , ama ima mana alli yuyaicunahuan , millai munaicunahuan causaichijchu .
52004006	Ña cancunaman huillashpa nishca shinallataj , ñataj maijanta umashpa imatapish ruranguichijman . Chashna mana allita rurajpica , Apunchij Jesusca manataj saquingachu , llaquichingatajmi .
52004007	Taita Diosca ñucanchijtaca , mana millaipi causachun agllarcachu , ashtahuanpish Paipajlla tucushpa alli causachunmari agllarca .
52004008	Maijanpish cai yachachishcata mana uyasha nijca , mana runallatachu mana uyasha nin . Ashtahuanpish jucha illaj Espirituta cuj Taita Diostamari mana uyasha nin .
52004009	Crijcunapura c'uyanacunamantaca mana quillcanachu cani . Cancuna caishuj chaishujhuan c'uyanacunataca , Taita Diosllatajmi yachachishca .
52004010	Tucui Macedoniapi causacuj crijcunapurami chashnallataj c'uyanacunguichij . Chashna cajpipish huauqui , panicuna , chashna ashtahuan c'uyanacushpa catichijlla nipanchijmi .
52004011	Ñucanchij cancunata mandashca shinallataj , cancunapaj quiquin maquihuan quiquinpajta rurana yuyailla alli sumajta causaichij .
52004012	Chashna alli causashpamari , imapish mana illaj canguichij . Mana crijcunapish mana rimashca , ashtahuanpish alli nishcami canguichij .
52004013	Huauqui , panicuna , cancunataca huañushcacuna ima tucuna cashcata yachachun munanchijmari . Causarina cashcata mana yachaj caishujcuna shina llaquilla cachunca , mana ninchijchu .
52004014	Ñucanchijca Jesús huañushpa causarishcataca crinchijmari . Shinallataj Jesusta crij huañushcacunatapish , Taita Diosca causachinatapish yachanchijmi .
52004015	Chashna cana cashcamantami cancunamanca , Apunchij Jesús shamungacama ñucanchij causacujcunaca huañushcacunataca , mana ñaupashpa jahua pachaman rishunchu ninchij . Chaitaca , Apunchij Jesús nishca shinallatajmi nicunchij .
52004016	Apunchij Jesusca , jahua pachamanta caźuchij caparishcahuanpish , angelcunata mandaj ángel caparishcahuanpish , Taita Diospaj trompetapi tocashcahuanpishmi shamunga . Chashna shamujpica , Cristota crij huañushcacunarajmi causaringa .
52004017	Chai q'uipaca ñucanchij causacujcunatapish tandachishpa p'uyupi apajpica , causarishcacunandijmi jahua huairapi Apunchij Jesusta tupashun . Chashna tupashpaca , Apunchij Jesushuanmi huiñaita cashun .
52004018	Chashna cana cashcamantaca , caishuj chaishujhuan caicunata parlanacushpa cushichinacuichigari .
52005001	Huauqui , panicuna , Jesucristo shamunataca ña yachashcamanta ima huata , ima punlla shamunataca mana quillcanachu cani .
52005002	Jesucristo shamunaca , tuta shuhua shamuj shina cana cashcataca , cancunallataj ña alli yachanguichijmi .
52005003	Tucuicuna : " Alli sumajtami causacunchij , ima llaqui mana shamungachu " ninacucujpica , ñapish jatun llaquica huachana nanai chichu huarmita japij shina japingallami . Chai jatun llaquicunamantaca , manataj quishpiringacunachu .
52005004	Ashtahuanpish cancunaca , mana amsapi causacunguichijchu . Jesús shamushpaca , cancunataca shuhua shina mana manchachingachu .
52005005	Cancunaca , tucuicunami achij punllapaj canguichij . Mana amsa tutapajchu canchij .
52005006	Chashna cashcamantaca , mana crijcuna shina ama dormishunchij . Ñucanchijca rijcharishca , yuyaipi cashunchij .
52005007	Tutami dormijcunaca dormin , machajcunaca machan .
52005008	Paicuna chashna cajpipish , punllapaj caj ñucanchijca alli yuyaiyuj cashunchij . Fierro churanata soldado churarij shinaca , Jesusta alli crishpa c'uyashpami causana canchij . Shinallataj umapi cascota churashca shinaca , quishpirina yuyaihuanmi causana canchij .
52005009	Taita Diosca ñucanchijtaca , p'iñarishpa jatunta llaquichingapaj mana agllarcachu . Ashtahuanpish Apunchij Jesucristomanta quishpirishca cachunmari agllarca .
52005010	Huañushpapish , causashpapish ñucanchij paihuan causachunmari , Jesucristoca ñucanchijmanta huañurca .
52005011	Ima shina cunan cancuna ruracushca shinallataj , ashtahuan alli crij cangapaj caishuj chaishujman alli yuyaita cuichij .
52005012	Huauqui , panicuna , cancunata yachachishpa , cunashpa causajcunata alli uyapaichij . Paicunaca Apunchij Jesuspajtami ruracuncuna .
52005013	Paicuna allita rurashcamantaca , achcata c'uyana , alli ninamari canguichij . Caishuj chaishujhuanpish , alli sumajta causaichij .
52005014	Can crijcunaca , mana imata rurasha nij q'uillacunatapish rimapanguichij . Llaquihuan cajcunatapish cushichipanguichij . Manaraj sinchi crijcunatapish yachachipanguichij , tucuicunallahuantaj ama utca p'iñarij caichij .
52005015	Cancunata maijan ima millaita rurajpipish , ama paicunatapish chashnallataj ruranguichij . Chaipaj randica , caishuj chaishujhuanpish , tucuicunahuanpish allita rurana yuyailla caichij .
52005016	Imapipish cushijllacuna caichij .
52005017	Diostaca mana samashpa mañaracuichijlla .
52005018	Ima shina cashpapish , Diostaca pagui nicuichijlla . Cristo Jesusta crijcunataca , Taita Diosca chashna rurachun ninmi .
52005019	Diospaj Espíritu imata nishcataca , ama mana uyaichijchu .
52005020	Dios ima nishcata huillana yuyaita Dios cujpi , chaita huillajcunata ama mana uyashun ninguichijchu .
52005021	“ ¿ Allichu , manachu alli ? ” nishpa , tucuita alli yuyarichij . Ima allita yachachishcataca , chai yuyailla caichij .
52005022	Tucui millaimantaca anchurichij .
52005023	Sumaj causaita cuj Taita Diosllataj cancunapaj espiritundij , almandij , cuerpondij , tucuillatataj Paipajlla ch'icanyachishca cachun . Shinallataj Apunchij Jesucristo shamunapajca , Paipajlla ima mapa illajllata , pi mana juchachipajta huaquichicushca cachun .
52005024	Cancunata agllaj Diosca imata rurasha nishcatapish pajtachijmari , tucui caicunatapish pajtachingallami .
52005025	Huauqui , panicuna , ñucanchijmantaca Diosta mañapanguichij .
52005026	Tucui crijcunata chuya shunguhuan muchashpa , “ ¿ Allillachu canguichij ? ” nichij .
52005027	Cai quillcataca , Diospajlla caj crijcunapaj ñaupajpi reźashpa huillachunmi , cancunataca , Apunchij Jesustaj mandaj shina mandani .
52005028	Apunchij Jesucristoca , cancunaman Paipaj jatun c'uyaita cushca cachun . Chashna cachun .
53001001	Pablohuan , Silvanohuan , Timoteohuanmi , Tesalonicapi tandanacuj crijcunaman quillcanchij . Cancunaca , ñucanchij Yaya Diospaj , Apunchij Jesucristopajmari canguichij .
53001002	Ñucanchij Yaya Diospish , Apunchij Jesucristopish cancunamanca jatun c'uyaitapish , sumaj causaitapish cushca cachun .
53001003	Huauqui , panicuna , cancunaca ashtahuan sinchi crijcunamari tucushpa caticunguichij . Caishuj chaishujpish ashtahuanmari c'uyanacucunguichij . Chaimantami Taita Diostaca cancunamanta pagui nicunalla canchij .
53001004	Cancunata p'iñajcuna macashpa llaquichijpipish , mana p'iñarishpa , Diospi shunguta churashpa chai llaquitaca apacunguichijllamari . Cancuna chashna cashcata , shujtaj crij tandanacushcacunahuan parlanacushpaca , achcatamari cancunamantaca cushicunchij .
53001005	Cancuna chashna llaquicunata apashpaca , Taita Diosca cashcatataj llaquichina cashcatami ricuchinguichij . Cancunaca , Taita Dios mandacunman yaicunalla cangapajmi , chashna llaquicunataca apacunguichij .
53001006	Taita Diosca cashcata rurajmi . Chaimanta , cancunata llaquichijcunata llaquichishpaca , cashcallatatajmi ruranga .
53001007	Apunchij Jesusca cancunatapish , ñucanchijtapish tucui llaquicunamanta samachingami . Jahua pachamanta , tucuita rurai tucuj paipaj angelcunandij , nina lunyacuj chaupipi shamujpimi , chashnaca ruranga .
53001008	Taita Diosta mana yuyarijcunatapish , Apunchij Jesucristomanta huillashca alli huillaita mana caźujcunatapish llaquichingapajmi shamunga .
53001009	Chai llaquichina cajcunaca , huiñaitami chingachishca cangacuna . Apunchij Jesucristopaj ñaupajmantapish , Pai sumaj , tucuita rurai tucujpajmantapish carumanmi shitashca cangacuna .
53001010	Chashna llaquichina punllapi Pai shamujpica , Paita crij tucui paipajcunami Paitaca sumajyachishpa , cushicuihuan ricungacuna . Ñucanchij huillashcata cancuna crishcamantami , chashnaca canga .
53001011	Cancunataca , ñucanchij Taita Dios agllashcacuna shinataj cachun nishpami , Paitaca mañaracunchijlla . Allillata rurana yuyaihuan , crishpalla cancuna ima allita rurasha nishcatapish , Tucuita Rurai Tucuj Diosllataj pajtachichun nishpami mañacunchijlla .
53001012	Ñucanchij Taita Diospish , Apunchij Jesucristopish jatunta c'uyaj cashcamanta , cancuna chashna allita rurashpaca , Apunchij Jesucristo sumaj cashcatami ricuchinguichij . Shinallataj Paipish cancunataca alli ningami .
53002001	Cunanca c'uyashca huauqui , panicuna , Apunchij Jesucristo shamunamantapish , Paihuan ima shina ñucanchij tandanacunamantapish yuyachishpaca , caillatami mingapanchij :
53002002	Ima shina canata yachashcamantaca , ama shujtaj laya canata jahualla yuyanguichijchu . ¡ Apunchij Jesús shamuna punllaca , ñamari caillapi ! nishpa , maijan , pi mana yachashcata rimajpipish , huillajpipish , quillcashpa ñucanchij shina cachajpipish , pajta mancharinguichijman .
53002003	Imatapish rurashpa crichisha nicujpipish , pajta cringuichijman . Jesús shamunapajca , Diosta p'iñashpa mana caźujcunarajmi tiyanga . Juchasapa , chingarina caj millai runapishmi ricuringa .
53002004	Chai millai runamari imapish “ Diosmi ” nishcacunatapish , imacunata adoranacunatapish mana ricunachishpa anchuchinga . Chashna rurashpaca , Diospaj huasipipishmari , “ Diosmi cani ” nishpa , Dios tucushpa tiyaringa .
53002005	Sarun cancunahuan cashparaj , ñuca chashna huillashcataca , ¿ manachu yuyaringuichij ?
53002006	Chai millaica , pai ricurina punllacama amaraj ricurichun ima jarcacushcataca , cancunallataj yachanguichijmi .
53002007	Millaita rurachij mana yachashcaca , ña rurachicunllatajmi . Pai ashtahuan millaita ama rurachichun jarcacujta manaraj anchuchijllapimi , pai quiquintajca manaraj ricurin .
53002008	Chai q'uipami , millaita rurachij juchasapa runaca ricuringa . Apunchij Jesusca , chai millai runataca paipaj shimihuan p'ucushpallami mishanga . Achij nicuj shamushpami , paitaca tucuchinga .
53002009	Chai millai runaca , Satanás japishca cashpa , tucuita rurai tucuj shamushpami , ima señalcunatapish , milagrocunatapish rurashpa , llullashpa ricuchinga .
53002010	Quishpirichun , cashcatataj huillashcata mana munashcamantami , chingarinaman rincuna . Chaimantami paicunataca , chashna tucui laya mana allicunata rurashpa crichinga .
53002011	Shina cajpimi paicuna llullata crichichun , llullashpa crichi tucunata Taita Diosllataj cunga .
53002012	Cashcatataj huillashcata mana crisha nishpa , ashtahuanpish millaillata munashcamantami , chashnacunaca tucuicuna jatun llaquiman ringacuna .
53002013	Apunchij Jesús c'uyashca huauqui , panicuna , ñucanchijca cancunamantaca Taita Diosta pagui nicunallamari canchij . Taita Diosca , manaraj cai pachata rurashpami , cancunataca quishpichingapaj agllarca . Paipaj Espiritumi Paipajlla ch'icanchirca . Chaimantami cashcatataj huillaj Shimitapish crircanguichij .
53002014	Ñucanchij huillacushca alli huillaita crijpimari , Diosca cancunataca , Apunchij Jesucristo shina sumaj tucuchun agllarca .
53002015	Chaimanta huauqui , panicuna , sinchita catichijlla . Ñucanchij quiquin rimashpapish , quillcashpapish yachachishcataca , alli pajtachicuichijlla .
53002016	Ñucanchij Apu Jesucristollatajpish , ñucanchij Yaya Diospishmi ñucanchijtaca c'uyarca . Chashna mana c'uyaipajta c'uyashpallami , ñucanchijmanca huiñaita cushi canatapish , pai yuyailla shuyanatapish curca .
53002017	Cancunapaj shungutapish samachichun , shinallataj imata rimangapajpish , imata rurangapajpish alli yuyaita cuchun ninchijmi .
53003001	Huauqui , panicuna , caitapishmi mingapanchij : Ñucanchijmanta Diosta mañapanguichij . Cancuna mañajpimi , Apunchij Jesusmanta huillashcataca , cancunapaj llajtapi shinallataj , maipipish alli nishpa chasquishpa , utca yachaj chayangacuna .
53003002	Apunchij Jesustaca mana tucuicuna crisha nincunachu . Chai millai runacuna ñucanchijta ama imata nichunpish , Diosta mañapanguichigari .
53003003	Paicuna chashna cajpipish , Apunchij Jesusca tucui imatapish pajtachijmari . Cancunataca paillatajmi ashtahuan alli crijcunata ruranga , millaimantapish huaquichingami .
53003004	Ñucanchij imalla nishcacunataca cancunaca ruracunguichijmi , ashtahuan ruranguichijpishmi . Chaitaca , Apunchij Jesusmanta chai yuyaillami canchij .
53003005	Apunchij Jesusllataj cancunapaj shungupica , Taita Dios shinallataj c'uyaj canata yuyachichun . Cristo shinallataj alli shunguhuan catij cana yuyaita cuchun .
53003006	Huauqui , panicuna , caitaca ñucanchij Apu Jesucristopaj shutipimi mandanchij : Ñucanchij yachachishcata mana caźushpa , maipish cachun puricujlla crijcunahuanca , pajta tandanacunguichijman .
53003007	Ñucanchij ima shina rurashcata yuyarishpaca , ima shina alli causanata yachanguichijmi . Ñucanchij cancunahuan cashpaca , mana maipish cachun puricurcanchijllachu .
53003008	Yanga tiyashpalla , imatapish mana pipajta yanga micurcanchijchu . Chashna canapaj randica , ama maijan cancuna carana tucuchunmi , tutapish , punllapish mana samarishpa trabajarcanchij .
53003009	Cancunaca ñucanchijmanca , caranatajmi carcanguichij . Chashna cajpipish , cancuna catichun , allita ricuchishun nishpallami , chashnaca rurarcanchij .
53003010	¿ Manachu , cancunahuan cashpaca : Maijanpish mana imata rurasha nijca , ama micuchun nishpamari saquimurcanchij ?
53003011	Cancunamanta maijancunataca “ Mana imata rurashpa , maipish cachun causacun ” nijtami uyarcanchij . “ Caipi chaipi , shujtajcunapajllapi satirishpallami purincuna ” nincunami .
53003012	Chashna causajcunataca , ñucanchij Apu Jesucristo nij shinallatajmi , cancuna micushpa causangapajca , imatapish alli sumajta ruraichij nishpa , yuyachishpa mandanchij .
53003013	Huauqui , panicuna , cancunaca allita ruranataca ama shaicuichijchu .
53003014	Cancunaman caita quillcashpa yachachishcata , maijan mana caźusha nijtaca ricuchipanguichij . Chashna mana caźujhuanca , llaquirishpa yuyaita japichun ama tandanacuichijchu .
53003015	Paihuan mana tandanacushpapish , ama p'iñanguichijchu . Ashtahuanpish crijta shinallataj , alli cunanguichij .
53003016	Sumaj causaita charij Apunchij Jesusllataj cancunamanca , ima imapipish sumaj causaita cuchun . Apunchij Jesustaj cancunahuan cachun ninchijmi .
53003017	Pablotajmi caitaca quiquin maquihuan quillcashpa , “ ¿ Allillachu canguichij ? ” nishpa cachani . Ñuca quillcashpa cachashpaca , tucui quillcacunatami cashnallataj rurashpa cachani .
53003018	Apunchij Jesucristoca , tucui cancunaman Paipaj jatun c'uyaita cushca cachun . Chashna cachun .
54001001	Ñucaca , huillagrichun Cristo Jesús mingashca Pablomi cani . Ñucanchijta Quishpichij Taita Diosllataj , ñucanchij shuyacushca Cristo Jesusllatajmi , ñucataca chaita rurachun mandarca .
54001002	Caitaca , Timoteomanmi quillcani : Canca Jesucristota crij cashcamanta , ñuca quiquin huahua shinami cangui . Ñucanchij Yaya Diospish , Apunchij Cristo Jesuspish canmanca , jatunta c'uyashpa , llaquishpa , sumaj causaita cushca cachun .
54001003	Macedoniaman sarun ricushpami , cantaca “ Efesopi saquiringuilla ” nircani . Chaipi llullashpa pandata yachachicujcunata jarcachunmi mingarcani .
54001004	Yanga parlocunatapish , ñaupa yayacunamanta mana yupaipaj shuticunatapish ama yuyarichun . Chai parlocunaca , yanga rimanacuillapimi churan . Taita Diospi shunguta churashpa ashtahuan alli catingapajca , “ Chai parlocunaca mana allichu ” nircanimi . Cunanpish chaicunallatatajmi jarcachun mingani .
54001005	Chuya shunguhuan , ima mapata mana yuyashpa c'uyanacuchun , shinallataj alli crijcuna cachunmi , caicunataca mandana cangui .
54001006	Maijancunaca , chashna causanataca saquishpami , yanga parlocunallapi yuyaita churashpa huatarishcacuna .
54001007	Paicunaca imata nicushcatapish , imata yachachicushcatapish mana yachancunachu . Shina cashpapish , “ Mandashcata jatun yachachijcunami canchij ” nincuna .
54001008	Ashtahuanpish Mandashca imata nisha nicushcata alli yachajpica , alli cashcatamari yachanchij .
54001009	Mandashcataca , cashcata rurajcunamanca mana cushcachu , chaitaca yachanchijmi . Ashtahuanpish chai Mandashcaca , mana caźujcunapaj , c'ariyajcunapaj , Diosta mana manchajcunapaj , juchayujcunapaj , Diosta mana manchashpa juchata rurajcunapaj , Diosta c'amijcunapaj , imapish Diospajta yanganchijcunapaj , yaya mamata huañuchijcunapaj , shujtajcunatapish huañuchijcunapaj ,
54001010	manaraj caźarashpa chayarijcunapaj , c'aricunapura chayarijcunapaj , gentecunata shuhuajcunapaj , llullajcunapaj , llullashpa juchachijcunapaj , allita yachachishcata tucui p'iñajcunapajpishmi cushca .
54001011	Alli nishca Taita Dios ñucaman mingashca alli huillaimari , chashnaca yachachicun .
54001012	Ñucanchij Apu Cristo Jesusmi , ñucataca sinchiyachirca . Paillatajmi ñucataca , alli pajtachi tucuipajta ricushpa , cai ruranapi churarca . Chaimantami , Paita pagui nini .
54001013	Ñaupaca ñucaca , Paita c'amij , llaquichij , millajmi carcani . Manaraj crij cashpa , imata ruracushcata mana yachashpa chashna ruracujpipish , Diosca jatunta llaquishpallami chasquihuarca .
54001014	Chashna mana c'uyaipaj cajpipish , ñucanchij Apu Cristo Jesusmi ñucataca c'uyahuarca . Chaimantami ñucamanca crijtapish , c'uyajtapish rurahuarca .
54001015	Caitaca , tucuicuna crishpa chasquinalla shimicunatami huillani : " Cristo Jesusca , juchayujcunata quishpichingapajmi , cai pachamanca shamurca . " Ñucamari , tucui juchayujcunata yalli juchayuj cani .
54001016	Chashna cajpimari , Jesucristoca alli shunguhuan chasquijlla cashcata shujtajcunamanpish ricuchingapaj , ñucataraj llaquishpa chasquihuarca . Shujtajcunapish crij tucujcuna , huiñai causaita charichun ricuchingapajmi chashna rurarca .
54001017	Chashna cajpimari , huiñaita Jatun Mandaj , mana huañuj , mana ricuipaj , tucuita yachaj , shujlla Diostaca , “ Allimari cangui ” nishpa , huiñai huiñaita sumajyachina canchij . Chashna cachun .
54001018	Timoteo , ñuca huahualla , Dios yuyaita cujpimi , sarunca canmanta huillarcacuna . Paicuna nishca shinataj , alli soldado macanacuj shina , Diospajta alli rurai nishpami , cantaca mingani .
54001019	Canca , alli crishpa catinatapish , alli yuyanatapish ama saquinguichu . Maijancunaca , quiquin shungupi yuyachicujta mana caźushpami , yacupi huambunata atichij shina , crinataca saquishcacuna .
54001020	Himeneohuan , Alejandrohuanca paicunapurami . Paicunataca , ama Diosta ashtahuan p'iñashpa c'amichunmi , Satanasman curcani .
54002001	Tucuimanta yallica puntaca , Diosta caparichij , mañaichij , Paiman imatapish mingaichij , tucuimanta pagui nichij nishpami yuyachini .
54002002	Alli , chulunlla , sumajta causangapaj , jatun mandajcunamanta , tucui jatun canapi churashcacunamanta Dios mañaichij . Chashnami Diosta manchashpa , Paita crijcuna shinataj causai tucunguichij .
54002003	Ñucanchijta Quishpichij Taita Diosca , chashna alli cajpimi cushicun .
54002004	Paica , cashcatataj Paimanta huillashcatapish tucuicuna yachashpa quishpirichunmi munan .
54002005	Shujlla Taita Diosmi tiyan . Taita Diosmanta runacunahuan , runacunamanta Dioshuan Rimajpish , shujllami tiyan . Paica , runa aichayuj tucushca Jesucristomi .
54002006	Paillatajmi Paita huañuchina chayajpica , tucuicunata quishpichingaraicu , Paipaj quiquin causaita curca . Tucuicunamanta huañurca . Chashna huañushpami , Dios imata rurasha nishcataca ricuchirca .
54002007	Chaicunata huillashpa yachaj chayachichunmi , ñucataca huillagrichun mingarca . Chaimantami , Diosta crinamanta alli huillaitaca , mana israelcunaman yachachij cani . ( Cristohuan cashcamanta , mana llullashpami cashcatataj nini ) .
54002008	Chashna cajpimi , maipi cashpapish c'aricunaca , Diospajlla causashpa , mana p'iñarishca shunguhuan , mana p'iñanacushpa , ishqui maquita huichi chutashpa , Paita mañaichij nini .
54002009	Shinallataj huarmicunapish ama munanayajta , ama pinganayajta churarichun . Umatapish ama yallitaj allichirichun . Achca cullquihuan randishca churanacunata , perlasta , curita rurashca imacunatapish ama churarichun .
54002010	Chashna canapaj randica , Diosta yuyarij huarmicuna rurana cashca shinataj imatapish allita rurachun .
54002011	Huarmicunaca , imalla yachachishcata upajlla uyashpa , tucuita caźuchun .
54002012	C'aricunataca huarmi yachachichun , huarmi mandachunca mana ninichu . Ashtahuanpish upajlla cachun ninimi .
54002013	Diosca Adantarajmi rurashca . Chai q'uipami , Evataca rurashca .
54002014	Shinallataj manamari Adantachu umashca . Huarmita umajpimi , Dios mandashcataca mana caźushca .
54002015	Shina cashpapish , huarmica huahuacunayuj tucushpa , alli yachachishpa huiñachishpa , alli crij cashpa , c'uyaj cashpa , Diospajlla alli yuyaihuan causashpaca , quishpiringami .
54003001	Cashcatatajmi nigrini : Maijanpish crijcunata ricuj casha nishpaca , allitamari yuyan .
54003002	Shina cashpapish , crijcunata ricuj casha nijca , cashna cachun : Pi mana juchachipaj alli causaj , shuj huarmiyujlla , mana pugllarij , alli yuyaiyuj , mana maipish cachun causaj , huasiman pi shamujpipish alli chasquij , yachachishpapish alli yachachij ,
54003003	mana machaj , mana pihuanpish p'iñanacuj , cullquita munashcamanta ima mana allita mana ruraj , ashtahuanpish c'uyaj , p'iñanacui tiyajpipish alli tucunacuchij , mana cullqui yuyailla causaj cachun .
54003004	Quiquin huasipipish alli yachachishpa causaj , paipaj huahuacunatapish paillataj tucuipi allita ricuchishpa yachachij , caźuchij cachun .
54003005	( Maijanpish paipaj quiquin huasipi causajcunata mana alli mandai tucushpaca , Diospajlla tandanacushca crijcunatacarin , ¿ ima shinataj alli ricuj cangari ? )
54003006	Manaraj unita crijca , ama cachun . Ñataj jatun tucushpa , diablo urmashca shinallataj llaquichishca cangapaj urmanman .
54003007	Mana crijcunapish alli nishca cachun . Ñataj pandarishpa diablopaj linchipi urmashpa , tucuicuna rimashca purina tucunman .
54003008	Shinallataj crijcunata servijcunapish , shujtajcuna alli nishca cachun . Imata nishpapish pajtachij , mana machaj , cullquita charingaraiculla ima mana allitapish mana ruraj cachun .
54003009	Runacuna manaraj yachashca crinamanta yachashcatapish chuya shunguhuan pajtachishpa causachun .
54003010	Puntaca alli rijsinguichijraj . Pi imata mana juchachipaj , ña alli causaj cashcata ricushpami , crijcunata servij cachun churana .
54003011	Huarmicunapish chashnallataj alli nishca , mana yanga juchachij , mana pugllarij , tucui imatapish allita ruraj cachun .
54003012	Crijcunata servijcunaca shuj huarmiyujlla , quiquin huahuacunatapish , paipaj huasipi causajcunatapish alli causanata yachachij cachun .
54003013	Chashna allita rurashpaca , crijcunata servijcunaca alli nishcacunami tucun . Cristo Jesusmantaca , Pai crishcata huillanatapish mana manchashpami huillan .
54003014	Canta ñalla ricunaman shamunallataj cashpapish , caitaca quillcanimi .
54003015	Ñuca unaiyajpica , Diospaj huasi ucu huahuacunapurapi imalla ruranata yachachunmi , caitaca quillcani . Paicunaca , causaj Diospaj tandanacuj crijcunami . Pilar shina , baluarte shina sinchita shayarishpa , cashcatataj huillashcata catijcunami .
54003016	Ñucanchij crishcaca , runacuna manaraj yachashca , yallitaj jatunmari . Chaitaca , “ Mana chashnachu ” nishpa , pi mana ni tucunchu : Paimari , runa aichayuj tucushpa ricurirca . Diospaj Espiritumantami , Paica cashcata ruraj carca , angelcunapish Paitaca ricushcami . Mana israelcunamanpish , Paitami huillanchij . Cai pachapica , Paita crincunami . Jahua pachapica , Paita chasquishpa sumajyachishcami .
54004001	Chashna cajpipish , Diospaj Espirituca cashna nishpa allimari huillacun : Tucuri punllacunapica , maijancunaca crishpa caticushcataca , ña mana catisha nishpa ch'icanyangacunami . Umaj supaicuna yuyaita cushcatapish , paicuna yachachishcatapish catishpami chashnaca tucungacuna .
54004002	Chai mishqui shimi , jayaj shungu llullajcunaca , ch'ahuan shungucunami canga .
54004003	Chaimantami caźaranatapish jarcangacuna , maijan ima micunatapish , “ Mana micunachu ” ningacunami . Taita Diosca , cashcatataj huillashcata yachaj crijcuna , Paita pagui nishpa micuchunmi , tucui micunallatataj churarca .
54004004	Taita Dios rurashcaca , tucui imapish allillatajmi . Imata mana millashpa pagui nishpa , imatapish japinallami .
54004005	Diospaj Shimimantapish , Paita mañashcamantapishmi mapa illajlla tucun .
54004006	Caita crijcunaman yachachishpaca , Jesucristopaj allita rurajmi cangui . Crinata yachachij shimicunatapish , can caticushca alli yachachishcatapish yachachishpaca , alli micushca shina , sinchi , yachajmari tucungui .
54004007	Yuyaj huarmicunapaj yanga mapa parlocunataca , ama uyanguichu . Ashtahuanpish Diosta yuyarishpa causanapi sinchi tucungui .
54004008	Aichapi imata jarcarinapish asha allimi . Ashtahuanca , Diosta yuyarishpa causanamari , tucuita yalli alli . Chashna causanaca , cai causaipipish , shamuj causaipipish allicunata cungamari .
54004009	Caica , tucuicuna crishpa chasquinalla shimicunami .
54004010	Pai causaj Diospi shunguta churashcamantami , llaquicunata apashpa Paita servicunchij . Sinchita trabajashpami , tucuicunapaj Quishpichijta , ashtahuantajca Paita crijcunata Quishpichijta shuyacunchijlla .
54004011	Tucui chaicunata rurachun mandashpa yachachi .
54004012	Pajta cantaca , pipish huambrataj huambra nishpa rimashca puricunguiman . Ashtahuanpish crijcuna ricushpa catichunca , rimanapi , causanapi , c'uyanapi , crinapi , tucuipi chuya shungu cashcata ricuchingui .
54004013	Ñuca shamungacamaca , Diospaj Shimita reźashpa huillacui , cunacui , yachachicui .
54004014	Dios yuyaita cujpimi , cunaj yuyajcunaca cambaj jahuapi maquita churashpa , can imalla ruranata huillarcacuna . Diospajta rurai tucunata chashna chasquishcataca , pajta q'uillanachinguiman .
54004015	Cai ruraicunapi ñaupajman alli ricushcata tucuicuna rijsichun , canca tucui shunguhuan chaicunata rurana yuyailla cai .
54004016	Yuyaipi alli causangui . Alli yuyarishpa imatapish yachachingui . Tucui chaicunataca , alli sinchita catingui . Chashna rurashpaca , canllatajpish quishpiringuimi , can huillashcata uyajcunapish quishpiringami .
54005001	Yuyajcunataca , ama sinchita rimangui , ashtahuanpish cambaj yayata shina allilla cunangui . Mosocunatapish , cambaj huauquita shina cunangui .
54005002	Yuyaj huarmicunataca , cambaj mamata shina cunangui . Solteracunataca , chuya shunguhuan , cambaj panita shina cunangui .
54005003	Sapalla caj huajchataj viudacunamanca , ima illashcatapish cungui .
54005004	Ashtahuanpish huahuacunayuj , nietocunayuj viuda cajpica , chaicunaraj quiquinpura cashcamantaca , llaquishpa ricuchun . Quiquin yaya mamataca , pagui nishpa ayudachun . Taita Diospish chashna rurajtaca alli ninmi , cushicunmi .
54005005	Sapalla saquirishca viuda huarmica tutapish , punllapish Diosta mañarashpami , Taita Dios yuyailla causan .
54005006	Cutin maijan viudaca , quiquin aichata cushichishpalla causashpaca , huañushca shinami .
54005007	Ama pi rimashca purina tucuchun , ñuca nishca shimicunata huillashpa causanata yachachi .
54005008	Maijanpish paipaj huasipi imata mana churajca , ashtahuanca paipaj quiquin huasi ucupuracunata mana yuyarijca , crinata saquishcatami ricuchin . Chashna rurashpaca , mana crijtapish yalli millaimari .
54005009	Viudacunapaj shutita quillcanapica , sujta chunga yalli huatayuj viudacunallatami churana . Chai huatacunayuj viuda cajpipish , shuj cusayujlla cashca cajllatami churana .
54005010	Shutita churangapajca , allita ruraj cashcata ricunarajmi . Huahuacunata alli huiñachij cashcata , pi paipaj huasiman shamujpipish alli chasquij cashcata , Diospajlla cajcunapaj chaquicunata maillaj cashcata , llaquihuan cajcunata llaquij cashcata , chashna tucui imatapish allita ruraj cashcatarajmi ricuna .
54005011	Ashtahuanpish chairaj viudacunapaj shutitaca , chai quillcapica ama churanguichu . Chaicunaca , paicunapaj quiquin munaita atichinllacunami . Chaimantaca , Cristomanta shaicurishpa cutin caźarana tucunllami .
54005012	Chashna rurashpaca , paicuna imallata rurasha nishcata mana pajtachishcamanta , jatun llaquimanmi yaicuncuna .
54005013	Mana chaillapishchu tucuncuna . Q'uilla tucushpa , huasin huasinta puricunllacunami . Mana chashna q'uillallapishchu tucuncuna , ashtahuanpish ima imapipish satirishpa , mana rimana cashcacunata rimashpa , parlarishpa puricunllacunami .
54005014	Ama chashna tucuchunmi , chairaj viudacunataca , caźarashpa huahuacunayuj tucushpa alli huiñachichun , quiquin huasipi imatapish rurachun nini . Chashna cajpimi , p'iñajcunapish , chaica “ Riquí ” nishpa ima juchachinata mana charingacuna .
54005015	Maijan viudacunaca , crishcata saquishpa ñamari Satanasta caticuncuna .
54005016	Maijan crijcunapaj huasipi , c'ari cashpa huarmi cashpapish , sapalla saquirijpica , quiquin aichapuracuna , ima illashcata cuchun . Chashna rurajpimi , tandanacushca crijcunaca , mana paicunamandij imatapish cuna tucunga . Ashtahuanpish sapalla viudacunallatami ricungacuna .
54005017	Crijcunata alli mandaj , cunaj yuyajcunaca achcata c'uyashcami cana . Huillana yuyailla , yachachina yuyailla cajcunacarin ashtahuanmari c'uyashca cana .
54005018	Dios Quillcachishcapica : Trillaj huagrataca , ama shimita huataichu ninmari . Shinallataj : Imata rurajpish , pai ruracushcamantaca , cullquitaca chasquinami ninmari .
54005019	Cunaj yuyajcunata pipish p'iñashpa imata juchachijpica , ishqui cashpa , quimsa cashpa ricushcata huillaj tiyajllapi uyangui .
54005020	Maijanpish cutin cutin millaita ruracujllataca , shujtajcunapish manchachun , tucuicunapaj ñaupajpi , “ Mana allitamari ruracungui ” nishpa rimangui .
54005021	Taita Diospish , Apunchij Jesucristopish , Pai agllashca angelcunapish ricucunmi . Paicunapaj ñaupajpimi cantaca , cai ñuca nishcacunataca ama saquishpa , ama pipaj ñahuita ricushpalla , tucuicunata chai shinallataj rurangui nishpa mingani .
54005022	Manarajpish alli rijsishpaca , ama pipaj jahuapipish maquita churashpa , Diosta mañanguichu . Ñataj shujtajcuna millaita rurashcapi , canpish chagruringuiman . Tucui imapipish mana allita ruranamantaca , huaquichiringui .
54005023	Cutin cutin huijsa nanaihuan ungushca cashcamanta , cunanmantaca ama yacullata ubyanguichu , ashtahuanpish asha vinotapish ubyangui .
54005024	Maijancunapaj juchacunaca , manaraj pi tapujpi ricurinllami . Cutin maijancunapaj juchacunaca , q'uipatami ricurin .
54005025	Chashnallatajmi ima allita rurashcacunapish ricurinlla . Manaraj ricurishpapish mana pacalla tiyacungallachu , ricuringatajmi .
54006001	Amopajta rurashpa huatashca shina causajcunaca , paicunapaj amocunataca alli ninataj cashcamanta , tucuipi alli nichun . Chashna cajpimi , Taita Diospaj shutitapish , ñucanchij yachachishcatapish pi mana yanga c'amingacuna .
54006002	Crij amoyujcunaca , ama “ Huauquillami ” nishpa , mana caźujcuna cachun . Ashtahuanpish c'uyashca crijcunapaj allita ruracushcamantaca , tucui shunguhuan ashtahuan allita rurachun . Caicunata huillashpa yachachinguitaj , cunanguitaj .
54006003	Ñucanchij Apu Jesucristo allita yachachishca shimicunatapish , ñucanchij caticushca alli yachanatapish mana yachachishpa , ima shujtajllata yachachijca ,
54006004	jatun tucushca , imatapish mana yachajmi . Ima shimicunallamantami , chushaj rimarillata rimanacushpa p'iñanacuncuna . Chashna rimanacushpami , caishuj shina cana yuyaita , c'aminacuita , Diosta c'aminata , caishuj chaishuj juchachinacuita jatarichincuna .
54006005	Cashcatataj yachachishcata mana entendishpa , millai yuyaihuan junda cashpami , manapish canata rimanacushpa p'iñanacushpa purincuna . Chaicunaca , charij tucungaraicullami , “ Diospajta ruracunchij ” nij tucushpa purincuna . Chashnacunahuanca , ama tandanacunguichu .
54006006	Ashtahuanpish Diosta yuyarinaca , cushicuihuan causajpica , ñucanchij crishcaca achcata charishca shinamari .
54006007	Ñucanchijca cai pachapica , lluchullamari huacharinchij . Shinallataj cai pachamantapish imata mana apashunchu .
54006008	Chaimanta , micunata , churanata charishpaca , chaillahuantaj cushi cashunchijlla .
54006009	Charijyana yuyailla purijcunaca , ima mana allita ruranalla ricurijpica , linchipi tsagnarishpa urmaj shina , chaita ruranllacunami . Manapish canacunata upa shina munashpami , gentecunata jatun llaquipi huashicuchishpa chingachij , ima millaitapish ruranllacuna .
54006010	Cullquita munanami , tucui millai ruranacunataca , sapi shina callarichin . Cullquita munashcamantami , maijancunaca crishcatapish saquishcacuna . Chaimantami paicunataca , jatun llaquicuna shunguta chaupishca .
54006011	Ashtahuanpish canca Diospajlla runami cangui , chai tucui millai ruraicunataca caruman manchangui . Imatapish allita ruranata , Diosta caźunata , alli crij , c'uyaj , mana p'iñarij , alli shungu canatami chai yuyai catirana cangui .
54006012	Crishcataca , alli macanacuj shina sinchi sinchita catingui . Huiñai causaitaca , charirashca catingui . Chaita japichun cayashcata yachashpami canca , achcacunapaj ñaupajpi mana manchashpa alli huillarcangui .
54006013	Tucuicunaman causaita cuj Taita Diospish ricucunmi . Poncio Pilatopaj ñaupajpi , Pai pi cashcata huillaj Jesucristopish ricucunmi . Paicunapaj ñaupajpimi , cantaca caicunata mandani :
54006014	Cai mandashcataca , ñucanchij Apu Jesucristo shamungacama ruranguilla . Pajta imata yallihuan yachachishpa juchachishca llujshinguiman .
54006015	Taita Diosmi Paitaca cachana punlla pajtajpi cachanga . Pailla Alli nishca , Tucuita Rurai Tucuj Diosmi , jatun mandajcunatapish Jatun Mandaj , amocunapajpish Jatun Amomi .
54006016	Pai Dioslla huiñaita causajmi , Paica pi mana ricui tucuipaj achijllapi causajmi . Paitaca pi mana ricushcachu , pi mana ricui tucunpishchu . Pailla huiñaita alli nishcapish , tucuita mandajpish cachun . Chashna cachun .
54006017	Cai pachapi achcata charijcunataca , ama jatun tucushca cachun , tucurijlla charishcacunapi ama shunguta churachun , ashtahuanpish causacuj Taita Dios yuyailla cachun mandangui . Ñucanchij cushicuchun , Paillataj jahuanpi jahuanpi cujllapimi , imatapish charinchij .
54006018	Charishcacunahuanca allita rurachun , charinacunata achcata mirachicuj shina , achcata allicunata rurachun . Ama mitsa cachun , maquita cacharishpa cujcuna cachun mandangui .
54006019	Chashna rurashpami , shamuj punllapajca achcata charijyangacuna . Huiñai causaitapish japingacunatajmi .
54006020	¡ Timoteolla , ñuca canman mingashcataca alli rurangui ! Millai , yanga parlocunatapish , “ Alli yachaimi ” nishca llulla yachaicunatapish , yanga yuyaicunatapish pajta uyanguiman .
54006021	Maijancunaca , chai yachachishcata catishpami , crishcataca saquishcacuna . Diosca , canman Paipaj jatun c'uyaita cushca cachun . Chashna cachun .
55001001	Ñucaca , Taita Dios munashcamanta , huillagrichun Jesucristo mingashca Pablomi cani . Taita Dios Cristo Jesusmanta causaita cusha nishcatami huillacuni .
55001002	Caitaca can Timoteomanmi quillcani : Canca ñuca c'uyashca churi shinami cangui . Canmanca Yaya Diospish , Apunchij Jesucristopish , jatunta c'uyashpa , llaquishpa , sumaj causaita cushca cachun .
55001003	Tutapish punllapish Diosta mañacushpaca , canta yuyarishpami , mana samashpa pagui nicunilla . Ñuca Diostaca , ñuca ñaupa yayacuna shinallataj , ima mapa yuyai illajllamari imatapish Paipajlla ruracuni .
55001004	Ñucaca , can huacashcata yuyaricunillami . Chaimantami ñuca shungu cushicuchun , ñuca ñahuihuantaj cantaca ricusha nini .
55001005	Cantaca , mana nij tucushpalla , crijtaj cashcataca yuyaricunillami . Cambaj abuela Loidapish , cambaj mama Eunicepish , paicunami punta alli crijcuna carca . Cantapish paicuna shinallataj , alli crij cashcata rijsinimi .
55001006	Chashna cajpimi , cambaj jahuapi ñuca maquita churajpi Dios canman cushca ruranataca , huañucuj ninata ashtahuan japichij shina , alli catilla nini .
55001007	Taita Diosca ñucanchijmanca , manchana yuyaita cuj espiritutaca mana curcachu . Ashtahuanpish imatapish rurai tucujta , c'uyajta , quiquinllataj jarcarijta ruraj Espiritutamari curca .
55001008	Chaimanta Apunchij Jesusta huillanatapish , Paita huillacushcamanta preźu tiyacuj ñucamantapish ama pingaringuichu . Ashtahuanpish Taita Dios llaquita apai tucunata cushcahuanca , canpish alli huillaimantaca llaquita apailla .
55001009	Diosmari ñucanchijtaca , Paipajlla cachun agllashpa quishpichirca . Mana ñucanchij ima allita rurashcamantachu , chashnaca rurarca . Ashtahuanpish Paillatajmi tucuipaj ñaupa chashna ruranata munashca . Chaimantami , mana c'uyaipajta Cristo Jesusllamanta c'uyashpalla , ñucanchijtaca quishpichirca .
55001010	Chashna rurasha nicushcatamari , Diosca ñucanchijta Quishpichij Jesucristota cachashpa , cunan ricuchirca . Pai shamushpamari , alli huillaita huillashpa , huañuitaca anchuchishpa , mana tucurij causaita achijman llujshichishpa ricuchirca .
55001011	Chaita mana israelcunaman huillachunmari , ñucataca churarca . Chaimantami paicunaman huillajpish , huillagrichun mingashcapish , yachachijpish cani .
55001012	Ñucaca , chaita pajtachingaraicumi , cai llaquicunataca apacuni . Chashna llaquita apacushpapish , manataj pingarinichu . Ñucaca , Pita crishcata yachanimari . Pai ñucaman mingashcatapish , shamuj punllacama Pai huaquichi tucuna cashcata yachanimi .
55001013	Allita ñuca yachachishcataca , chai yuyai huaquichingui . Cristo Jesuspi shunguta churashpa , paita c'uyashpa caticunguilla .
55001014	Dios canman mingashca sumaj ruranataca , ñucanchijpi causacuj Diospaj jucha illaj Espirituhuan alli pajtachicunguilla .
55001015	Asiamanta cajcuna tucuicuna ñucata shitashpa rishcataca , canllataj yachanguimi . Figelopish , Hermogenespish chai ñucata shitashpa rijcunapurami .
55001016	Onesiforollami ñuca llaquihuan cajpica , tauca cutin cushichij shamurca . Paica , cadenacunahuan ñuca huatashca cajpipish , mana pingarircachu . Chaimanta Apunchij Jesusca , paipaj huasipi cajcunataca achcata llaquichun .
55001017	Onesiforoca , Romaman chayamushpapish , ñucataca japingacamami mashcarca .
55001018	Paica , Efesopipish ñucanchijta llaquishpa , achca allicunata rurashcataca canllataj allimari yachangui . Pai chashna cashcamantaca , shamuj punllapica Apunchij Jesusca , paita ashtahuan llaquishca cachun .
55002001	Ñuca huahualla , canca Cristo Jesushuan shujllami cangui . Chaimanta canca , mana c'uyaipajta Dios c'uyashpa cushcataca sinchita catilla .
55002002	Achcacunapaj ñaupajpi ñuca yachachishcataca uyarcanguimi . Chaitaca yachachi tucuj , alli crijcunaman mingai . Paicuna shujtajcunamanpish yachachichun .
55002003	Canca , Jesucristopaj alli soldado shinataj , tucui llaquicunata apailla .
55002004	Maijanpish soldado tucushpaca , pai quiquinpaj imata ruranataca mana yuyarinchu . Ashtahuanpish paita mandajta cushichinallatami yuyan .
55002005	Shinallataj pugllajcunapish pugllana shinataj mana pugllashpaca , coronataca mana japi tucunchu .
55002006	Tarpuj runapish granota japingapajca , allpata shaicuita ñutushpa allichinrajmi .
55002007	Cai ñuca nishcacunataca , alli yuyarilla . Imata nisha nishcataca , Apunchij Jesusllataj yuyaita cushpa tucuita yachachingami .
55002008	Jesucristotaca yuyaipi charingui . “ Alli huillaita Paimanta huillashpaca , jatun mandaj Davidpaj huahua huahuami , huañushcacunapaj chaupimantapish causarishcami ” nishpami huillani .
55002009	Ñucaca Paimantami , cai llaquicunataca apacuni . Huañuchij runata shina , carcelpi churashcapishmi tiyacuni . Ñuca chashna cajpipish , Diospaj Shimica mana preźu tiyanchu .
55002010	Dios agllashcacunapish Cristo Jesusmanta huiñaipaj quishpichishca , sumajyachishca cachunmi , paicunata c'uyashcamanta tucui laya llaquicunata apacunilla .
55002011	Caica , crinalla shimicunami . Paihuan huañushpaca , Paillahuantajmari causashun .
55002012	Llaquicunata apashpaca , Paihuan mandashunmi . “ Paita mana rijsinichu ” nijpica , Paipish ñucanchijtaca , “ Mana rijsinichu ” ningami .
55002013	Ñucanchij ima nishcata mana pajtachij cajpipish , Pai nishcataca pajtachicungallami . Paillataj nishcataca , mana p'aqui tucunchu .
55002014	Caicunataca yuyachinatajmi cangui . Ima manapish canamanta ama rimanacushpa p'iñanacuchun , Apunchij Jesuspaj ñaupajpi yuyachishpa cunai . Chaicunamanta rimanacunaca imapaj mana allichu , ashtahuanpish uyajcunatamari chingarinaman apanga .
55002015	Canca , Taita Dios alli nishca servij ricuringapajca , imalla rurana cashcata chai yuyai rurangui . Chashna allita rurashpami , imamanta mana pingarinata charingui . Cashcatataj huillaj Shimitapish yachachina cashca shinataj yachachingui .
55002016	Ashtahuanpish yanga , mapa parlocunataca pajta uyanguiman . Chai parlocunaca , Diosta mana manchaj canamanmi ashtahuan ashtahuan apanga .
55002017	Chaita yachachijcunaca , ismuchij ungüi shinami huashan huashan miraringa . Himeneohuan , Filetohuanca ñami chaicunapurapi .
55002018	Paicunaca , cashcatataj yachachishcata crishca jahua saquishpami , cunanca : " Ñami causarircanchij " nishpa yachachishpa purincuna . Chashna nishpami , tauca crijcunata pandachincuna .
55002019	Chashna nicujpipish huasita shayachi callaringapaj , Taita Dios churashca Rumi shinaca , pi mana cuyuchipaj tiyacunllami . Chaitaca , ricunalla cachunmi cashna quillcashca : Apunchij Jesusca , Paipaj cajcunataca rijsinmi ninmi . Shinallataj : Cristopaj shutipi mañajcunaca , tucui millaimanta anchurichij nishcapishmi .
55002020	Shuj jatun huasipica , curita , cullquita rurashca ima sumajcunallaca mana tiyanchu . Ashtahuanpish caspimanta , allpamanta rurashca imacunapishmi tiyan . Shujcunataca ima allipajllami charincuna , cutin shujcunataca , ima yangapajllami charincuna .
55002021	Chashna cashcamantaca , Apunchij Jesús imapajpish munashca alli sumaj cangapajca , tucui millaita saquishca allimi cana canchij . Chashna alli cashpami , Diospajlla tucushpa imapajpish paipaj maquipi cashun .
55002022	Q'uipa huiñaicunata urmachij munaicunataca , canmanta caruyachingui . Apunchij Jesusta chuya shunguhuan mañajcunahuan , cashcata rurashpa , alli crishpa , c'uyashpa , sumajta causashpa catilla .
55002023	Ch'ahuanyashcacuna imata nishca , manapish cana upa yuyaicunataca ama uyanguichu . Chai parlocunaca p'iñanacuchinllami , chaitaca yachanguillatajmi .
55002024	Apunchij Jesusta servijca , mana p'iñanacushpa purinachu . Ashtahuanpish tucuicunahuanmi alli cana , yachachinatapish allimi yachachina , llaqui shamujpipish apanallami .
55002025	Yachachicujpi jarcajcunatapish , mana p'iñarishpami alli tucuchun cunana . Chashna rurajpica , cashcata huillashcata crishpa , Paiman cutirina yuyaita Dios cungapishchari .
55002026	Diablo paipaj munaita rurachishpa , huatashpa charicushcamanta quishpiringacunapishchari .
55003001	Caitapish yachanatajmi cangui : Q'uipa punllacunapica , maita mana causaipajmi canga .
55003002	Chai punllacunapica , quiquinlla alli canata , cullquiyuj tucunallata munajcunami tiyanga . Manchanayaj jatun tucujcuna , Diosta c'amijcuna , yaya mamatapish mana caźujcuna , mana pagui nijcuna , Diostapish mana manchajcunami canga .
55003003	Pita mana c'uyajcuna , p'iñanacushpapish manataj cungarijcuna , llullashpa juchachijcuna , cacharishcacuna , japishcahuan huañuchijcuna , ima allitaca p'iñajcuna ,
55003004	huañuchijcunaman japichijcuna , manchanayaj c'ari tucushcacuna , quiquinlla tucuita yalli cashcata yuyajcuna , Taita Diosta c'uyanapaj randica , quiquin cushicunallata mashcajmi canga .
55003005	Ñahui ricuillapimi Diostaca , alli yuyarij tucungacuna . Chashna cashpapish Dios imata “ Rurai ” nishcataca , mana chasquingacunachu . Chashnacunataca , ama shuj ñahuillapish ricungui .
55003006	Chaicunapura cashpami , maijancunaca huasicunaman yaicushpa , millai juchasapa huarmicunata inquitancuna . Chai huarmicunaca , ima millai munaicuna shamujpipish , chaitataj ruranaman rinllacunami .
55003007	Chai huarmicunaca , yachanaman puricunllacunami . Shina cashpapish cashcatataj huillashcataca , manataj yachai tucuncunachu .
55003008	Ñaupa punllacuna Janes shuti , Jambres shuti yumbucuna Moisesta jarcashca shinallatajmi , chaicunapish cashcata huillashcataca jarcancuna . Chashnacunaca millaita rurana yuyaillahuan junda cashpami , Diosta crishcatapish , mana cati tucushcacuna .
55003009	Chashna cashpapish chaicunaca , mana unaita umashpa causai tucungacunachu . Chai ñaupa ch'ahuan runacunata shinallatajmi , umacushcataca tucuicuna yachaj chayangacuna .
55003010	Ashtahuanpish canca , ñuca yachachishcata , ñuca ima shina cashcata , ñuca imata pajtana tucushcata , ñuca shina crinata , mana utca p'iñarij canata , c'uyaj , alli shunguyuj canatami catircangui .
55003011	Shinallataj Antioquía , Iconio , Listra shuti pueblocunapi ñucata p'iñashpa llaquichishca shina , jatun llaquicunatami canpish apacushcangui . Apunchij Jesusmi , chai tucui llaquicunamantaca quishpichihuarca .
55003012	Cristo Jesushuan cashpa , Diospajlla causasha nijcunaca , tucuicuna llaquicunataca apanallatajmi .
55003013	Ashtahuanpish millaita rurajcuna , shujtajcunata umajcunaca , ashtahuan millaicuna tucushpami catingacuna . Paicuna quiquinllataj umarishpa , shujtajcunatapish ashtahuan umashpami catingacuna .
55003014	Ashtahuanpish canca , can yachashcataca amataj saquingui . Pi canta chashna yachachishcata alli yachashcamantami , chaita catina yuyai tucurcangui .
55003015	Canca huahuapachamantami , Jucha Illaj Quillca Shimicunataca yachangui . Chaicunami , Cristo Jesusta crishpa quishpirichun , cantaca yachajta rurai tucun .
55003016	Dios Quillcachishcaca , tucuimi Diosllataj yuyaita cushpa quillcachishca . Chashna cashpami yachachingapajpish , millaita rurajcunata rimangapajpish , cunangapajpish , cashcata ruraj canata yachachingapajpish alli .
55003017	Chaicunata yachashpami , Taita Diospajta ruraj runaca , tucui imatapish allita rurangapajca alli allichishca canga .
55004001	Apunchij Jesucristo shamushpami , Pai mandanapica , causajcunatapish , huañushcacunatapish , paicuna ima rurashcata ricuchinga . Taita Diospish , Pai Apunchij Jesucristopish ricucujpimi , canmanca caita mingani :
55004002	Diospaj Shimitaca uyasha nijpi , mana uyasha nijpipish , alli yuyaita japingacama huillacuilla , rimacuilla , cunacuilla . Ama p'iñarishpa , alli shunguhuan yachachicuilla .
55004003	Allita yachachishcata mana uyasha nina punllacuna chayamucunmi . Chai punllacunapica , paicuna munashcallata yachachichun nishpami , chashna achca yachachijcunata mashcangacuna .
55004004	Cashcatataj yachachishcataca mana uyanachishpami , yanga parlocunallata uyangacuna .
55004005	Ashtahuanpish canca , alli yuyaiyuj cangui . Ima llaqui shamujpipish apashpa , alli huillaita rurana cashcata rurangui . Can rurana cashcataca , alli pajtachingui .
55004006	Ñuca huañuica , ñallami chayamucun . Ñallami , Diosman cushpa huañuchichun , japi tucugrini .
55004007	Ñucaca , alli macanacushpami mishashcani . Chayana cashcamanpish chayashcanimi . Ñuca crishcataca huaquichishcanimi .
55004008	Q'uipata ricujpica , cashcata ñuca rurashpa causashcamanta japina coronaca , huaquichishcami tiyacun . Chaitaca , cashcata ricushpa imatapish cuj Apunchij Jesusmi , Pai shamui punllapi ñucaman cunga . Mana ñucallamanchu cunga , Pai shamunata c'uyaihuan tucui chapacujcunamanpishmi cunga .
55004009	Ima shinapish ñucataca , utca ricuj shamuiari .
55004010	Demas shuti runaca , cai pachapi charinacunata munashpami , ñucata shitashpa Tesalonicaman rirca . Crescentepish , Galaciamanmi rirca . Titopish , Dalmaciamanmi rirca .
55004011	Lucasllami ñucahuan caipi tiyacun . Can shamushpaca , Marcosta pushamupangui . Paipish Diospajta ñucahuan ruranapajca , allimi .
55004012	Tiquicotaca , Efesomanmi cacharcani .
55004013	Troasta shamushpa , Carpopaj huasimanta , ñuca mingamushca churanatapish , librocunatapish apamungui . Quillcana caracunatapish , pajta cungarimunguiman .
55004014	Fierrocunata tacashpa imatapish ruraj Alejandroca , ñucataca tucui layami llaquichirca . Pai ñucata llaquichishcamantaca , Apunchij Jesusca chashnallataj tigrachichun .
55004015	Paica , ñucanchij huillacujpica , tucui layami jarcarca . Cantapish llaquichingallatajmari , yuyaipi puringui .
55004016	Juezcunapaj ñaupajpi ñuca punta mitsaricujpica , pi mana ñucataca yuyarircachu . Tucuicunami cungarishpa shitahuarcacuna . Paicuna chashna rurashcataca , Diosca amalla yuyarishca cachun .
55004017	Tucuicuna shitajpipish , Apunchij Jesusca ñuca c'uchupimi carca . Imata rurai tucunatapish Pai cujpimi , huillana cashca alli huillaitaca , tucui mana israelcuna uyachun , paicunamanpish huillai tucurcani . Paillataj ñucahuan cashpami , leonpaj shimimanta quishpichihuarca .
55004018	Apunchij Jesusmi ñucataca , tucui millaimanta quishpichishpa , jahua pachapi Pai mandacunpi cangacama huaquichinga . Paitaca , huiñai huiñaita sumajyachishca cachun . Chashna cachun .
55004019	Priscilatapish , paipaj cusa Aquilatapish , Onesíforo paipaj tucui huasipi causajcunatapish , " “ ¿ Allillachu canguichij ? ” ninmi " nipai .
55004020	Erastoca , Corintopimi saquirirca . Cutin Trofimotaca , Miletopimi ungushcata saquimurcani .
55004021	Canca , ima shinapish manaraj chiri punllacuna callarijpi , utca shamuiari . Eubulopish , Pudentepish , Linopish , Claudiapish , tucui caishuj crijcunapish “ ¿ Allillachu cangui ? ” nincunami .
55004022	Apunchij Jesucristoca , cambaj espirituhuan cachun . Diosca , cancunaman Paipaj jatun c'uyaita cushca cachun . Chashna cachun .
56001001	Ñucaca , Taita Diosta servij Pablomi cani . Jesucristomi huillagrichun mingahuarca . Taita Diosta crij , Pai agllashcacunaman , Diosta yuyarina shinataj yuyarinata yachachichunmi , ñucataca agllarca .
56001002	Cashcatataj huillaj Taita Diosca , tucuipaj ñaupami , “ Huiñai causaita cushami ” nishca . Ñucanchijca , chai causaita chasquina yuyaillami shuyacunchij .
56001003	Chaitaca , cunan punllacuna huillachingapajmi charicushca . Chai ña pajtajpimi , ñucanchijta Quishpichij Taita Diosca , huillachun ñucata mandarca .
56001004	Ñucami , can Titoman quillcani . Canca , ñuca shinallataj crij cashcamanta , ñuca huahua shinami cangui . Canmanca Yaya Diospish , ñucanchijta Quishpichij Apu Jesucristopish jatunta c'uyashpa , llaquishpa , sumaj causaita cuchun .
56001005	Cantaca Cretapica , crijcunata allichicushca saquirishcata , allichishpa catichunmi saquimurcani . Tandanacushca crijcuna tiyan chai tucui pueblocunapimi , ñuca mandashca shinallataj , cunaj yuyajcunata agllashpa churana cangui .
56001006	Pi mana juchachipaj alli causaj , shuj huarmiyujlla , crij huahuacunayujta agllangui . Paipaj huahuacunapish ama “ Maipish cachun purij , mana caźujcuna ” nishpa juchachishca cachun .
56001007	Crijcunata ricujca , Taita Dios mingashcatami Paipaj maquipi charicun . Chaimanta paica , pi mana juchachipaj , alli causaj , mana jatun tucuj , mana p'iñarij , mana machaj , mana pihuanpish p'iñanacuj , cullquiyuj tucungaraicu ima mana allitapish mana ruraj cachun .
56001008	Huasiman pi chayajpipish alli chasquij , imatapish allita ruraj , alli yuyaiyuj , cashcata ruraj , Diospajlla causaj , tucui millaimanta jarcarij cachun .
56001009	Diosmanta allita yachashcatapish , ima shina yachachishca shinataj huaquichichun . Pai alli yachashpami , Diospaj Shimita “ Mana chashnachu ” nijcunatapish cashcatataj huillashpa , paicuna pandarishcata ricuchishpa upallachinga .
56001010	Mana caźusha nijcunaca , ñamari achcacuna tiyan . Ashtahuanca , charishca aicha punta carata p'itichishcacunapuramantami chashnacuna jatarishca . Paicunaca , yanga imatapish rimashpami , umashpa purincuna .
56001011	Chashnacunataca upallachinatajmi . Paicunaca , cullquita japingaraicullami , manapish yachachina cashcata yachachishpa , tauca huasi familiacunata urmachishcacuna .
56001012	Paicunapaj shuj huillajllatajmi , paicunamantaca cashna nishca : Cai Creta llajta runacunaca , llullapi rijsishcacunami , millai animalcuna shinami , q'uillacunami , micushpalla sirijcunami nishcami .
56001013	Chaitaca allillatatajmi nishca . Chashna cajpimi , Jesusta alli crijcuna cachun , paicunataca sinchita rimai nini .
56001014	Chashna rimajpica , judiocunapaj parlocunatapish , cashcatataj yachachishcata saquijcunapaj parlocunatapish , ña mana chasquingacunapishchari .
56001015	Chuya shungucunapajca , imapish chuyallatajmi . Ashtahuanpish mapa shungucunapaj , mana crijcunapajca tucui imapish mapallatajmi . Paicunapaj yuyaipish , ucu shungupish mapallatajmi .
56001016	“ Taita Diostaca rijsinchijmi ” nincunami . Chashna nijpipish , paicuna imalla rurashcacunata ricujpica , manapish Diosta rijsijcuna cashcatami ricuchincuna . Millananacuna , mana caźujcuna , ima allitaca mana rurai tucujcunami .
56002001	Ashtahuanpish canca , Dios yachachishca shinatajmi alli yachachina cangui .
56002002	Yuyaj c'aricunataca , alli yuyaiyuj , mana pugllarij , shujtajcuna alli nishca , alli crij , alli c'uyaj , mana p'iñarij cachun yachachingui .
56002003	Shinallataj yuyaj huarmicunatapish , crij cashcamanta alli causaj , mana pita llullashpa yanga juchachij , mana machaj , ashtahuanpish allita yachachij cachun yachachingui .
56002004	Chashna cashpami , q'uipa huiñai huarmicunataca , cusacunatapish , huahuacunatapish c'uyaj cachun yachachingacuna .
56002005	Shinallataj alli yuyaiyuj , imapi mana mapayashca , quiquin huasipi allita ruraj , pitapish llaquij , cusatapish alli caźuj cachun . Chashna alli causajpimi , Diospaj Shimitaca pipish mana c'ami tucunga .
56002006	Shinallataj chairaj c'aricunatapish , imapipish alli yuyaiyuj cachun yachachingui .
56002007	Shujtajcuna ricushpa catichun , canraj tucui imatapish allita rurangui . Yachachishpapish alli yuyaihuan , mana pugllarishpa , tucui shunguhuan Diosta manchashpa alli yachachingui .
56002008	Chashna yachachishpaca , mana pi juchachipajta alli rimangui . Chashna rurajpimi , cancunata p'iñajcunapish pingarishpa , imata mana alli nishpa rimanata mana charingacuna .
56002009	Amota servijcunataca , amota caźuj cachun , imatapish amo munashcata ruraj cachun , ama c'ariyaj cachun cunangui .
56002010	Ama shuhua cachun , ashtahuanpish tucuita alli pajtachijcuna cachun yachachingui . Chashna cashpami , ñucanchijta Quishpichij Taita Diosmanta yachashcataca , sumaj cashcata ricuchingacuna .
56002011	Taita Diosca , tucuicunata quishpichingapajmi , Pai mana c'uyaipajta c'uyaj cashcata ricuchishca .
56002012	Ñucanchijtaca , Diosta mana manchashpa causanatapish , cai pacha millai munaicunatapish saquishpa , cai causaipica alli yuyaihuan , cashcata rurashpa , Diosta caźushpa causachunmi yachachicun .
56002013	Ñucanchij jatun Dios , Quishpichij Jesucristo achij nicuj sumaj shamunata shuyacushpami , chashna causana canchij .
56002014	Ñucanchijmanta tucui mana allicunata p'ichashpa quishpichingapajmi Jesucristoca , Paipaj quiquin causaita curca . Cashna rurashpami , allitaca chai yuyai rurashpa , Paipajlla causachun ch'icanyachirca .
56002015	Cai ñuca nishcacunataca yachachishpa , cunashpa , mana allita rurajcunatapish rimashpa caźuchingui . Cantaca , pi ama yangapi churachun .
56003001	Shinallataj paicunataca , llajtata mandajcunatapish , pueblopi mandajcunatapish alli caźujcuna cachun ningui . “ Paicuna imata mandajpipish caźungapaj , chaparacuj caichij ” nishpa yuyachipangui .
56003002	Ama pitapish mana alli nishpa rimaj cachun , pihuanpish ama p'iñanacuj cachun , llaquij cachun , tucuicunaman alli shunguta ricuchichun yuyachingui .
56003003	Ñucanchijpish ñaupaca ch'ahuanyashcacuna , c'ariyajcuna , chingarishcacuna , millai mapa munaillahuan aichata cushichina yuyaillahuan huatashcami causaj carcanchij . Shujtajcuna shina casha nishpa , uraman janajman p'iñashca , caishuj chaishujhuanpish p'iñanacushpa , imatapish millaillata rurashpami causarcanchij .
56003004	Chashna causacujpipish , ñucanchijta Quishpichij Taita Diosmari tucuicunata achcata llaquirca , c'uyarca .
56003005	Chashna c'uyashpaca , mana ñucanchij ima allicunata rurashcamantachu quishpichirca . Ashtahuanpish ñucanchijta llaquishcallamantamari quishpichirca . Diosca , tucui juchacunata maillashpami , cutin huacharishcata rurarca . Paipaj jucha illaj Espiritutapish cushpami , mushuj causaiyujta rurarca .
56003006	Ñucanchijta Quishpichij Jesucristomantamari , Diosca , Paipaj Espiritutaca , yallijta ñucanchijpi tallirca .
56003007	Diosca , ñucanchij Paihuan alli tucuchun chasquingapajmi , mana c'uyaipaj cajpipish c'uyashpa chashna rurarca . Chaimantami ñucanchij huiñai causaita chasquingapaj cushicushpa shuyanchij .
56003008	Caica , crinalla shimicunami . Taita Diosta crijcunaca , allita rurana yuyailla causachun , caicunatami “ Yachana canguichij ” nishpami , ashtahuanca alli yachachina cangui . Cai yachanacunataca , tucuicunami yachana , tucuicunapajllataj allimi .
56003009	Ashtahuanpish manapish cana yangamanta rimanacunata , ñaupa yayacunallamanta parlanacushpa p'iñanacunata , Moisés Mandashcamanta rimanacushpa p'iñanacunataca , jarcarinami cangui . Chaicunamanta rimanacunaca imapajllapish mana alli , yangallami .
56003010	Tandanacushca crijcunapurapi maijanpish ch'icanyarinacuipi churaj tiyajpica , shuj cutin , mana cashpaca ishqui cutin cunashpa rimangui . Chaita mana caźujpica , tandanacushca crijcunamanta llujshichishpa cachangui .
56003011	Caita yachai : Chai runaca , paillataj pandarishpa juchayuj tucushpami , jatun llaquiman rina tucun .
56003012	Artemasta cashpa , Tiquicota cashpa cambajman cachajpica , ima shinapish utca Nicópolis pueblopi ñucata ricuj shamupangui . Chiri punllacuna tucuringacamami , chaipi casha nini .
56003013	Abogado Zenasman , Apolosmanpish paicuna chai ruraicunapi puricujpi ama ima illaj tucuchun , imalla cuna cashcata cupangui .
56003014	Can chashna rurajta ricushpami , ñucanchijpura crijcunapish allita ruranata , ima illajcunamanpish cunata yachangacuna . Chashnami paicunaca , mana p'ucuj shina chushajtaca mana causangacuna .
56003015	Ñucapish , tucui ñucahuan cajcunapish tucuicunami cantaca , “ ¿ Allillachu cangui ? ” ninchij . Ñucanchijta c'uyaj crijcunatapish , " “ ¿ Allillachu canguichij ? ” ninmi " nipangui . Diosca , tucui cancunaman Paipaj jatun c'uyaita cushca cachun . Chashna cachun .
57001001	Pablomi , huauqui Timoteondij , ñucanchijhuan huillaj , c'uyashca can Filemonman quillcanchij . Ñucaca Jesucristota huillacushcamantami caipi preźu tiyacuni .
57001002	Shinallataj pani Apiamanpish , ñucanchijhuan alli soldado shina purij huauqui Arquipomanpish , cambaj huasipi tandanacuj crijcunamanpishmi caitaca quillcanchij :
57001003	Ñucanchij Yaya Diospish , Apunchij Jesucristopish cancunamanca , jatun c'uyaita , sumaj causaita cushca cachun .
57001004	Diosta mañacushpaca , canta yuyarishpa , ñuca Taita Diostaca pagui nicunillamari .
57001005	Apunchij Jesusta alli crij , alli c'uyaj , tucui Diospajlla cajcunatapish alli c'uyaj cashcatami uyani .
57001006	Chashnallataj alli crij cashcata ricushpa , Cristo Jesusmanta Dios cushca allicunata charishcata tucuicuna alli yachachunpishmi , cancunamanta Diosta mañaracuni .
57001007	Huauquicu , c'uyaj cashcamantami , Diospajlla cajcunapaj shungutaca achcata cushichishcangui . Cambaj c'uyaimantaca , ñucanchijpish achcatami cushicunchij .
57001008	Ñucaca Cristomantaca , can imata rurana cashcata , mandai tucunimi . Shina cashpapish , can quiquinllataj ña alli cajta ricushpami ,
57001009	cantaca c'uyashpa yuyachinilla . Ñucaca , ña yuyaj Pablomi cani . Cunancarin Jesucristota huillacushcamanta , preźupishmari tiyacuni .
57001010	Ñuca caipi preźu cajpimi , Onesimoca Jesucristota crishpa , ñuca huahua shina tucurca . Paitami canman mingapani .
57001011	Ñaupaca Onesimoca yanga , imapajpish mana allimi carca . Cunanca cambajpish , ñucapajpish ña allimari tucushca .
57001012	Paitaca , cambajllamantajmi tigrachishpa cachani . Chaimanta ñucata chasquij shinallataj paitaca chasquipailla .
57001013	Alli huillaita huillashcamantami , ñucaca caipi preźu tiyacuni . Chaimanta , cambaj randi ñucapaj imatapish allita rurachun , paitaca caipi saquichiman yuyarcanimari .
57001014	Shina cajpipish can manaraj imata nijpica , ñuca quiquin munaimantaca , imata mana rurasha ninichu . Can ima allita ñucapaj rurasha nishpaca , ama ñuca mañachun shuyaichu , cambaj yuyaillamantataj rurapailla .
57001015	Onesimoca , huiñaita canhuan cangapaj chasquichunchari , cambaj huasimantaca ashacama llujshishpa rirca .
57001016	Paica cunanca , ña mana cambaj randishca runallachu . Ashtahuanpish cambaj c'uyashca , quiquin huauquimari . Chaimanta , ña mana randishca shinallachu charina cangui . Ñucapish achcatami paitaca c'uyani . Cancarin ñucata yallimari c'uyana cangui . Ña ama cambaj randishca runata shinalla c'uyaichu . Apunchij Jesusta crij huauqui cashcamantaca , ashtahuanmari c'uyana cangui .
57001017	Ñucatapish canpurallataj cashcata yuyashpaca , ñucata chasquij shinallataj paitaca chasquipai .
57001018	Pai canta ima mana allita rurashcamanta imata tigrachina cajpica , ñucata nipailla . Paimantaca ñuca ricushallami .
57001019	Pablomi , ñuca quiquin maquihuan ñuca shutitaca churani . Onésimo imata canman tigrachina cashca cajpica , paimantaca ñucami tigrachisha . Cancarin huiñai causaita japishcamantaca , yallitamari ñucamanca cuna carcangui . Chaitaca , mana yuyachisha nircanichu .
57001020	Chaimanta huauquicu , Apunchij Jesusta crij cashcamanta ñuca nishca allita rurapai . Apunchij Jesuspaj cashcamanta chashna rurashpa , ñucata cushichiari .
57001021	Ñuca nishcata can rurana cashcata yuyashpami , canman quillcani . Mana ñuca nishcallata ruranguichu , ashtahuan allitapishmi rurangui .
57001022	Ñuca maipi samaripaj poźadatapish allichicupai . Cancuna Diosta mañacushcamanta , Pai uyashpa ñucata cancunapajman cachachunmi shuyacuni .
57001023	Cristo Jesusta huillacushcamanta , ñucahuan preźu caj huauqui Epafraspish “ ¿ Allillachu cangui ? ” ninmi .
57001024	Ñucahuan Diospajta ruraj Marcospish , Aristarcopish , Demaspish , Lucaspish “ ¿ Allillachu cangui ? ” nincunami .
57001025	Apunchij Jesucristoca , cancunaman Paipaj jatun c'uyaita cushca cachun . Chashna cachun .
58001001	Taita Diosca , ñaupa punllacunapica , ñucanchij ñaupa yayacunamanca cutin cutinmi , Pai ima nishcata huillajcunataca , huashan cachashpa , tucui laya huillachirca .
58001002	Cunan cai q'uipa punllacunacarin Diosca , Paipaj Churitamari ñucanchijman huillachun cachashca . Paihuanmari cai pachatapish , jahua pachatapish , chaicunapi imalla tiyajcunatapish rurarca . Diosca , Pai tucui imalla charishcataca , Paimanmari cuna tucushca .
58001003	Paica , Yaya Dios shinallataj achij nicuj sumajmi . Yaya ima shina cashcamantaj rijchajmi . Tucuita rurai tucuj Paipaj rimaillahuan , tucui imatapish caźuchishpa charijmi . Ñucanchij juchacunatapish anchuchijmi . Chashna cashpami , jahua pachapi tucuita yalli Jatun Mandajpaj alli ladopi tiyarirca .
58001004	Taita Diosca , Paipaj Churitaca , angelcunata yalli jatun canapimi churashca . Paimanca angelcunapaj shutitapish yalli sumaj shutitami curca .
58001005	Taita Diosca pi angelta mana cashna nishcachu : Canca , Ñuca Churimi cangui . Cunanmi Canman causaita cuni nishcami . Shujtaj cutinca : Ñucaca , Paipaj Yayami casha . Paica , Ñuca Churimi canga nishcamari .
58001006	Paipaj shujlla Churita cai pachaman cachai punllacarin : Taita Diospaj tucui angelcuna , Paita adoraichij nishcamari .
58001007	Angelcunamantaca cashnami nin : Paipaj angelcunataca espiritucunatami rurashca , Paipajta rurajcunataca , c'unyacuj nina shinatami rurashca nintajmari .
58001008	Ashtahuanpish Diosca , Paipaj Churimantaca , cashnami nishca : Dioslla , Can mandashpa tiyacunca , huiñai huiñaicamami . Can mandashpaca imatapish cashcata ricushpa , allimari mandangui .
58001009	Canca , cashcata ruranallatami c'uyashcangui , millaita ruranataca p'iñashcanguimi . Chaimantami Cantaca , Diosca aceitehuan churashpa ch'icanchishca . Cambaj Diosca , Canhuan purijcunaman cushca cushicuita yalli cushicunatami , Canmanca cushca nishcami .
58001010	Cashnapishmari nishca : Mandaj Dioslla , Canmari callaripica cai pachata rurarcangui . Jahua pachacunapish cambaj maquihuan rurashcami .
58001011	Chaicunaca chingaringami , ashtahuanpish canca huiñaita causacunguillami . Tucui chaicunaca , churana shina maucayangallami .
58001012	Chaicunataca , churanata shina pillushpaca , shujtajtami churangui . Ashtahuanpish Canca , canllataj , causacunguillami . Cambaj causai huatacunaca , manataj tucuringachu nishcami .
58001013	Taita Diosca , shuj cutillapish pi angelta mana cashna nishcachu : Canta p'iñajcunata Cambaj chaqui ucupi churangacama , Canca , Ñuca alli ladopi tiyacuilla nishcamari .
58001014	Illu tucui angelcuna Diospajta ruraj espiritucunallami . Paicunaca , quishpirinata chasquingapaj shuyacujcunata servichun , Dios cachashcacunami .
58002001	Chaimanta ñucanchij imallata uyashcataca , ashtahuan chai yuyai catishunchij , ñataj alli ñanta caticushca jahua chingachinchijman .
58002002	Angelcunallata huillachun cachashca shimicunalla cajpipish , maita mana p'aquipajmi carca . Chaimantami , chaita mana caźushpa millaita rurajcunataca llaquichina shinataj llaquichirca .
58002003	Cunancarin cai quishpirina sumaj huillaitaca , Apunchij Jesusmari Pai quiquin huillashca . Chai q'uipaca , Pai huillashcata uyajcunami , chashnataj cashcata ñucanchijman huillashca . Chashna huillashcata uyashca jahua , catina shinataj mana catishpacarin , ¿ ima shinataj jatun llaquimantaca quishpirishunri ?
58002004	Taita Diosca , Paillataj chaita huillachun cachashcata ricuchingapajmi señalcunatapish , mancharinacunatapish , ch'ican ch'ican milagrocunatapish rurachirca . Pai Dios munashca shinallatajmi , jucha illaj Paipaj Espiritutapish raquirca .
58002005	Diosca , ñucanchij parlanacucushca shamuj pachataca , mana angelcunapaj maquipi churarcachu .
58002006	Ashtahuanpish Dios Quillcachishcapica , maijantajshi cashna nishcami tiyacun : Runataca , ¿ ima cajpitaj yuyaringuiari ? Huañujlla runataca , ¿ ima cajpitaj llaquinguiari ?
58002007	Paitaca , angelcunata yalli yangallatami rurashcangui . Chashna cajpipish , Paitaca sumaj , jatun canapimari churarcangui . Can imalla rurashcacunata mandachunmari churashcangui .
58002008	Tucuitamari , Paipaj chaqui ucupi churashcangui nishcami . Diosca tucuitami mandachun , Paipaj maquipi churashca . Shina cajpica imata mana Pai ama mandachun ch'icanchishcachu . Shina cajpipish Paitaca , manarajmari tucuita mandashpa caźuchicujta ricunchijchu .
58002009	Chashna cajpipish , angelcunata yalli yangallata rurashca Jesustaca , ñamari coronata churachishpa , sumaj jatunta rurashcata ricunchij . Taita Diosca mana c'uyaipajcuna cajpipish tucuicunata c'uyashcamantami , Jesustaca tucuicunamanta huañuchun cacharca . Chaimanta llaquita apashpa huañushcamantami , chaitaca chasquirca .
58002010	Tucui imalla tiyajcunata Ruraj , tucuita charicuj Diosca , achca huahuacunatami , Paipaj sumaj llajtaman pushana tucurca . Chaipajca , paicunata Quishpichij Jesucristotaca , chai llaquicunahuan imapi mana pandarij pushajta rurana alli cajta ricushpami , chashna rurarca .
58002011	Diospajlla cachun ch'icanyachijpish , Diospajlla ch'icanyachishcacunapish , tucuicunallataj chai Yayallamantataj llujshishcacunami canchij . Chaimantami Jesusca ñucanchijtaca , huauqui , pani ninataca mana pinganachin .
58002012	Dios Quillcachishcapimi , Pai cashna nishca tiyacun : Canmanta Ñuca huauquicunaman huillashami . Paicuna tandanacushcapimi , cantaca alabasha nishcami .
58002013	Shujtaj cutinca : Diosllapimi shunguta churasha ninmi . Cutinpish : Ñucaca , Taita Dios cushca huahuacunandij caipimi cani nishcami .
58002014	Huahuacunaca , aichayuj yahuaryujcuna cajpimi , Jesuspish paicuna shina aichayuj , yahuaryuj runa tucurca . Chashna aichayuj tucushpami , huañuiman apangapaj mandacuj diablota chingachingapaj huañurca .
58002015	Chaita rurashpami Jesusca , huañuna manchailla causacujcunataca , manchachijpaj maquipi huatashca servicushcamanta cacharichirca .
58002016	Paica , mana angelcunata quishpichingapaj shamurcachu , ashtahuanpish Abrahampaj huahua huahuacunata quishpichingapajmari shamurca .
58002017	Chaipajmi Jesusca , tucuipi Paipaj huauquicuna shina tucuna carca . Paica llaquij , tucuita pajtachijmi . Chashna cashpami tucuicunapaj juchacunata anchuchingapaj pajta carca . Chaimantami Taita Diospajta ruraj , curacunata Mandaj Cura tucurca .
58002018	Paipish umasha nij tucui llaquicunatami aparca . Chashna cashpapish , tucuita rurai tucuj cashpami , umasha nij ima llaquihuan cajcunamanca , llaquita mishai tucunata cucun .
58003001	Chashna cajpica , Diospajlla caj huauqui , panicuna , Paipajlla cachun jahua pacha Dios agllashcacunami canguichij . Ñucanchijman huillagrichun mingashca , curacunata Mandaj Cura Cristo Jesús ima cashcataca , alli yuyarichigari .
58003002	Paiman imalla ruranata mingaj Taita Diostaca , tucuipi alli caźujmi . Diospaj tucui huasipi Moisés tucuita pajtachij cashca shinallatajmi rurarca .
58003003	Chai tucuita ricujpica , Jesusmari Moisesta yalli alli nishca canata charin . Huasichij runamari , Pai rurashca huasita yalli alli nishca llujshin .
58003004	Huasicunaca , maijan rurajllapimi tiyan . Ashtahuanpish tucui imalla tiyajcunaca , Taita Dios rurashcamari .
58003005	Moisesca Diospaj huasipica , imallata huillachun cachashcataca , tucuita alli huillashpatajmari , Diostaca servirca .
58003006	Ashtahuanpish Cristoca , Diospaj Churi cashcamantaca , tucui Diospaj huasita mandajmari . Chai huasica , ñucanchijllatajmari canchij . Chaimantamari ñucanchijca , tucuringacama paipi shunguta churashpa , Pai yuyailla cushicuihuan alli caticunalla canchij .
58003007	Chaimantami Diospaj jucha illaj Espirituca , cashna nin : Dios rimashcata cunan cancuna uyashpaca ,
58003008	amataj sinchi shungu tucuichijchu . Shitashca pambapi Diosta c'ariyashca punlla shina , Diosta p'iñachishca punlla shinaca ama tucuichijchu .
58003009	Chai shitashca pambapica , cancunapaj ñaupa yayacunaca , paicuna munashcata rurachun nishpami p'iñachircacuna . Ñuca imalla rurai tucushcata ricushpapish , chuscu chunga huatacunata p'iñachicurcallacunami .
58003010	Chashnacuna cajpimi , chai huiñai runacunahuanca p'iñarircani . Chaimantami : " Caicunaca , yangallatami shungupi yuyashpa purincuna . Ñuca yachachishcataca , manataj entendishcacunachu " nirircani .
58003011	Chashna yallitaj p'iñarishpami : " Manataj Ñucahuan samaringapajca , yaicungacunachu " nircani ninmi .
58003012	Riquichij , huauquicuna , ñataj cancunapuramanta pipish millai shungu tucushpa , causacuj Taita Diosta ña mana crishpa , Paimanta ch'icanyanguichijman .
58003013	Chaipaj randica , juchata rurana yuyaicuna ama pandachichun , ama ch'ahuanyachichunca , cunan causacushparaj punllanta caishuj chaishuj yuyachinacuichij .
58003014	Ñucanchijca , ñamari Cristohuan Paipurallataj tucushcanchij . Chaimanta , callaripi pai yuyailla cashca shinallataj , tucuringacama paita alli catishunchijlla .
58003015	Chaimantamari Dios Quillcachishcapica : Dios rimashcata cunan cancuna uyashpaca , ama Paita p'iñachishca punlla shina sinchi shungu tucuichijchu nicun .
58003016	¿ Picunashi Dios rimashcata uyashpapish , Paita p'iñachircacuna ? Illu chai Egiptomanta Moisés llujshichishcacunallatajmi , tucuicuna chashna rurarca .
58003017	Cutin , ¿ picunahuanshi Diosca chuscu chunga huatata p'iña carca ? Juchata rurajcunahuanmari p'iñarirca . Chaimantami tucui paicunaca , shitashca pamballapi huañurcacuna .
58003018	Cutin , ¿ picunatashi Diosca Paipaj shimihuantaj : " Ñucahuan samarinamanca , manataj yaicungacunachu " nirca ? Diosca , paita mana caźujcunatamari chashna nishca .
58003019	Paicunaca mana crishcamantami , mana yaicui tucushcata yachanchij .
58004001	Shina cajpica , Diosta manchanamari canchij . Ñataj Paihuan samarichun ñucanchijta yaicuchisha nicujpiraj , maijan cancunaca mana yaicunguichijman .
58004002	Paicunaman shinallatajmi , ñucanchijmanpish alli huillaitaca huillarca . Chai huillashcata uyashpapish mana crishcamantami , mana ima allita japircacuna .
58004003	Ashtahuanpish Taita Diosmari , paicunataca : Ñuca p'iñarishpami : " Manataj Ñucahuan samarinaman yaicungacunachu " nircani nishca . Chaimantami ñucanchijpish crishpalla , Paihuan samaringapajca yaicunchij . Pai imalla ruracushcamanta samarishcataca mana ninchu , chaicunataca tucui ima tiyajta rurashca punllallatajmi ña tucuchishpa saquirca .
58004004	Chaimantami Quillcallapitaj maipitajshica , chai canchis punllamantaca cashna nicun : Taita Diosca , ña tucuita rurashpaca , canchis punllapica samarircami nicunmi .
58004005	Cutin caipica : Ñucahuan samaringapajca , manataj yaicungacunachu nishcatamari ricunchij .
58004006	Shinashpaca maijancunaca , manarajmari chai samarinaman yaicushca ricurinchu . Chai alli huillaita punta uyajcunacarin , uyashpapish mana caźushcamantami chaimanca mana yaicushcacuna .
58004007	Chaimantami Diosca , unai huatacuna huasha chaillatataj yuyachina tucushca . Chaitami Davidman yuyaita cushpa : Cunan nishpa cashna huillachishca : Dios rimashcata cunan cancuna uyashpaca , ama sinchi shungu caichijchu nishca .
58004008	Israelcunaman chai samarinata Josué cushca cajpica , Diosca mana cutintaj chai q'uipaca , shujtaj punllapi samarinata cusha ninmanchu carca .
58004009	Shinashpaca , Taita Dios agllashcacunapajca , samarinaca tiyanrajmari .
58004010	Dioshuan samarinaman yaicujca , Pai Taita Dios imallata ruracushcamanta samarij shinallatajmi , Pai imalla ruracushcamantaca samaringa .
58004011	Amalla pipish chai mana caźujcuna shinallataj urmachun . Ashtahuanpish chai samarinamanca , yaicuna yuyailla catishunchij .
58004012	Diospaj Shimica causajmari , tucuita rurai tucujmari . Ishqui filoyuj ima espadatapish yallimari . Almatapish , espiritutapish , mucucunatapish , tullu ñutcutapish , chaupishpa yaicunllami . Yuyaipi ima tiyacujtapish , shungu imata munacujtapish tucuita ricuchijmi .
58004013	Ñucanchijca , Diosmanmari tucui imalla rurashcataca ricuchina canchij . Pai Dios imalla rurashcacunaca , Paipaj ñaupajmantaca ima mana pacalla cai tucunchu . Ashtahuanpish Paipaj ñahui ricuipica tucui lluchulla , pascashca , ricunallamari tiyacun .
58004014	Chaimanta ñucanchijca , Paita crishpa caticushcataca , alli catishunchigari . Diospaj Churi Jesusca , jahua pachacunata huichiyashpa yaicuj , curacunata Mandaj Jatun Curamari .
58004015	Manamari ñucanchij irquicunata mana llaquipaj , curacunata mandaj Curata charinchijchu . Ashtahuanpish Paica , ñucanchijta shinallataj tucui imapipish umasha nij llaquicuna shamujpipish , mana juchayuj tucurcachu .
58004016	Chashna cashcamantaca , mana c'uyaipajta c'uyaj Pai Dios mandashpa tiyacunmanca mana manchashpa c'uchuyashunchijlla . Paica mana c'uyaipajta c'uyaj , llaquij cashcamantaca , ñucanchij atichicujpica ayudangallamari .
58005001	Taita Diosca , runacunamanta Paihuan rimachunmi , curacunata mandaj curataca runacunapurallamantataj agllashpa churashca . Diosca , runacuna juchacunamanta imallata cushcata Paiman cuchunpish , animalcunata huañuchishpa Paiman cuchunpishmi , chai ruranapi churarca .
58005002	Pai quiquinllataj imapipish urmaipajlla runa cashcamanta , mana yachajcunatapish , chingarishcacunatapish llaquij cachunmi chashna rurarca .
58005003	Paica , chashna urmaipajlla cashcamantami , Diosman cushpa rupachinataca paillamantatajpish , shujtajcunamantapish Diosmanca cunataj can .
58005004	Pipish quiquin munaimantaca , curacunata mandajca mana cai tucunchu . Ashtahuanpish Taita Diosllataj Aaronta shinallataj cayajllapimi , curacunata mandaj cai tucun .
58005005	Cristopish mana Paipaj quiquin munaimanta curacunata Mandaj Cura tucushpa , sumaj canata japircachu . Ashtahuanpish Diosmari : Canca , Ñuca Churimi cangui . Cunanmi Canman causaita cuni nishca .
58005006	Shinallataj Dios Quillcachishcallapitajmi , shujtajpica : Melquisedecta , cura cachun churashca shinallataj , Canca huiñaitami Cura cangui nishca .
58005007	Cristoca , aichapi causacushpaca , llaquinayajta caparishpa huacashpami , huañunamanta quishpichij Diosta mañaj carca . Chashna manchashpa yuyarij cajpimi , Diosca Pai mañashcataca uyarca .
58005008	Chashnami Cristoca , Diospaj Churi cashpapish , jatun llaquita apashpa , Diosta ima shina caźunata alli yacharca .
58005009	Chashna imapi , mana pandarij cashpami , Paita tucui caźujcunataca , huiñaipaj Quishpichij tucurca .
58005010	Chaimantami Taita Diosca Cristotaca , Melquisedecta cura cachun churashca shinallataj , curacunata Mandaj Cura cachun churarca .
58005011	Caicunamantaca , achcata yachachinami tiyan . Shina cajpipish cancunallataj mana uyasha nishcamantami , mana jahualla yachaipaj cajpi , mana yachachi tucushcanchij .
58005012	Cai tucui huatacunapica , cancunaca ñamari yachachijcunapish cana canguichij . Chaipaj randica , Diospaj Shimimanta punta yachachishca jahualla yachanacunatamari cancunamanca cutintaj yachachina tucun . Chaquishca micuita micunapaj randica , lechellata ubyaj shinamari tucushcanguichij .
58005013	Lechellata ubyashpa causajcuna shinaca , chuchucuj huahuacuna shinami . Chashna cashpami , Diospaj Shimi nishca shina cashcata ruranataca , mana yachancuna .
58005014	Ashtahuanpish chaquishca micuica jatuncunapajllami . Paicunami ima alli cashcatapish , ima mana alli cashcatapish yachashcamanta , ima shina cana cashcataca yachancuna .
58006001	Chaimanta cunanca , Cristomanta callaripi yachacushca jahualla yachacushcacunataca , ama chaillatataj cutin cutin yuyaricushunchu . Ashtahuanpish alli yachaj tucungapaj yachashpa catishunchij . Huañunaman pushaj millaita ruranacunata saquishpa , Diospajman cutirinatapish , Taita Diosta ima shina crinatapish , ama cutin cutin chaillatataj yachacushunllachu .
58006002	Shinallataj bautiźarinamanta , crijcunapaj jahuapi maquita churanamanta , huañushcacuna causarinamantapish , huiñaita jatun llaquiman cachanamantapish , ama cutin cutin chaillatataj yachacushunllachu .
58006003	Shinapish Taita Dios munajpica , ñuca nishca shina ashtahuan yachashpa catishunchari .
58006004	Diosca , ñamari paicunapaj yuyaitaca achijyachirca . Jahua pacha Dios cushcataca , ñamari chasquircacuna . Diospaj jucha illaj Espiritutapish chasquircacunami . Chai jahua urmajcunapajca , ña mana jatarina tiyanchu .
58006005	Diospaj sumaj Shimitapish yacharcacunamari . Shamuj punllacunapi imallata chasquina cashcatapish mallircacunami .
58006006	Chai tucuita yachashca jahua , “ Ña mana catinichu ” nishpa saquirishpaca , ña mana cutin mushujyangapaj Diospajman tigrari tucunchu . Chashna tucushpaca , paicunallatajmari Diospaj Churitaca , tucuicunapaj ñaupajpi pugllashpa cutin chacatacuj shina rurancuna .
58006007	Allpapish cutin cutin tamyajpi chai yacuhuan nuyurishpa , paipi tarpujcunapaj granota p'ucushpami , Taita Dios alli nishca allpa tucun .
58006008	Mana chashna alli p'ucushpa , cashalla , mapa q'uihualla p'ucushpaca , chai allpaca mana alli nishca canapajmi tiyacun . Chai q'uipacarin , rupachishpami tucuchinga .
58006009	Yuyachingapaj chashna nishpapish c'uyashca crijcuna , cancunataca quishpirishca cashcata yuyanchijrajmi . Cancunamanta chashna allita yuyanataca manataj saquinchijchu .
58006010	Taita Diosca cashcata rurajmari . Chaimanta Paica , cancuna paita c'uyashpa imalla allita rurashcatapish , Paipajlla cajcunata servishcatapish , cunancama servicushcatapish manataj cungaringachu .
58006011	Chashna yuyacushpapish , tucuicunallataj cancuna chashna allita ruraj cashcataca , tucuri punllacama chai yuyai rurashpa catichunmi munanchij . Chashna cashpami shuyacushcataca , chasquingapajtaj chapacunchij .
58006012	Ama q'uillacuna caichijchu . Chaipaj randica crishcamantapish , mana p'iñarij alli shungu cashcamantapish , Dios cusha nishcacunata japijcunata catishpa , allita ruracuichijlla .
58006013	Taita Diosca , Paita yalli jatunca pi mana tiyajpimi , Abrahamman allicunata cusha nishpaca , quiquin shutillapitaj , pajtachina tucushpa ,
58006014	cashna nishca : Canmanca , imatapish allicunata achcatami cusha . Canmantami achcata mirachisha , chashnatajmi rurasha nishcami .
58006015	Abrahamca , mana p'iñarishpa alli shunguhuan shuyashpami , Dios cusha nishcataca chasquirca .
58006016	Runacunaca , pajtachinataj tucushcata ricuchingapajca , paicunata yalli jatunpaj shutitami rimancuna . “ Chai jatunpaj shutipi pajtachishatajmi ” nishpaca , cutinca mana chaillatataj rimanacunchu .
58006017	Chaimantami Taita Diosca , Pai cusha nishcata shuyacujcunamanca , chaita pajtachinataj cashcata ricuchisha nirca . Chaitami : " Ñuca quiquintajmi chashna nini " nishca .
58006018	Taita Diosca , Pai cuna tucushcatapish , “ Chaitaca pajtachishatajmi ” nishcatapish , chai ishquitaca manataj p'aquingachu . Chaimantami , Pai cuna tucushcata ñucanchij ñaupajpi churashcataca , chariracuj shina chai yuyai canchij . Chashna cajpimi tucuita saquishpa c'uchuyajcunaca , shungu samarishpa jatunta cushicunchij .
58006019	Chai yuyaimi ñucanchij almataca , jatun barcota charicuj jatun fierro shina sinchita chariracun . Chai yuyaimi ñucanchijtaca , jatun linsohuan jarcachishca , Diospajlla Ucumantaj yaicuchin .
58006020	Chai ucumanca , Jesusmari ñucanchijta ñaupashpa yaicurca . Paitaca , Melquisedecta churashca shinallatajmi , huiñaipaj curacunata Mandaj Cura cachun churarca . Chaimantami Jesusca , Pairaj chaiman yaicurca .
58007001	Chai Melquisedecca , Salem llajtata jatun mandajpish , jahua pacha Diospaj curapishmi carca . Paica jatun mandajcunata macanacuipi mishashpa Abraham tigracujpi , tupanaman llujshishpami Abrahamta bendiciarca .
58007002	Abrahampish macanacuipi imallata quichumushcacunamantaca , chungamanta shujtami Melquisedecman curca . Melquisedec shutica puntaca : Cashcata ruraj Jatun Mandaj nisha ninmi . Shinallataj : Jatun Mandaj Salem nishcapish : Sumaj causaita cuj Jatun Mandaj nisha ninmi .
58007003	Melquisedecpaj yaya mamapish , paipaj ñaupa yayacunapish pi cashca mana yacharinchu . Pai huacharishcamantapish , pai huañushcamantapish pi mana huillanchu . Chashna cashcamantaca , paica Diospaj Churiman rijchaj , huiñaipaj curamari .
58007004	Shina cajpica , Melquisedec ima shina jatun cashcata ricuichigari . Abrahamca , ñucanchij ñaupa yaya cashpapish , macanacuipi imalla japishcacunamantaca , chungamanta shujtamari Melquisedecmanca curca .
58007005	Levimanta miraicuna cura canata chasquishpaca , Mandashca shinallatajmi chungamanta shujtaca israelcunapaj maquimanta chasquinata charincuna . Abrahampaj huahuacunallataj cashcamanta huauquindijcuna cashpapish , chaitaca tucuicuna cunatajmi can .
58007006	Melquisedecca , mana Levimanta mirai cashpapish , Dios cusha nishcata japij Abrahampaj maquimantaca , chungamanta shujta cushcata japircami . Chaimantaca paita bendiciarcami .
58007007	Ashtahuan jatunmari uchillata bendiciashcata ricunchij . Chaitaca , ¿ pitaj “ Mana chashnachu ” ni tucungari ?
58007008	Cunanca , huañujlla runacunallami chungamanta shujta cushcataca japincuna . Ashtahuanpish chai Melquisedectaca , Dios Quillcachishcapica : " Paica causacunllami " nishpami huillacun .
58007009	Abraham chungamanta shujta Melquisedecman cushcapimi , Levipish pai japishca chungamanta shujta Melquisedecman cushca ni tucunchij .
58007010	Abrahamta Melquisedec tupanaman rinapajpish , Levica yaya Abrahampaj aichapirajmi carca .
58007011	Israelcunamanca , Aaronpaj churi ( Levipaj huahua huahuacunami Mandashcataca curca ) . Chai curacunallataj , cashcata ruraj canaman chayachi tucushca cajpica , manamari Melquisedecta shinallataj churashca , shujtaj cura shamuna tucunmanchu carca . Chai shamuj curataca , mana Aarón curata churashca shinalla cachun churarcachu .
58007012	Shujtaj laya cura cashpami , Pai shamushpaca , Mandashcatapish shujtajta apamurca .
58007013	Jesusmanta yuyachishpami , Dios Quillcachishcapica caicunataca nirca . Jesusca , mana Levipaj aillumantachu carca . Paipaj aillu runacunaca , shuj cutillapish pi mana altarpi servijcuna carcachu .
58007014	Apunchij Jesusca , Judá aillumanta cashcataca tucuicunami yachanchij . Cura tucunamanta Moisés huillashpapish , Judá aillumantaca mana imata nishcachu .
58007015	Caimantamari Melquisedec shinallataj shujtaj cura tiyarishcataca ashtahuan alli yachanchij .
58007016	Paica , Mandashcacunapi “ Cai aillumantami , chai aillumantami cura tucunga ” nishca shinaca mana cura tucurcachu . Ashtahuanpish huiñaita causaj , tucuita rurai tucuj cashcamantami cura tucurca .
58007017	Paimanta Quillcachishcapica : Canca Melquisedec cura shinallataj , huiñaipaj Curami cangui nishcami .
58007018	Chaimantami ñaupa Mandashcataca , imata mana rurai tucuj cajpi , ima allita mana cui tucuj cajpi , anchuchishca .
58007019	( Mandashcaca , imatapish mana allichi tucushcachu ) . Chaimantami ashtahuan alli shuyanata ricuchijpi , cunanca Taita Diospajmanca c'uchuyanchij .
58007020	¡ Paitaca Diosca , “ Ñuca shutipimi churani ” nishpami churarca !
58007021	Caishujcunata curacuna cachun churacushpaca , mana “ Ñuca shutipimi churani ” nishpa churarcachu . Ashtahuanpish Jesusta cura cachun churashpaca , Diosca Paipaj quiquin shutipimari , quiquin shimihuantaj cashna nishca : Mandaj Diosca , quiquin shimihuan nishcataca , mana huashaman tigrangachu . Canca , Melquisedecta churashca shinallataj huiñaipajmi cura cangui nishcami tiyacun .
58007022	Chai tucuita ricujpica Jesustaca , ñaupata yalli allita Dios ari nishcata mañashpa cuj cachunmari churashca .
58007023	Caishuj curacunaca , huañujlla runacunallami carca . Chaimantami mana shuj curalla cai tucujpi , achca curacuna tiyarca .
58007024	Ashtahuanpish Jesusca , huiñaita causaj cashpamari , huiñaita Pailla cura canata chasquishca .
58007025	Chashna cashpami , Paillamanta Diospajman c'uchuyajcunataca , Paica huiñaipaj quishpichi tucun . Paicunamanta Taita Dioshuan rimangapajpish , huiñaitami causacun .
58007026	Curacunata Mandaj , chai shina Curata charinamari ñucanchijpajca alli carca . Ima jucha illaj , ima millaita ruranata mana yachaj , ima mapa illaj , juchayujcunamanta ch'icanyarishca Curatami nircanchij . Chashnataj cajpimi , Paitaca jatunta rurashpa , jahua pachacunatapish yalli jahuaman churashca .
58007027	Chai Curaca , mana curacunata mandaj caishuj curacuna shina punllanta quiquin juchacunamantaraj animalcunata Diosman cushpa huañuchina canchu . Cutin chai q'uipaca , shujtajcunapaj juchacunamantapish mana animalcunata Diosman cushpa huañuchina tucunchu . Ashtahuanpish Jesusca , Paillatajmari shuj cutilla tucuicunapaj juchacunamanta Diosman curishpa huañurca .
58007028	Mandashcapica , huañujlla runacunallatami curacunata mandaj cachunca churashca . Ashtahuanpish , Mandashcata cushca , cati ari ninacuipica , huiñaipaj imapi mana pandarijta rurashca Paipaj Churitamari , curacunata Mandaj cachun churashca .
58008001	Cancunaman huillacushca , callari yuyaipica , ñucanchijca curacunata Mandaj Curatami charinchij . Paica jahua pachapimi jatun tiyarinapi , tucuita Mandaj Diospaj alli ladopi tiyacun , nishpami huillacurcanchij .
58008002	Paica , Mandaj Diostaj rurashca , Paipajlla Ucupimi , curacuna rurana cashcata ruracun . Chai huasica , mana Diospaj nishpa runacunalla rurashca huasichu .
58008003	Curacunata mandaj curacunaca , tucuicunallatatajmi imallata Diosman cushcatapish , animalcunatapish Diosman cushpa huañuchina can . Chashna cajpica Jesuspish , Diosman cunataca charinmari .
58008004	Mandashcapi nishca shina , Diosman cushcacunata cuj curacuna tiyajpirajca , Paica cai pachapi cashpapish curallapish mana canmanchu carca .
58008005	Diosca , Paipaj Carpa huasita rurachun Moisesta mandashpaca : Riqui , ima shinalla ruranata chai urcupi ricuchishca shinataj tucuita rurangui nircami . Chaimantami chai curacunaca , jahua pachapi tiyajta ricuchij llandu shinalla caj huasipi Diospajta rurancuna .
58008006	Ashtahuanpish Jesusca , ñaupa cusha nishcata yalli allicunata cungapaj Dios ari nishcata mañashpa Cuj Curamari . Chaimantami , ñaupa curacunata yalli alli Curapish carca .
58008007	Dios ñaupaman rurana tucushcallataj alli cashca cajpica , mana shujtaj mushujta rurana tucunmanchu carca .
58008008	Diosca , paicunata jarcana tucujpimi , cashna rimashca carca : Mandaj Diosca , cashnapishmi nin : " Shamuj punllacunapica Israelpaj huahuacunahuanpish , Judapaj huahuacunahuanpish , mushujtami ari ninacushun .
58008009	Paicunapaj ñaupa yayacunata maquimanta aisashpa , Egiptomanta llujshichi punllapi , paicunahuan ari ninacushcata shinaca mana rurashachu . Paicuna ñucahuan ari ninacushcata mana pajtachishcamantami , shitashcata saquircani . "
58008010	Mandaj Diosca , cashnami nin : " Shamuj punllacunapica , israelcunahuanca cashna ruranatami ari ninacushun : “ Ñuca mandashcacunataca , paicunapaj yuyaipimi churasha , paicunapaj shungupimi chaitaca quillcasha . Ñucaca paicunapaj Taita Diosmi casha , paicunapish ñuca agllashcacunami canga ” " ninmi .
58008011	Rijsishcacunatapish , huauquicunatapish , pi mana : " Mandaj Diosta rijsi " nishpa yachachina cangachu . Uchillacunamanta callarishpa , jatuncunacama , tucuicunami ñucataca rijsingacuna .
58008012	Ima mana ruranata paicuna rurashcatapish perdonashami . Paicunapaj juchacunatapish , ima millaita rurashcacunatapish ña manataj yuyarishachu ninmi .
58008013	Diosca , “ Mushuj ruranatami rurasha ” nishpaca , ñaupa tiyashca ña mauca cajpimi , mushujta rurangapaj ari nishca . Ñaupaman ari ninacushcaca maucayashpa ña chingarigrijpimi , mushujtaca rurasha nishca .
58009001	Riquichij : Dios punta ari nishcapica , Pai Diosta ima shina yuyarinatapish mandashcami . Shinallataj maipi Diosta yuyarichunpish , cai pachallapitajmi shuj huasita curca .
58009002	Diosta yuyarina Carpa huasica , cashnami carca : Punta ucuca , Diospajlla Ucu nishcami carca . Chai ucupica candeleropish , meźapish , Diosman cushca tandacunapishmi tiyarca .
58009003	Diospaj Carpa huasi ucullapitaj , linsohuan jarcachishca caishuj ucuca , Diospajlla ashtahuan ch'icanchishca Ucu nishcami carca .
58009004	Chai ucupica , inciensota rupachina curi altarpish , Dioshuan ari ninacushca quillcata huaquichina Cajonpishmi tiyarca . Chai Cajonca , ucutapish jahuatapish curihuan pillushcami carca . Chai Cajón ucupica , maná shuti micunata huaquichishca curi mangapish , Aaronpaj , verdijlla tucushca varapish , Dios ari nishcata quillcashca tablajlla rumicunapishmi huaquichishca tiyacurca .
58009005	Chai Cajón jahuapica , Dios sumaj cashcata ricuchij querubincunami shayacurca . Chaicunaca , juchayuj cashcamanta yahuarta maipi tsirapanata pacashpami shayaj carca . Chaicunamantaca cunanca , ña mana ashtahuan tucuita parlai tucunichu .
58009006	Chashna allichishca cajpimi , curacunaca Diospaj Carpa huasi ucumanca , punllanta yaicushpa imalla rurana cashcata Diospaj rurancuna .
58009007	Shina cashpapish Diospajlla caishuj Ucumanca , curacunata mandaj curallami huatapi shuj cutinlla yaicun . Chaimanca paipaj juchamantapish , shujtajcuna mana yachashpa rurashca juchacunamantapish animalcunapaj yahuarta Diosman cungapajmi yaicun .
58009008	Chashna cajpimi , Diospaj huasi punta ucu tiyacujpirajca , Diospajlla ch'icanchishca caishuj Ucuman yaicuna ñanca , manaraj tiyashcata , Diospaj jucha illaj Espirituca yuyachin .
58009009	Tucui caicunaca cunan punllapajca , shuj yuyachinallami . Diosman imalla cuna cashcata cushcapish , Diosman animalcunata cushpa huañuchishcapish Paita chashna adorajcunataca ima juchachina illaj , alli yuyaiyujtaca mana rurai tucunchu .
58009010	Chai mandashcacunaca imallata micunata , imallata ubyanata , Diospaj ñaupajpi alli ricuringapaj maillarinatapish , jahua aichapi imalla ruranatapishmi yachachin . Caicunataca , Dios shujtajta rurangacamallami rurana carca .
58009011	Chashna cajpipish , Cristoca ñamari shamurca . Cunanca , curacunata Mandajca Paimi . Chashna cashcamantami , shamuj punllacunapi cuna cashca allicunata apamurca . Diospajta Pai ruracun Ucuca , ñaupa ucuta yalli jatunmari , tucuipi ashtahuan allipishmari . Chai Ucuca mana runacuna rurashcachu , mana cai pachapichu .
58009012	Cristoca , Diospajlla ch'icanchishca Ucumanca ñamari yaicurca . Chai Ucumanca c'ari chivocunapaj , malta c'ari biźicunapaj yahuarta Diosman cungapaj mana yaicurcachu . Ashtahuanpish Paipaj quiquin yahuarta Diosman cushpa huiñaipaj quishpichingapajmi , shuj cutinlla yaicurca .
58009013	C'ari huagracunapaj , c'ari chivocunapaj yahuarpish , huarmi biźita rupachishca ushpatapish millaita rurajcunapaj jahuapi tsirapajpica , jahua aichataca mapata anchuchishpa chuyayachi tucunmi .
58009014	Chashna cajpica , Cristopaj yahuarcarin ashtahuan chuyayachi tucujmari . Huiñaita causaj Espirituhuan chuya cashpami , Cristoca Paillataj Taita Diosman curishpa huañurca . Paipaj yahuarmi huañunaman apaj millaita rurana yuyaicunataca , cancunamanta p'ichacun . Chaimantami , causacuj Taita Diospajtaca rurai tucunchij .
58009015	Mushujta Dios ari nishcata mañashpa cungapajmi , Cristoca chashna huañurca . Pai huañushpami , ñaupaman Dios ari nishcata p'aquijcunapaj juchacunataca perdonarca . Dios agllashcacunaman huiñaipaj Dios cusha nishcata , paicuna japina cashcata mañashpa cungapajmi huañurca .
58009016	Huañunapaj pilla imallata japichun quillcashpa churajpica , cuna tucuj huañungacama shuyanarajmi .
58009017	Cuna tucushpa quillcachij huañujpimi , chai quillcapi tiyacuj shutiyujca japichun nishcata japin . Japichun nishpa quillcachij causacujpirajca , quillcashca tiyacujpipish imata mana japi tucunchu .
58009018	Chaimantami Diosca , punta ari ninacuitapish , yahuarta jichashcahuan callarishca .
58009019	Moisesca , Mandashcapi tucui imalla nishcacunatarajmi , tucuicunaman huillashca . Chai huashaca , puca millmata , hisopota japishpa huagracunapaj , c'ari chivocunapaj yahuarpipish , yacupipish satishpami , Dios Mandashcata quillcashca Libro jahuatapish , tucui chaipi cajcunapaj jahuatapish tsirapashca .
58009020	Moisesca , chashna tsirapacushpaca : Taita Dios ari nishpami , cashna yahuarta tsirapachun cancunata mandashca nishcami .
58009021	Shinallataj Diospaj Carpa huasitapish , Diospajta rurangapaj tucui imalla chai ucupi tiyajcuna jahuapipishmi tsirapashca .
58009022	Mandashcapi nishca shinaca , imata chuyayachingapajpish yahuarhuanmi tsirapancuna . Mana yahuarta jichajpica , juchacunataca mana perdonanchu .
58009023	Jahua pachapi tiyajcunata ricuchijcunalla cajpipish chashna yahuarhuan chuyayachina cajpica , jahua pachapitaj tiyajcunacarin , animalcunapaj yahuartapish yalli valij yahuarhuanmari chuyayachishca cana can .
58009024	Cristoca jahua pachapi tiyaj Diospaj huasita ricuchingapaj , cai pachapi runacuna rurashca huasillamanca mana yaicurcachu . Ashtahuanpish cunanca , ñucanchijmanta Taita Diospaj ñaupajpi ricuringapajmi , Paica jahua pachamantaj yaicurca .
58009025	Shinallataj curacunata mandaj curacuna shinaca , Diospajlla ch'icanchishca Ucumanca , huatanta animalcunapaj yahuarllata Diosman cushpa tsirapangapaj mana yaicunchu . Paica , mana cutin cutin Diosman curinchu .
58009026	Chashna rurana cashca cajpica , cai pachata rurashca punllamantami cutin cutin huañucunmanlla carca . Ashtahuanpish cunan cai tucuricui huatacunapimi , Cristoca juchacunata anchuchingapaj , paillataj shuj cutinlla huañurca .
58009027	Tucui gentecunatami , shuj cutinlla huañuchun churashca . Chai q'uipaca , imalla rurashcatami Diosman ricuchina canga .
58009028	Shinallatajmi Cristoca , shuj cutinlla cai tucui gentecunapaj juchacunata anchuchingapaj , Diosman Paillataj curishpa huañurca . Cutin q'uipata shamushpaca , juchacunata anchuchingapajca mana shamungachu . Pai shamunata shuyajcunata quishpichingapajmari shamunga .
58010001	Mandashcacunaca , q'uipata shamuna tiyacuj allicunata ricuchij llandullami . Mana chai imalla shamuna cashcatajchu . Mandashcapi nishca shina , Diosman animalcunata cushpa huañuchingapaj huatanta c'uchuyajcunataca , manataj ima juchachina illajtaca rurai tucunchu .
58010002	Chaicunalla runacunata ima juchachina illajta ruraj cajpica , Diosta yuyarishpa Diosman animalcunata cushpa huañuchinataca , ñamari saquina canman carca . Ña shuj cutin jucha illaj tucushca cashpaca , ña mana cutinca juchayuj cashcataca ashtahuan yuyarinmanchu .
58010003	Juchata anchuchinapaj randica , Diosman animalcunata cushpa huañuchishcaca , juchayujcuna cashcata huatanta yuyachingapajllami .
58010004	Huagracunapaj , c'ari chivocunapaj yahuarllaca juchacunataca , mana anchuchi tucunchu .
58010005	Chaimantami , Cristo cai pachaman shamushpaca , Diostaca cashna nishca : Animalcunata Canman cushpa huañuchichunpish , imalla cuna cashcata Canman cushcatapish mana nircanguichu . Ashtahuanpish ñucatamari , aichayujta rurarcangui .
58010006	Canman cushca animalcunata tucui rupachishcapish , juchacunata anchuchichun imallata Canman cushcapish , Cantaca mana cushichircachu .
58010007	Chaimantami : " Taita Dioslla , riqui , caipimi cani . Can munashcata rurangapajmi shamuni . Libropi ñucamanta quillcashca shinatajmi rurasha " nircani nishca .
58010008	Puntaca cashnami nin : Canman animalcunata cushpa huañuchishcatapish , imalla cuna cashcata cushcatapish , animalcunata cushpa tucui rupachishcatapish , juchacunata anchuchichun imallata cushcatapish mana nircanguichu , Cantaca mana cushichircachu nishcami . ( Chaicunataca Mandashcapi nishca shinataj rurashca cajpipish , shinamari nin ) .
58010009	Chai q'uipaca : Taita Dioslla , riqui , caipimi cani . Can munashcata rurangapajmi shamuni ninmi . Ñaupaman imalla rurajcuna cashcata anchuchishpami , shujtaj mushujta rurachun churarca .
58010010	Jesucristoca Diospaj munaita rurashpa , shuj cutinlla huiñaipaj , Paipaj quiquin aichata huañuchichun Diosman cujpimi , Diosca ñucanchijtaca , Paipajlla ch'icanchirca .
58010011	Curacunaca , tucuicunallatajmi punllanta Diospajta rurashpa , animalcunata huañuchishpa cutin cutin chai shinallatataj Diosmanca cuncuna . Chashna rurashcacunaca , juchacunataca manataj anchuchi tucunchu .
58010012	Ashtahuanpish Cristoca , juchacunamanta Diosman curishpami , shuj cutinlla huañurca . Cunanca , Taita Diospaj alli ladopimi tiyacun .
58010013	Chaipica Paita p'iñajcunata , Paipaj chaqui sarunapi churangacamami shuyacun .
58010014	Paica Diospajlla cajcunataca , shuj cutin Diosman cushcallahuanmi huiñaipaj ima juchachina illajta rurarca .
58010015	Diospaj jucha illaj Espiritupish ñucanchijmanca , chaillatataj nishpami puntaca cashna nin :
58010016	- Shamuj punllacunapica , paicunahuanca cashna ruranatami ari nini : Ñuca mandashcacunataca , paicunapaj shungupimi churasha . Paicunapaj yuyaipimi quillcasha - ninmi Mandaj Diosca nishcami .
58010017	Shinallataj q'uipatapish : Paicunapaj juchacunatapish , paicuna ima millaita rurashcatapish manataj cutinca yuyarishachu nishcami .
58010018	Juchacunata chashna perdonashca cajpica , juchamantaca ña mana ashtahuan Diosmanca imata cunachu .
58010019	Chaimanta huauqui , panicuna , Diospajlla ch'icanchishca Ucumanca Jesucristopaj yahuarmantami , mana manchashpa yaicui tucunchij .
58010020	Chaimanca Pai huañushpa , chai jarcachishca linsota pascajpimi , causaiman pushaj mushuj ñanta yaicui tucurcanchij . Chai linsota nishpaca , Paipaj aichatami nicun .
58010021	Ñucanchijca , Taita Diospaj tucui huasipi mandaj , shuj jatun curatamari charinchij .
58010022	Shina cajpica Diospajmanca mana nij tucushpalla , tucui shunguhuan crishpa , c'uchuyashunchigari . Ñucanchij shungutapish , tucui mapa yuyaicunamanta chuyayachishpa , ñucanchij aichatapish , chuya yacupi armashca yaicushunchij .
58010023	Ñucanchij crishpa shuyacushcataca ama saquishpa , chai yuyai catishunchijlla . Diosca , Pai imata cusha nishcataca pajtachingallamari .
58010024	Caishuj chaishuj llaquinacushpa , c'uyanacunatapish , allita ruranatapish ama saquingapaj yuyachinacushunchij .
58010025	Ñucanchij tandanacuiman maijancuna mana shamunayachijcuna shina ama tucushunchij . Chaipaj randica , Jesucristo shamuna punlla ñalla chayamucushcata ricushcamantacarin , caishuj chaishuj yuyachinacunamari canchij .
58010026	Cashcatataj huillashcata yachashca jahua , quiquin munaihuan juchaman tigrajpica , chai juchacunamanta pi shujtaj huañujca ña mana tiyanchu .
58010027	Ashtahuanpish Diosta p'iñajcunata rupachingapaj allichishca , t'imbucuj jatun ninallami paicunataca shuyacun .
58010028	Moisés Mandashcata maijan p'aquijta , ishqui cashpa , quimsa cashpa ricushpa huillajpica , paitaca mana llaquishpami huañuchin .
58010029	Huashaman tigrajcunacarin , Diospaj Churitamari saruncuna . Dios ari nishcata pajtachishpa jichashca yahuarhuan paicunata Diospajlla ch'icanchishca cajpipish , chai yahuartapish yangatamari rurancuna . Manapish c'uyaipajta Dios c'uyashpa cushca Espiritutapish c'amincunami . Chashna rurashcamantacarin , Dios ashtahuan jatunta llaquichina cashcataca yachaichigari .
58010030	“ Llaquichina cajcunataca , ñucami llaquichisha , Ñucami paicuna japina cashcata cusha ” ninmi Mandaj Diosca nijtaca rijsinchijmi . Paillatajmi shujtajpica : Mandaj Diosmi , Paipaj cajcuna imalla rurashcataca ricunga nishca .
58010031	¡ Ai , causacuj Diospaj maquipi urmanaca , tucuita yalli jatun llaquimari !
58010032	Chashna cajpipish , ñaupa punllacunapi cancunapaj yuyaita Dios achijyachijpi , ima tucushcata yuyarichigari . Chai punllacunapica , jatun llaquicunata apacushpapish , alli macanacuj shinamari misharcanguichij .
58010033	Huaquinpica p'iñashpa , tucuicunapaj ñaupajpi rimashpa llaquichishcami purircanguichij . Huaquinpica , shujtaj huauquicunata chashna llaquichicujpimi , paicunahuan llaquita aparcanguichij .
58010034	Preźucunatapish llaquircanguichijmi . Cancuna imalla charishcacunata quichujpipish , jahua pachapica huiñaita mana tucurij charinacunata charishcata yuyarishpami , cushicushpa saquircanguichijlla .
58010035	Jatun allicunata japingapaj , Diospi shunguta churashpa chashna caticushcataca , amataj saquichijchu .
58010036	Cancunaca , mana p'iñarishpa alli shunguhuan Diospaj munaita rurashpa catishpami , Pai cusha nishca allicunataca japinguichij .
58010037	Asha punllacunallapica : Chai shamuna Tiyacujca ñallamari shamunga , mana uniyangachu .
58010038	Ashtahuanpish cashcata ruraj ñuca runaca , crishcallamantami causanga . Shina cashpapish tigrarijpica , ñucaca mana cushicushachu ninmi .
58010039	Chashna cajpipish ñucanchijca , ña mana catisha nishpa tigrarijcunaca mana canchijchu , chashnacunaca chingaringacunami . Ashtahuanpish ñucanchij almata quishpichichun Diosta crijcunami canchij .
58011001	Crinaca , japisha nicushcata japinataj cashcata yuyanami . Manaraj ricushpapish , ricusha nicushcaca , chashnataj canata yuyanami .
58011002	Ñaupa yayacunapish chashna crishcamantami , Dios alli nishca tucurcacuna .
58011003	Crishpallami cai pachata , jahua pachata tucui ima tiyajcunatapish , rimashpalla Taita Dios rurashcataca yachanchij . Chashna cajpica cunan tiyajcunataca , ñaupaman mana ricushcata rurashcatami cunanca ricunchij .
58011004	Crishcamantami Abelca , paipaj huauqui Caín cushcata yalli sumajta Taita Diosmanca cushpa huañuchirca . Chaimantami Diosca , Abel cushcacunataca chasquishpa , paita alli nirca . Crishcamantami , huañushca cashpapish , cunancama rimacun .
58011005	Crishcamantami Enoctaca ama huañuchun , Taita Diosca causajta jahua pachaman aparca . Chaimantami pai mana ricurijpica , mashcashpapish mana japircacuna . " Enocta manaraj Dios apajpimi , Pai Dios munashcata ruraj carca " nishpa quillcashcapishmi tiyan .
58011006	Mana crishpaca , Taita Dios munashcataca , ima shina mana rurai tucuipajmi . Chashna cajpimi , maijanpish Taita Diospajman c'uchuyanapajca Pai tiyashcatapish , Paita mashcajcunamanca allicunata cuj cashcatapish crina .
58011007	Noepish crishcamantami , Taita Dios llaquita cachasha nijpica , chai punllacunapi manaraj ima chashna tiyashcata ricushpapish Diosta manchashpa , huambuj huasita rurashpa , paipaj familiandij quishpirirca . Crishpallami cai pachapi causaj millaita rurajcunataca , jatun llaquiman rina cashcata ricuchirca . Crishpallami ima juchachina illajta Dios rurana tucunatapish chasquirca .
58011008	Crishcamantami Abrahampish Dios cayajpica , caźushpa paiman cusha nishca llajtata japinamanca , maiman ricushcata mana yachashpapish , paipaj llajtamanta llujshishpa rircalla .
58011009	Crishcamantami Abrahamca , Dios paiman : " Cai llajtatami canman cusha " nishca cajpipish , chai llajtapica , catishpa causaj runa shinalla causashca . Chai llajtallapitajmi ñaupa yaya Isaacpish , Jacobopish yaya Abraham shinallataj Dios cusha nishcallatataj japishun nishpa , carpa huasicunallapi causarcacuna .
58011010	Abrahamca , alli rumicunahuan shayachishca , mana urmaipaj pueblopi causanatami shuyacurca . Chai pueblota shayachij arquitectoca , Taita Diosllatajmi .
58011011	Crishcamantami Sarapish mana huachaj , ña yuyaj huarmi cashpapish huachashca . Diosca , Pai cusha nishcata pajtachij canata crishcamantami , paica shuj c'ari huahuata huachashca .
58011012	Chashnami ña huañushca shina yuyaj Abraham runamantaca , jahua pachapi tiyaj luźerocuna shina , mama cucha uripi tiyaj t'iyu shinapish , mana yupaipaj achcata mirarirca .
58011013	Ñaupa yayacunaca , tucuicunami paicunaman Dios cusha nishcata crishpapish , manaraj japishpa huañurcacuna . Paicunaca crishcallamantami , q'uipata ima shina canataca carumanta ricushpa alabaduj shinalla yachashpa , achcata cushicurcacuna . Chaimantami , cai pachapica shujtaj llajtamanta cajcuna shinalla , purijcuna shinalla cashcata huillarcacuna .
58011014	Chashna huillashpaca , shujtaj llajtata mashcacushcallatami yuyachincuna .
58011015	Paicuna llujshimushca llajtata yuyarishpalla , chashna nicushca cashpaca , tigrashun nishpapish tigranmanllami carca , ima jarcaj mana tiyarcachu .
58011016	Ashtahuanpish paicunaca , tucuita yalli alli llajtatami mashcacurcacuna . Chai llajtaca , jahua pachamari . Diosca paicunapajca , chaipi shuj pueblota allichishcatami charicun . Chaimantami Pai Diosca , “ Paicunapaj Taita Diosmi ” cani ninataca , mana pinganachin .
58011017	Abrahamca crishcamantami , Dios paita ima shina crij cashcata ricusha nijpica , paipaj churi Isaacta Diosman cushpa huañuchingapaj aparca . Dios cusha nishcata chasquijmari , paipaj shujlla churita Diosman cungapaj aparca .
58011018	Diosca : Isaacmantami achca huahuacunata mirachisha nishca jahuami , Isaacta cuchun mañarca .
58011019	Huañushcacunapaj chaupimantapish Taita Diosca causachi tucunata crishpami , Diosman curcalla . Chaimantami Abrahamca paipaj churitaca , causachishcata shina cutin chasquishca .
58011020	Crishcamantami Isaacca , paipaj churi Jacobomanpish , Esaumanpish shamuj punllacunapi , bendiciachun Diosta mañarca .
58011021	Crishcamantami Jacobopish ña huañucushpaca , Josepaj churicunamanca Dios allicunata cuchun nishpa , taunapi huancarishpalla Diosta adorashpa mañarca .
58011022	Crishcamantami , Josepish ña huañucushpaca , israelcunataca Egiptomanta llujshina cashcata huillashpaca , paipaj tullucunatapish apachun mandashpa saquirca .
58011023	Moisespaj yaya mamapish pai huacharijpica , crishcamantami quimsa quillacama pacashpa charircacuna . Paicunaca sumaj huahua cashcata ricushpami , chai llajtata jatun mandaj huañuchichun nishpa mandashcatapish mana mancharcacuna .
58011024	Crishcamantami , Moisés ña jatunyashpaca , Faraonpaj ushushipaj churi nishca canataca mana munarca .
58011025	Chaimantami juchata rurashpa ashacama cushicushpa causanapaj randica , Taita Dios agllashcacunahuan llaquita apanataraj agllarca .
58011026	Egiptopi achcata charij canatapish yalli alli cajpimi , Cristomanta p'iñashpa rimashca canataca agllarca . Dios paiman cunata ña ricuracuj shina cashpami , chaita agllarca .
58011027	Crishcallamantami Moisesca , Egipto llajtata jatun mandaj p'iñarishpa imata rurana cashcatapish mana manchashpa , chai llajtamantaca llujshishpa rirca . Paica , mana ricuipaj Diostaca ricucuj shinami , crishcataca chai yuyailla carca .
58011028	Crishcamantami Moisesca , Pascua fiestata rurarca . Shinallataj huañuchij ángel israelcunapaj punta c'ari huahuacunata ama huañuchichun , yahuarta pungupi llihuirca .
58011029	Crishcallamantatajmi israelcunaca , Puca Cucha yacutaca , chaquishca allpata shina ch'imbarcacuna . Egipto runacunapish chashnallataj ch'imbashun nishpa yaicujpica , chai yacuca millpurcallami .
58011030	Jericó pueblo muyundij pircatapish israelcunaca , crishcallamantami canchis punllata muyushpalla urmachircacuna .
58011031	Crishcallamantami Rahab shuti huainayaj huarmipish , caishuj mana caźujcunandij mana huañurca . Paica , israelcuna chai llajtata pacalla ricunaman cachashca runacunataca sumajta chasquishpami pacarca .
58011032	¿ Imatataj ashtahuanca huillashari ? Gedeonmanta , Baracmanta , Sansonmanta , Jeftemanta , Davidmanta , Samuelmanta , Dios ima nishcata huillajcunamantapish huillanataca mana pajtarinichu .
58011033	Paicunaca crishcallamantami , llajtacunata quichushpa japircacuna , alli mandarcacuna , Dios cusha nishca allicunatapish japircacuna , leoncunapaj shimicunatapish huichcarcacuna .
58011034	Crishcamantami manchanayajta lunyacuj ninatapish huañuchircacuna , espadahuan huañuchishca canamantapish quishpirircacuna , fuerza illajcuna cashpapish , fuerzayuj tucurcacuna . Jatun macanacuicunapipish jahualla mishashpami , shujtaj llajta soldadocunataca catishpa callpachircacuna .
58011035	Shinallataj huaquin huarmicunaca , huañushcamanta causachishcacunata chasquircacunami . Cutin shujtajcunaca , jatun llaquita apashpapish , Dios causachishca huasha ashtahuan alli causaita japishun nishpami , cacharishun nijpipish mana nishpa huañurcacuna .
58011036	Shinallataj shujtajcunaca pugllashpa asishca , azotishca , cadenahuan huatashca , carcelpi churashcami llaquita aparcacuna .
58011037	Shujtajcunataca rumicunahuan shitashpa , sierrahuan chaupita cuchushpami huañuchircacuna . Shujcunataca , mana allita rurachingapaj llaquichircacunami . Espadahuan huañuchishcacunapishmi . Ima illaj huajcha tucushpami , oveja carata , chivo carata p'achallishcalla , caita chaita purishpa llaquinayajta ñacarcacuna .
58011038	Paicunapajca , cai pachaca mana causaipajmi carca . Mai shitashca pambacunapi , urcucunapi , jutcucunapi , allashca jatun jutcucunapimi llaquinayajta causajcuna carca .
58011039	Tucui paicunami crishcamanta , Dios alli nishca carcacuna . Shina cashpapish , Dios cusha nishcataca manaraj japircacunachu .
58011040	Taita Diosca , ñucanchijpajca tucuita yalli sumajtamari allichishca . Chaita ñucanchijpish paicunahuan tandalla pajtachunmi , chashna rurarca .
58012001	Riquichij , ñucanchij muyundijpica jatun p'uyu shina cai tucui gentecunatamari Diosta crishpa catishcata ricunchij . Chaimanta ñucanchijpish llashacuj shinatapish , urmachisha nij juchatapish tucui saquishunchij . Chaimantaca ñucanchij chayana cashcaman chayangacama , alli shunguhuan callpashunchijlla .
58012002	Crinata callarichij , alli crijta ruraj Jesustaca , chaparashpa rishunchijlla . Paica huañushca q'uipaca , cushicuna cashcata yachashpami , paita asicujpipish mana pinganachishpa chacatashca huañurca . Chai q'uipaca , jatun tiyarinapi Taita Diospaj alli ladopimi tiyarirca .
58012003	Jesustaca juchayuj runacuna jatunta llaquichijpipish , chai llaquita apashcataca yuyarichigari . Ama shaicurishpa , ama , ña mana catisha nichijchu .
58012004	Juchata ama rurangapajca , macanacucuj shinami sinchita shayarishcanguichij . Chashna llaquicunata apashpapish , manaraj cancunapaj yahuarta jichashcanguichijchu .
58012005	Cancunataca Diosca , Paipaj huahuacunata shinataj cashna cunashcataca , ñamari cungarishcanguichij : Ñuca huahualla , Mandaj Dios imamanta sinchita jarcajpica , ama mana uyasha nichu . Pai rimajpipish , ama , ña mana catisha nichu .
58012006	Mandaj Diosca , Pai c'uyashcacunatami imata jarcana cajpica , llaquichin . Paipaj huahuacuna cachun , tucui Pai chasquishcacunatami azotin nishcami .
58012007	Ima llaqui shamujpipish , apaichijlla . Taita Diosmari cancunataca Paipaj huahuacuna cajpi , chashna llaquichicun . Huahuataj cajpimi , pi yayapish sinchi sinchita yachachishpa huiñachin .
58012008	Diospish Paipaj tucui huahuacunatami , chashnallataj sinchi sinchita yachachin . Cancunata mana chashna sinchi sinchita yachachijpica , mana Paipaj quiquin huahuacunatajchu canguichijman . Huainapaj huahuacuna shinallami canguichijman .
58012009	Ñucanchij aicha yaya mama sinchi sinchita yachachijpica , paicunataca caźushpa c'uyashpami causarcanchij . Espiritucunapaj Yayatacarin , chaita yallitamari caźuna canchij . Chashna cashpami , huiñaita causashun .
58012010	Ñucanchij yayacunaca , ashacamallami paicuna yuyashca shina alli canata ricushpa , sinchita yachachishpa huiñachirca . Dioscarin ñucanchij allipajllatajmi , Pai shina ima jucha illaj cachun sinchita yachachin .
58012011	Ima llaqui japishpapish , llaquichinapajlla shamushcata yuyashpami mana cushicunchij . Chai llaquita apashpa allita yachashca q'uipaca , Dios munashca shina sumajta causanatami yachanchij .
58012012	Chashna cajpica mushuj yuyaita japichij . Shaicushca maquicunata huichi chutaichij . Mana cuyuri tucuj cunguricunata cuyuchichij .
58012013	Cancuna purinapaj alli ñancunata ruraichij . Chashna alli ñanpi churajpimi , patojo shina cajcunapish ñanmanta mana urmangacuna . Ashtahuanpish alli tucungacunami . Dios rimashcata mana uyajcunaca chingaringami .
58012014	Tucuicunahuan sumajta causaichij . Tucui juchacunata saquishpa , shuj yuyai Diospajlla causaichij . Mana chashna causashpaca , Apunchij Jesustaca pipish mana ricungachu .
58012015	Alli yuyarichij , mana c'uyaipajcunatamari Taita Diosca c'uyashca . Chashna cajpipish ñataj maijancunaca Paipaj c'uyaita mana japishpa saquiringuichijman . Ima jayaj sapiman rijchaj yuyaicuna shungupi huiñajpi , shujtajcunatapish chaihuan mapayachinguichijman .
58012016	Ñataj cancunapurapica , maijan huainayaj tiyanman . Mana cashpaca Esaú shina , imapish Diospajlla cashcataca , yanga cashcata yuyanguichijman . Paica asha micunallapimi , punta churi cashpa , imalla japina cashcataca c'aturca .
58012017	Chai q'uipaca , bendiciachun mañajpipish , yayaca mana curcachu . Esaú chaimanta achcata huacashpa mañashpapish , mana imata rurai tucushcataca yachanguichijmi .
58012018	Cunan cancunaca maquihuan japiripaj , nina rupacuj , jatun amsa urcumanca mana c'uchuyarcanguichijchu .
58012019	Trompetapi tocashcatapish , Dios rimashcatapish mana uyana tucushcanguichijchu . Chaita uyajcunaca , ña mana uyai tucushpami : Ama ashtahuan rimapaichu nishpa rogarircacuna .
58012020	Diosca : Ima animal cashpapish , chai urcuman chayajpica , rumihuan cashpapish , lanzahuan cashpapish huañuchishcami canga nishpami mandarca . Chaitami mana uyanachircacuna .
58012021	Paicuna ricushcaca , chashna jatun mancharina cajpimi , Moisespish : Manchaihuan chujchucunimari nirca .
58012022	Ashtahuanpish cancunaca , Sion urcuman , causacuj Diospaj jahua pacha Jerusalén puebloman , huaranga huaranga angelcuna tiyacunmanmari chayarcanguichij .
58012023	Jahua pacha libropi shuticunata quillcashca , Diospaj punta huahuacuna tandanacushcamanmari chayarcanguichij . Tucuicuna imalla rurashcata Ricuchij Taita Diospajmantaj , cashcata rurajcunata ima jucha illajta Dios rurashca espiritucunapajmantajmi chayarcanguichij .
58012024	Mushujta rurasha nishpa , Dios ari nishcata Mañashpa Cuj Jesuspajmanpish , pai jichashca yahuarmanpishmi chayarcanguichij . Ñucanchijmanta rimaj Paipaj yahuarca , Abelpaj yahuartapish yallimari .
58012025	Riquichij , cancunata Rimajtaca , ama mana uyasha nichijchu . Cai pachapi Diosmanta Rimajta mana uyashun nijcunapish , llaquiman rinamantaca mana quishpirircacunachu . Ñucanchijcarin jahua pachamantataj Rimajta mana uyashpaca , ¿ llaquiman rinamantaca maitataj quishpirishunri ?
58012026	Chai punllacunapi Dios rimashpaca , pambapish chujchujtami rimarca . Cunancarin Diosca : Shuj cutinhuan rimashpaca , mana cai pachallatachu chujchuchisha , ashtahuanpish jahua pachandijmi chujchuchisha nishcamari .
58012027	Chashna : Shuj cutinhuan chujchuchishami nishpaca , Dios rurashca , chai cuyuchipajllacunata anchuchinatami nisha nicun . Chashna rurajpimi , mana cuyuchipajcunalla saquiringa .
58012028	Cunan ñucanchijca , mana pi cuyuchipajta Dios mandacuntamari japishcanchij . Chaimanta Taita Diostaca , pagui nishunchigari . Manchashpa , caźushpa pai munashca shina adorashunchigari .
58012029	Ñucanchij Taita Diosca , rupachishpa tucuchij ninamari .
58013001	Caishujhuan chaishujhuan c'uyanacunataca , amataj saquichijchu .
58013002	Huasiman shamujcunata chasquinataca , amataj cungaringuichijchu . Maijancunaca huasipi alli chasquishpaca , pi cashcata mana yachashpa , angelcunatamari chasquishcacuna .
58013003	Preźu tiyacujcunatapish paicunahuan tandalla tiyacuj shina llaquinguichij . Macashpa llaquichishcacunamantapish , cancunapaj aichapi chai llaquita apashca shina nanaringuichij .
58013004	Caźarashpa causanataca , tucuicunallataj mai sumaj alli nishpa , jahuaman churanguichij . Ama shujtajhuan chayarinacushpa mapayanguichijchu . Manaraj caźarashpa chayarijcunatapish , caźarashca jahua huainayacuntapish Taita Diosmi llaquichinga .
58013005	Chaimanta ama ashtahuan ashtahuan charinallata munaichijchu . Cunan imata charishcacunallahuan cushi caichijlla . Diosca : Cantaca mana cungarishachu , mana saquishachu nishcamari .
58013006	Chaimanta ñucanchijca , Diospi shunguta churashpami : Mandaj Diosca , ñucata ayudajmi . ¿ Pitaj ñucataca imata rurangari ? nina canchij .
58013007	Cancunaman Diospaj Shimita yachachij michijcunata yuyarichij . Paicuna ima shina causashcata yuyarishpa , cancunapish Jesucristotaca paicuna shina catichij .
58013008	Jesucristoca sarunpish , cunanpish , huiñaitapish Paillatajmari .
58013009	Cancunaman ima mana yachashca shujtajta yachachijpica , chaitaca ama catichijchu . “ Caita micunami alli , chaita micunaca mana allichu ” nishcata yuyanapaj randica , mana c'uyaipajta Dios c'uyashcata ñucanchij shungupi ashtahuan chai yuyailla canamari alli . Chashna imalla micuna cashcata yachachishcata catijcunaca manapish ima allita japishcacunachu .
58013010	Ñucanchijca , Diosman cushpa rupachina shuj altartamari charinchij . Chai altarmantaca , Diospaj Carpa huasipi Diosta servij curacunaca , mana micui tucuncunachu .
58013011	Curacunata mandaj curallami , Diospajlla ashtahuan ch'icanchishca ucumanca , animalcunapaj yahuarta juchamanta Diosman cungapaj apan . Animalcunapaj aichataca , Carpa huasimanta llujshichishpa canllamanmi rupachincuna .
58013012	Chashnallatajmari Jesuspish , Pai jichashca yahuarhuan tucuicunata ima juchachina illajta rurangapajca , pueblomanta canllaman llaquita apashpa huañurca .
58013013	Shinashpaca ñucanchijpish , Jesús shinallataj pueblomanta canllaman llujshishpa , pinganayaj llaquita Pai apashca shinallataj apashunchijlla .
58013014	Huiñaita mana chingarina pueblotaca , caipica mana charinchijchu . Ashtahuanpish shamuj punllapi ricurina pueblotami , chai yuyai mashcacunchij .
58013015	Chaimantami , Jesucristomanta Taita Diostaca , “ Allimari cangui ” nicunalla canchij . Taita Diosman animalta cushpa huañuchina shinaca , shimihuan Diosta “ Allimari cangui ” ninami .
58013016	Shinallataj pipaj ima allita ruranatapish , caishuj chaishuj caranacunatapish amataj cungaringuichijchu . Diosman animalta cushpa huañuchij shina chashna rurajpimi , Taita Diosca cushicun .
58013017	Cancunata michijcunata caźuichij . Paicunaca , cancunapaj almata cuidana yuyaillami purincuna . Chaita rurashcamantaca , Diosman ricuchina cashcata yachashpami , chai yuyai purincuna . Chaita paicuna llaquilla shunguhuan ruranapaj randica , cushicushpa rurachun paicunahuan alli caichij . Paicuna imatapish llaquilla rurajpica , cancunaca ima allita mana japinguichijchu .
58013018	Tucui imapish alli llujshichun , allita pushana yuyaihuanmi canchij . Chaimanta ñucanchijmantaca , Diosta mañapaichij .
58013019	Shinallataj ñucata cancunapajman Dios utca tigrachishpa pushachun nishpapishmi , ashtahuanca Diostaca mañapaichij nini .
58013020	Sumaj causaita cuj Taita Diosmi , ñucanchij Apu Jesucristotaca , huañushcacunapaj chaupimanta causachirca . Jesucristoca , Dios huiñaipaj ruranata ari nishcata pajtachishpami , Paipaj yahuarta jicharca . Chaimantami Paipaj ovejacunata Jatun Michij tucurca .
58013021	Cancunataca , Taita Diosllataj tucui imatapish Pai munashca shina allita rurajcuna canata yachachichun . Shinallataj Jesucristomantaca tucui ñucanchijllatataj , Pai munashca shinata rurachichun . Pai Jesucristolla huiñai huiñaita sumajyachishca cachun . Chashna cachun .
58013022	Ashallatami cancunata cunashpa quillcani . Tucuicunallataj chaitaca , sumajta uyapaichij .
58013023	Ñami ñucanchij huauqui Timoteotaca , preźumanta cacharirca . Pai utca caiman shamujpica , paihuanmi cancunata ricunaman shamusha .
58013024	Cancunata tucui michijcunatapish , tucui Diospajlla cajcunatapish " “ ¿ Allillachu canguichij ? ” ninmi " nipaichij . Italiapi causacuj crijcunapish “ ¿ Allillachu canguichij ? ” ninmi .
58013025	Diosca , tucui cancunaman Paipaj jatun c'uyaita cushca cachun . Chashna cachun .
59001001	Ñucaca , Taita Diostapish , Apunchij Jesucristotapish servij Santiagomi cani . Tucui shujtaj llajtacunapi causacuj chunga ishqui Israel aillucunatami , “ ¿ Allillachu canguichij ? ” nini .
59001002	Ñuca huauquicuna , cancunata ima llaquicuna japijpipish , jatunta cushicunguichijlla .
59001003	Jesusta crijpi ima llaqui japishpapish , mana p'iñarij alli shungu canata yachachishcataca , cancunallataj yachanguichijmi .
59001004	Chashna alli shungu cashca ricurichunca , allita ruraichij . Chashnami imapish mana illaj , ña alli crijcunataj cashcata ricuchinguichij .
59001005	Maijan cancuna yachai illaj cashpaca , Taita Diosta mañaichijlla . Paica , tucuicunaman mana mitsaj mitsajlla , mana rimarishpalla cuj cashcamantaca , achcata cungallami .
59001006	Diosta mañashpaca , “ ¿ Chaichu cunga mana cunga ? ” ama yuyashpalla , cunataj cashcata crishpa mañaichij . “ ¿ Cungachu , manachu cunga ? ” yuyashpa mañajca , huairahuan jatun cucha yacu , caiman chaiman cuyucuj shinallami .
59001007	Maijanpish chashna ishqui yuyaihuan mañajca , Mandaj Diospaj maquimanta imallatapish chasquinataca , ama yuyachun .
59001008	Chashna ishqui yuyai runaca , tucui causaipi imata mana pajtanchu .
59001009	Maijan huauqui huajcha cashpaca , Dios jatunyachishcamanta cushicuchun .
59001010	Ashtahuanpish achcata charijca , Dios cumurichishcamanta cushicuchun . Charijca , q'uihua sisa chaquirij shinami tucunga .
59001011	Inti llujshishpa achcata rupajpi , q'uihua chaquirijpi sisacuna urmashpaca , chai sumaj cashcaca chingarinllami . Chashnallatajmi achcata chari runapish , pai imalla charishcacunandij urmarin .
59001012	Millai yuyaicuna shamujpipish , chaita jarcarijca cushicunmi . Chai millai yuyaicunata mishashpaca , huiñai causaita charishcata ricuchij coronatami chasquinga . Chaitaca Taita Diosca , Paita c'uyajcunamanmi cusha nishca .
59001013	Maijanta millai yuyaicuna japijpica : Taita Diosmi cai millai yuyaitaca cushca nishpa , ama nirichun . Taita Diosca millai yuyaitaca , mana charinchu . Paica , piman ima millai yuyaitaca , mana cunchu .
59001014	Ashtahuanpish quiquinllapitaj millai munaicuna tiyashpami , pita cashpapish mana allita rurana yuyaita cushpa , imapi cashpapish urmachin .
59001015	Chai millai munaicunaca chichushca shinami , juchata huachan . Ña juchata rurajpica , chai juchaca huañuimanmi chayachin .
59001016	Ñuca c'uyashca crijcuna , ama pandarichijchu .
59001017	Jahua pachapi tiyaj achijyachijcunata ruraj Yayaca , tucui imatapish allita , imatapish mana pandachijtami cun . Paica mana shujtajyanchu . Paitaca , ima llandu mana amsayachi tucunchu .
59001018	Taita Diosca , Pai munashcamantami , Pai rurashcacunapaj ñaupa cachun , cashcata huillashca Paipaj Shimihuan ñucanchijtaca cutin huacharichishca .
59001019	Chaimanta ñuca c'uyashca crijcuna , imatapish uyanataca alli uyaraichij . Ama utca rimaichijchu , ama utca p'iñarichijchu .
59001020	P'iñarijca , Taita Dios munashcataca mana rurai tucunchu .
59001021	Chaimanta mapa ruraicunatapish , millai yuyaicunatapish tucui saquichij . Chashna rurashpami , Diospaj Shimitaca alli shunguhuan chasqui tucunguichij . Chai Shimimi , cancunapaj almataca quishpichi tucun .
59001022	Diospaj Shimita chasquishpaca , chaipi nicushcataca rurajcuna caichij , ama uyajcunalla caichijchu . Chashna uyashpalla purishpaca , cancunallatajmi pandaricunguichij .
59001023	Maijanpish Diospaj Shimi mandashcata mana rurashpa , uyashpalla purijca , paipaj ñahuita espejopi ricuricuj shinallami .
59001024	Ñahuita ricushcahuan rishpaca , q'uipataca pai ima shina cashcata cungarinllami .
59001025	Shina cajpish , juchamanta cacharichingapaj pajta Mandashcata chai yuyai catijca , allitami ruran . Paica uyashca Shimita mana cungarishpa , ashtahuanpish chaipi imalla nicushcatataj rurashpaca , cushicungami .
59001026	Maijanpish , “ Diosta alli crijmi cani ” nirishpaca , quiquin c'allutami jarcarinata yachana . Mana chashna cashpaca , “ Diosta crijmi cani ” nishcapish yangallami , umaricunllami .
59001027	Taita Diosta tucui shunguhuan alli crijtaj cashpaca , caitami rurana : Yaya mama illaj huahuacunata ricugrina , viuda huarmicunata llaquicunahuan cajpi ricugrina . Cai pachapi tiyaj ima millaicunamantapish huaquichirina .
59002001	Ñuca huauquicuna , cancunaca sumaj Apunchij Jesucristota crijcunami canguichij . Chaimanta cancunapurapica , ama alli ricurijcunallata alli chasquichijchu .
59002002	Cashna yuyarishunchij : Cancunapaj tandanacuiman , curi surtijasta , achij nicuj sumaj churanata churashca runa yaicungachari . Llachapashcalla churanata churashca shujtaj runapish yaicungachari .
59002003	Chai achij nicuj sumaj churanata churashca runataca cushicushpami : Shamui , cai alli tiyarinapi tiyari ninguichijman . Ashtahuanpish huajcha runataca : Chaipi shayacui , mana cashpaca cai ñuca chaqui pambapi tiyari ninguichijmanmi .
59002004	Chashna ñahuita ricushpalla , shujtaca alli chasquishpa , caishujtaca mana alli chaquishpaca , cancunapurallatajmi millai yuyaiyuj juezcuna tucunguichij .
59002005	Ñuca huauquicuna , caitaca yuyarichigari : ¿ Manachu Taita Diosca , cai pacha huajchacunata agllarca ? Paita crishpa , Pai imalla charishcacunata chasquishpa , Pai mandacunpi achcata charijyachunmi agllarca . Chaitaca , Paita c'uyajcunamanmari cusha nishca .
59002006	¡ Ashtahuanpish cancunaca , huajchacunatamari pingachinguichij ! ¿ Manachu charijcunallataj , cancunataca llaquichicun ? ¿ Manachu paicunallataj cancunataca , mandajcunapajmanpish sirijta aisashpa apancuna ?
59002007	Paicunallatajmi , cancuna caticushca Apunchij Jesuspaj sumaj shutitapish c'amincuna .
59002008	Dios Quillcachishcapica : Can quiquinta c'uyarij shinallataj , shujtajcunatapish c'uyangui ninmi . Tucuita yalli caj chai Mandashcata rurashpatajca , allitami ruranguichij .
59002009	Ashtahuanpish ñahuita ricushpalla , shujtaca alli chasquishpa , caishujtaca mana alli chasquishpaca , juchallicunguichijmari . Chashna rurashcataca , Mandashcallatajmari cancunataca juchachicun .
59002010	Maijanpish tucui Mandashcata pajtachicushpapish , shujllata mana pajtachishpaca , tucuillatataj mana pajtachishcami tucun .
59002011	Ama huainayanguichu nij Diosllatajmi : Ama huañuchingui nishpapish mandashca . Mana huainayashpapish , huañuchishpaca , ñamari Mandashcataca p'aquingui .
59002012	Huatashca shinamanta cacharichij Mandashcami , cancuna rurashcataca ricuchinga . Chaita yachashpaca , allita rimaichij , allita rurashpa causaichij .
59002013	Shujtajcunata mana llaquijcunataca , Diospish mana llaquishpami llaquichinga . Ashtahuanpish shujtajcunata llaquijca , ima rurashcata ricuchi punllapica , alli nishcami llujshinga .
59002014	Ñuca huauqui , panicuna : “ Crijmi cani ” nishpapish , ima allita mana rurashpaca , ¿ ima allitaj cangari ? Paica crishcallamantaca , ¿ quishpiringachu imashi ?
59002015	Cashna nishunchij : Shuj crij huauqui cashpa , pani cashpa , churanapish , micunapish illajlla cajta ricunguichijchari .
59002016	Chashnata ricushca jahua , maijan cancunaca : Sumajta rilla , allita churarigri , sajsajta micugri ninguichijchari . Shina nishpapish , cuerpopaj ima illashcata mana cushpaca , ¿ allichu canman ?
59002017	Chashnallataj pai crishcapish , ima allita mana rurashpa ricuchijpica huañushcami .
59002018	Maijanca cashna ningachari : Canca , crijmi cangui , ñucaca allita rurajmi cani . Canca ima allita mana rurashpallataj can crishcata ricuchiari . Cutin ñucaca , allita rurashpa , ñuca crishcata ricuchisha .
59002019	Canca , shujlla Dios tiyashcatami cringui , chaica allitajmari . Supaicunapish chaitaca crinllatajmi , manchashpa chujchuncunapishmi .
59002020	¡ Upa runa ! Can “ Crijmi cani ” nishca jahua , ima allita mana rurajpica , can crishcapish huañushcamari . Chaitaca , ¿ manachu yachangui ?
59002021	Illu ñucanchij ñaupa yaya Abrahamtaca , paipaj churi Isaacta altarpi rupachinapaj cushpamari , pai crishcataca ricuchirca . ¿ Chaitaca manachu yuyaringui ?
59002022	Paica crishcamantami , chai allitaca rurashca . Chai allita rurashcahuanmi , pai crishcataca ricuchirca . ¿ Manachu chaitaca ricungui ?
59002023	Chashnami : Abrahamtaca crijpimi , Diosca ima juchachina illajta rurashpa chasquirca nishpa , Quillcachishcaca pajtashca . Shinallataj paica , Taita Dioshuan alli apanacuj cashcata alli rijsishcami carca .
59002024	Shinashpaca runaca , crishcallamantaca mana ima juchachina illajta rurashca cashcachu . Ashtahuanpish crishpa allita rurajpi , Diosca ima juchachina illajta rurashcata ñami ricunguichij .
59002025	Huainayashpa causaj Rahab huarmipish , chai llajtata ricugrij runacunata paipaj huasipi chasquishpaca , shujtaj ñantami pacalla cacharca . Illu chashna allita rurashcamantami , Diosca ima juchachina illajta rurarca .
59002026	Alma illajlla aichaca huañushcami , shinallataj crishcapish ima allita mana rurashca ricurijpica , huañushcallatajmi .
59003001	Ñuca huauquicuna , ama achcacuna Diospaj Shimita yachachijcuna tucuichijchu . Yachachijcunami ashtahuan sinchita juchachishca cashun .
59003002	Tucuicunami tauca cutin ima shinapish llaquichinchijlla . Maijanpish pita shimihuan mana llaquichijca , ña mana pandarij runami . Paipaj tucui aichatapish ña jarcari tucunmi .
59003003	Riquichij , ñucanchijta caballocuna caźuchunca , frenotami shimipi amullichinchij . Chashnami , ñucanchij maiman risha nishcaman pushanchijlla .
59003004	Barcocunatapish ricushpa yuyarichij : Jatun cajpipish , achca huaira jatarishpa caiman chaiman cuyuchijpipish , barcota purichij runaca shuj uchilla caspillahuanmi , pai maiman pushasha nishcaman pushanlla .
59003005	Chashnallataj c'allupish , ñucanchij aichapica uchillami . Uchilla cashpapish , ima imatapish yallihuan rimarinllami . ¡ Chashnallataj ashalla ninapish , jatun sachata tucui rupachinllami !
59003006	C'alluca , chai nina shinamari . Tucui laya millaita rimarinllamari . Ñucanchij aichapi tiyaj c'allumi , ñucanchijtaca mapayachin . C'alluca ucu pacha nina shina cashpami , rupachicuj shina tucui cuerpota mapayachin .
59003007	Gentecunaca , tucui laya sacha animalcunatapish , pajarocunatapish , culebracunatapish , mama cuchapi tiyaj animalcunatapish mansoyachi tucunmi . Manchanayaj quita animalcunatami mansoyachishca .
59003008	Chashna rurashpapish c'allutaca , pi mana caźuchi tucunchu . C'alluca , pipish ima shina mana jarcaipaj millaimi , huañuchij venenohuan jundami .
59003009	Chai c'allullahuantajmi Yaya Diostaca , “ Allimari cangui ” ninchij . Chaillahuantajmi , Taita Dios Paiman rijchajta rurashca gentecunataca , imapish tucushca alli canman ninchij .
59003010	Chai shimillahuantajmi allitapish , mana allitapish rimanchij . Ñuca huauquicuna , chashnaca manamari allichu .
59003011	Shuj pugyullamanta mishqui yacupish , jayaj yacupish mana llujshi tucunchu .
59003012	Ñuca huauquicunalla , ¿ higo yuraca , aceiteta capina granota p'ucui tucunchu ? ¿ Uvas yurapish higo granota p'ucui tucunchu ? Chashnallataj , ¿ shuj pugyullamanta cachi yacupish , mishqui yacupish llujshi tucunchu ?
59003013	Cancunapuramantaca , ¿ maijantaj alli yachaj , alli yuyaiyuj canguichij ? Maijanpish chashna cashpaca , pai alli shunguyuj yachaisapa cashcataca alli causashpa , allita rurashpa ricuchichun .
59003014	Ashtahuanpish jayaj yuyaihuan yanganchinacushpa , shungullapi achcata p'iñarishpa huañuricushpaca , “ Ñucamari alli yachaj cani ” ama nirichijchu . Chashna rurashpaca , cashcata yachachishcatamari llullapi surcunguichij .
59003015	Chashna yuyaitaca , Diosca mana cunchu . Chaica , cai pacha aichamanta llujshij yuyaillami , diablo cushca yuyaillami .
59003016	Yanganchinacushpa , mitsanacuilla tiyajpica , p'iñanacushpa llaquichinacuillami jatarin .
59003017	Ashtahuanpish Dios cushca yachaica , puntaca chuyami , chaipaj huashaca alli tucunacuipi churajmi . Shinallataj c'uyaj , alli shungu , pitapish llaquij , allita ruraj canata yachachijmi . Ishqui yuyai purinata , mishqui shimi jayaj shungu canataca mana yachachinchu .
59003018	Maijanpish tarpuj shina , imatapish cashcata rurashpa , sumajta causajca , tarpushcamanta granota tandaj shinami sumaj causaita japinga .
59004001	¿ Ima nishpataj cancunapurallataj macanacunguichij , caita chaita rimanacunguichij ? Cancunapaj shungullapitaj millai munaicuna caita chaita yuyachicujpimari , chashnaca ruranguichij .
59004002	Imata munashpapish , mana charinguichijchu . Huañuchishpapish , shujtajcunapajta munashpapish , mana imata japi tucunguichijchu . Quichushataj nishpa macanacushpapish , Diosta mana mañashpamari , cancuna munashcataca manataj japinguichij .
59004003	Mañashpapish millai shunguhuanmi mañanguichij . Aicha ima munashcata rurashpa tucuchingapajlla , mañashcamantami , mana japinguichij .
59004004	¡ Cancunaca huainayashpamari causanguichij ! Cai pachapajta munashpaca , Taita Diosta p'iñacushcataca , ¿ manachu yachanguichij ? Maijanpish cai pachapajta munajca , Taita Diosta p'iñajmari tucun .
59004005	¿ Yangallachu Dios Quillcachishcapica : " Ñucanchijpi causachun Dios churashca Espirituca , ñucanchijtaca Paipajlla cachunmi munan " nishca canata yuyanguichij ?
59004006	Ashtahuanpish Diosca , ñucanchij mana c'uyaipaj cajpipish c'uyaj cashcatamari , ashtahuan ricuchisha nishca . Chaimantami : Taita Diosca jatun tucushcacunataca p'iñanmi , mana jatun tucushcacunatami jatunta c'uyan nishca .
59004007	Chashna cajpica Taita Diosllata caźuichij , diablotaca c'ariyaichijlla . Cancuna c'ariyajpica , paica cancunamanta miticungallami .
59004008	Taita Diospajman c'uchuyaichij , Paipish cancunapajman cuchuyamungallami . Juchahuan mapayashcacuna , cancunapaj maquita maillaichij . Ishqui yuyai purijcuna , cancunapaj shungumanta mapa yuyaita anchuchichij .
59004009	Llaquirichij , “ ¡ Ai ! ” nichij , caparirishpa huacaichij . Asinapaj randica , huacaichij . Cushicunapaj randica , llaquirichij .
59004010	Apunchij Jesuspaj ñaupajpi , tucui shunguhuan cumurichij . Paimi cancunataca jatunyachinga .
59004011	Huauquicuna , ama caishuj chaishuj yanganchinacuichijchu . Maijanpish shuj crijta , “ Chai huauquica mana allichu ” nishpa juchachishpa rimajca , Mandashcata mana caźujmi , Mandashcata juchachishpa rimajmi . Mandashcata can juchachishpa rimashpaca , Mandashcata pajtachijca mana canguichu , ashtahuanpish Mandashcata juchachijmari tucungui .
59004012	Shujlla Diosmi Mandashcata curca . Paillatajmi quishpichi tucun , mana cashpaca chingachi tucun . Shina cajpica canca , ¿ ima cashpataj caishujtaca juchachinguiari ?
59004013	Cunan cashpa , caya cashpapish , cai llajtaman chai llajtaman jacuchij . Huatata chaipi randishpa , c'atushpa achca cullquita mirachimungapaj nijcuna , uyahuaichij .
59004014	¡ Cancunaca , caya ima tucunataca mana yachanguichijchu ! ¿ Ñucanchij causaica imatagari ? Ñucanchij causaica , p'uyu ashacama ricurishcahuan , ñapish chingarij shinallami .
59004015	Chashna ninapaj randica : Mandaj Dios munajpica , caitapish chaitapish rurashunchari ninami canguichij .
59004016	Ashtahuanpish jatun tucushpamari , “ Caitapish , chaitapish rurashunmi ” nishpa puringuichij . Jatun tucushpa chashna yuyanaca , manamari allichu .
59004017	Maijanpish imatapish allita ruranata yachashca jahua mana rurajca , paillatajmi juchayuj tucun .
59005001	¡ Uyaichij , achcata charijcuna ! Cancunataca , jatun llaquicuna japina cashcamanta caparirishpa huacaichij .
59005002	Cancuna imalla charishcacunaca ismushcamari . Cancunapaj churanacunatapish , polilla c'urucuna micushcamari .
59005003	Cancunapaj curipish , cullquipish p'ulasyashcami . Chai p'ulasyashcallatajmi , cancunataca Diospaj ñaupajpi juchachinga . Chaillatajmi cancunapaj aichataca , nina shina rupachishpa tucui chingachinga . Cancunaca tucuri punllacunapajmari , charinacunataca achcata tandachishcanguichij .
59005004	Riquichij , cancunapaj allpacunamanta granota tandajcunamanca umashpamari , imata mana pagashcanguichij . Chaica Diosta caparicunmari . Cancunapaj chagracunata tandajcuna caparishcamari , Tucuita Rurai Tucuj Mandaj Diospaj rinrinman uyarishca .
59005005	Cancunaca , cai pachapica allita micushpa , allita ubyashpa , munanayajta causashcanguichij . Chashna causashpami , huañuchina punllapaj shina manchanayajta huirayashcanguichij .
59005006	Cancunaca , cashcata ruraj runatarajmari juchachishpa huañuchircanguichij . Paica mana c'ariyarcachu .
59005007	Chaimanta huauqui , panicuna , Apunchij Jesús shamungacama , mana p'iñarishpa alli shunguhuan shuyacuichijlla . Tarpuj runata ricushpa yuyarichij . Paica , sumaj granota tandangapajca ñaupa tamya , q'uipa tamya shamushpa p'ucuchingacama , mana p'iñarishpa shuyanllami .
59005008	Chashnallataj cancunapish , Apunchij Jesús ñalla shamuna cashcamanta , mana p'iñarishpa alli shunguhuan chai yuyai shuyacuichijlla .
59005009	Huauquicuna , cancunata Dios ama juchachichunca , ama caishuj chaishuj juchachinacuichijchu . Riquichij , cancunapaj Juezca pungullapimari .
59005010	Huauqui , panicuna , Dios ima nishcata huillajcunata yuyarichigari . Paicunaca , Mandaj Diospaj shutipi huillashcamanta llaquichijpipish , alli shunguhuan catircallacunami . Cancunapish paicuna shinallataj catichigari .
59005011	Riquichij , ima llaquita apajcunataca , cushimari ninchijmi . Illu Job llaquita apacushpa , mana p'iñarishcataca uyashcanguichijmi . Chai q'uipaca , Mandaj Dios chai tucui allicunata cushcatapish yachanguichijmi . Mandaj Diosca yallitaj c'uyaj , llaquijmari .
59005012	Ñuca huauqui , panicuna , tucuimanta yallica , imamantapish mana llullacushcata ricuchisha nishpa , ama " jahua pacha , cai pacha " nichijchu . Ima shujtajpaj shutipipish ama imata nichijchu . Ashtahuanpish ama llaquipi urmangapajca , ari nina cajpica , ari nichij , mana nina cajpica , mana nichij .
59005013	Cancunapuramanta maijanpish llaquihuan cashpaca , Diosta mañachun , maijan cushi cashpaca , Diosta alabashpa cantachun .
59005014	Cancunapuramanta maijan ungushca cashpaca , tandanacushca crijcunata cunaj yuyajcunata cayaj cachachun . Paicunami chai ungushcata , Apunchij Jesuspaj shutipi aceitehuan churashpa mañangacuna .
59005015	Tucui shunguhuan crishpa mañajpica , Apunchij Jesusca chai ancha ungushcata alliyachishpa jatarichingami . Chai ungushcapaj ima juchacunatapish perdonangami .
59005016	Imamanta llaquichinacushca cashpaca , caishuj chaishuj huillanacuichij . Dios cancunata alliyachichunpish , caishuj chaishujmanta Paita mañaichij . Cashcata ruraj runa tucui shunguhuan mañashcami , imatapish rurai tucun .
59005017	Eliaspish ñucanchij shinallataj , pandarijlla runami carca . Chashna cashca cashpapish , tamyata ama cachachun nishpa , tucui shunguhuan Diosta mañajpica , quimsa huata sujta quillacamami cai llajtapica mana tamyarca .
59005018	“ Tamyata cachapai ” nishpa cutin mañajpica , Diosca tamyachircallami . Chashna tamyajpimi allpapica , imapish cutinllataj alli p'ucurca .
59005019	Huauqui , panicuna , cancunapuramanta maijanpish cashcatataj yachachishcamanta anchurishpa pandarircachari . Chashna puricujta yuyachishpa Diospajman tigrachijca ,
59005020	caita yachachun : Chai pandarishpa causacuj juchayuj runapaj almatamari , huañuimanta quishpichin . Imalla juchacunata rurashcatapish pambashpami saquin .
60001001	Ñucaca , huillagrichun Jesucristo mingashca Pedromi cani . Caitaca , quiquin llajtamanta llujshichishpa cachashcamanta Pontopi , Galaciapi , Capadociapi , Asiapi , Bitiniapi causagrishca crijcunamanmi quillcani .
60001002	Yaya Diosmi cancunataca , ñaupamanta Pai rijsishcacunata agllashca . Paita caźushpa , Jesucristopaj yahuarhuan maillashca cachunmi , cancunataca Paipaj Espirituhuan , Paipajlla ch'icanchishca . Diosca cancunamanca , Paipaj jatun c'uyaitapish , sumaj causaitapish yallijta cushca cachun .
60001003	¡ Apunchij Jesucristopaj Yaya Diostaca , “ Allimari cangui ” nishunchigari ! Paimi , huañushcacunapaj chaupimanta Jesucristota causachirca . Chashna rurashpami ñucanchijtaca jatunta llaquishpa , huiñaita causagrina yuyailla cachun cutin huacharichirca .
60001004	Diosca cancunapajca , jahua pachapimi mana chaquirij , mana ismuj , mana mapayaj japinata huaquichishpa charicun .
60001005	Cancunataca , Diosta crishcamantami , quishpirinata japingacama , Pai Diosllataj Paipaj maquipi huaquichishpa charicun . Cai quishpirinataca shamuj punllapimi , cancunamanca ricuchinga .
60001006	Chaimantami llaquicunataca , achcata cushicushpa apanguichij . Cunan apacun tucui laya llaquicunaca ashacamallami .
60001007	Cancuna crishcaca , curitapish yalli valijmi . Curitaca , chingarijlla curi cajpipish , alli curi cashcata ricungapajca , ninapimi rupachin . Shinallataj cancuna llaquicunata apajpica , cancuna crishcapish chai curita yalli sumajmari tucun . Chai llaquicunata mishashpami , shamuj punllapi Jesucristo ricurijpica , alli nishca , sumajyachishca , jatunyachishca canguichij .
60001008	Cancunaca , Jesucristotaca mana ricushca cashpapish , crishpamari c'uyanguichij . Pai quiquintataj manaraj ricushpapish , yallitaj jatun cushicuihuanmi cushicunguichij .
60001009	Crishcallamanta cancunapaj alma quishpirinata japina cashcamantami , chashna cushicucunguichij .
60001010	Mana c'uyaipajta Dios c'uyashpalla , cunan cancunaman cungapaj charicushca quishpirinataca , ñaupamanmi Dios ima nishcata huillajcunaca ña huillarcacuna . Chashna paicunallataj huillashcata alli yachashun nishpami , callarishpa tapurcacuna .
60001011	Cristopaj Espíritu paicunapi cashpami , Cristo ima shina llaquita apanatapish , chai q'uipa sumajyachishca canatapish , manaraj chashna tucujpi , ñaupaman paicunata huillachirca . Chaimantami Dios ima nishcata chai huillajcunaca , paicunallataj huillashcata , “ ¿ Pitaj chai Cristo canga , ima punllataj chashnaca tucunga ? ” nishpa , yachashuntaj yuyarcacuna .
60001012	Shina cajpipish , Diosllatajmi paicuna huillashcaca mana paicunapaj cashcata , ashtahuanpish cancunapaj cashcata ricuchishca . Cunanmari paicunahuan huillashcatataj , jahua pachamanta cachashca . Chai alli huillaitami , Diospaj jucha illaj Espíritu cancunaman huillachijpi , uyacunguichij . Caicunataca , angelcunapish ña ricushun yuyashpa , chaparacuncunamari .
60001013	Chaimanta cancunapaj yuyaipica , alli chumbillirishca shina , alli yuyarishpa causaichij . Mana c'uyaipajta Dios c'uyashpa , Jesucristo shamui punllapi ñucanchijman allicunata cuna cashcata japina yuyailla caichij .
60001014	Diosta alli caźuj huahuacuna shinataj causaichij . Ña ama ñaupa manaraj yachashpa rurashca shina , mapa munaicunata caźushpa causaichijchu .
60001015	Ashtahuanpish cancunata cayaj Diosca , ima jucha illajlla cashcamanta , cancunapish tucui imata ruranapipish jucha illajlla causaichij .
60001016	Dios Quillcachishcapica : Ñucaca , ima jucha illajmi cani . Chaimanta cancunapish , ima jucha illajlla caichij ninmi .
60001017	Diosca , imalla rurashcata ricucushpaca , pitapish mana ñahuita ricushpalla imata ningachu . Paitamari cancunaca , “ Yaya ” nishpa mañacunguichij , cai pachamantapish rinallami causacunguichij . Chaimanta , tucui causaipimi Paita manchashpa causana canguichij .
60001018	Diosca cancunataca , cancunapaj ñaupa yayacuna yachachishca yanga causaimantaca , mana chingarijlla curihuan , cullquihuan quishpichircachu . Chaitaca cancunallataj yachanguichijmi .
60001019	Ashtahuanpish Cristo jichashca , Paipaj sumaj yahuarhuanmi quishpichishca canguichij . Paica ima mapa illaj , alli sumaj Malta Oveja shinami carca .
60001020	Manaraj cai pachata rurashpallatajmi , Cristotaca chaipaj ch'icanchishca . Shina cashpapish cunan cai q'uipa punllacunapimi , cancunata c'uyashcamanta Cristota cachashca .
60001021	Paimantami , Taita Diostaca cringuichij . Cancuna crishpa Pai yuyailla cachunmi , Diosca Cristotaca huañushcacunapaj chaupimanta causachishpa sumajyachishca .
60001022	Diospaj Espíritu yuyaita cujpimi , cashcatataj huillashcataca caźushpa , cancunapaj almataca chuyayachishcanguichij . Chaimanta cunanca , ama “ C'uyanimi ” nij tucushpalla purichijchu . Ashtahuanpish , caishuj chaishuj chuya shunguhuan c'uyanacuichij .
60001023	Cancunaca , huañujlla yayamantaca mana cutin huacharishca canguichijchu . Ashtahuanpish causacuj , huiñaita mana tucurij Diospaj Shimita uyashcamantami , cutin huacharishca canguichij .
60001024	Dios Quillcachishcapica : Tucui gentecunaca , q'uihua shinallami . Paicuna sumaj cashcapish , q'uihua sisa shinallami . Q'uihua chaquirijpica , sisapish urmanllami .
60001025	Ashtahuanpish Mandaj Diospaj Shimica , huiñaita pajtacungallami ninmi . Cai shimicunatami alli huillaita cancunaman huillajpica , uyarcanguichij .
60002001	Chaimanta cunanca , millai ruranata , umanata , mishqui shimi jayaj shungu canata , shujtajpajta munanata , pitapish mana alli nishpa huashalla parlarinata saquichij .
60002002	Cunanlla huacharishca huahuacuna lechellata munanachij shina , imahuan mana chagrushca , Diospaj Shimillata yachanata munaichij . Alli huiñaj shina , chaicunata yachashpami , cancunaca quishpiringuichij .
60002003	Apunchij Jesús alli cashcata ña yachashca cashpatajca , chashnami cana canguichij .
60002004	Apunchij Jesusca causacuj Rumimi , Paipajman c'uchuyaichigari . Paitaca , runacunaca mana munashpami shitashcacuna . Paicuna shitajpipish , Taita Diospajca achca valij cajpi , Paica agllashca Rumimari .
60002005	Cancunapish causaj rumicunami canguichij . Diosca cancunahuanmi , Paipaj Espiritupaj huasita shayachicun . Chashna rurajpimi Diospaj Espíritu yachachishcata ruraj , Taita Diospajlla curacuna tucushcanguichij . Chaimantami , Jesucristomanta Dios chasquinallata causanguichij .
60002006	Chashna cajpimi , Dios Quillcachishcapica : Huasita rurai callarinapaj agllashca , sumaj , yallitaj valij Rumitaca Sionpimi churani . Pipish Paita crishpaca , mana pingai tucungachu ninmi .
60002007	Cristota crij cancunapajca , Paica sumajmari . Ashtahuanpish mana crijcunapajca , cashna nishcami pajtashca : Huasita rurajcuna mana nishpa shitashca Rumillatajmi , huasichi callarinapaj agllashca Rumi tucushca .
60002008	Shinallataj : Chai Rumillatajmi ñitcarina Rumipish , churarishpa urmana jatun Rumi tucushca nishcami . Paicunaca , Diospaj Shimita mana caźusha nishcamantami , chashnaca ñitcarincuna . Paicunataca , ñaupamanmi chashna tucuchun nishca .
60002009	Ashtahuanpish cancunaca , Dios agllashcacunamari canguichij . Jatun Mandajpajta ruraj curacuna , Diospajlla ch'icanchishca llajta , Dios randishca gentecunami canguichij . Cancunata amsamanta sumaj achij luzman llujshichij Taita Dios rurashca , mancharina allicunata huillachun agllashcacunami canguichij .
60002010	Cancunaca , ñaupaca mana Diospajchu carcanguichij , ashtahuanpish cunanca Diospajmari canguichij . Ñaupaca , mana llaquishca carcanguichijchu , ashtahuanpish cunanca Dios llaquishcami canguichij .
60002011	Quiquin llajtamanta caruyashpa , shujtaj llajtacunapi causacuj c'uyashca huauquicuna , cancunapaj almahuan macanacucuj millai munaicunataca amataj rurapanguichijchu .
60002012	Diosta mana rijsijcunapaj ñaupajpipish , alli causanguichij . Chashna alli causajpica , huañuchijcunata shina cunan p'iñacushpapish , cancuna imatapish allita rurashcata ricushpaca , imalla rurashcata Dios ricuchij punllapica , Taita Diosta sumajyachingacunami .
60002013	Cancunaca , Apunchij Jesuspajmi canguichij . Chaimanta cai pachapi pushachun churashca mandajcunatapish , tucuicunapaj jahuapi tiyacuj jatun mandajtapish caźuichijlla .
60002014	Shinallataj millaita rurajcunataca huanachichun , allita rurajcunataca alli nichun , churashca mandajcuna cashcamantami llajtata mandajcunatapish caźuna canguichij .
60002015	Mana imata yachaj , ch'ahuanyashcacunata upallachingapajmi , Taita Diosca cancunataca chashna alli causachun munan .
60002016	Cunanca , huatashca shinamantaca cacharishcami canguichij . Chashna cashpapish , “ Ña cunanca cacharishcami canchij ” nishpaca , ñataj ima millaitapish ruranguichijman . Chashna ruranapaj randica , Taita Diosta servijcuna shinataj causaichij .
60002017	Pita ama yanganchichijchu , crijcunapura c'uyanacuichij , Taita Diosta manchaichij . Llajtata jatun mandajtapish caźuichij .
60002018	Amopaj runacunaca , cancunapaj amocunataca tucuipi alli caźuichij . Ama alli , c'uyaj amocunallata caźuichijchu , millai amocunatapish caźuichijlla .
60002019	Taita Diospaj ñaupajpi alli cangaraicu allita ruracushcamanta , yangalla llaquichijpi chai llaquita apashpaca , allitamari ruranguichij .
60002020	Cancunallataj juchata rurashcamanta cancunata llaquichijpi , llaquita apashpaca , ¿ ima allitataj ruranguichigari ? Ashtahuanpish allita rurashca jahua cancunata llaquichijpi , llaquita apajpica , Taita Diosmari cancunataca alli ninga .
60002021	Chashna llaquita apachunllatajmi , cancunataca agllarca . Cristoca , Pai rurashcata ñucanchij catichunmi , ñucanchijmanta llaquita apashpa huañurca . Cancunapish Paipaj chaqui sarushcata catishpa , llaquitaca apaichijlla .
60002022	Paica , ima juchata mana rurarcachu , pita mana umarcachu .
60002023	Maijan c'amijpipish , Jesusca mana tigrarishpa c'amircachu . Pi llaquichijpipish , “ Cantapish tigra llaquichishami ” mana nircachu . Chaipaj randica , tucui imatapish cashcata ricuj Diospaj maquipi mingarcallami .
60002024	Cristollatajmari ñucanchij juchacunataca , Paipaj aichapi apashpa , caspipi chacatashca huañurca . Chaimanta ñucanchijca , juchata rurangapajca huañushca shinami canchij . Cunanca , Dios munashca shinami causana canchij . Paita chugrichishcamantami , cancunaca alliyachishca canguichij .
60002025	Cancunaca ñaupaca , chingarishca ovejacuna shinami purij carcanguichij . Chashna cashca cashpapish , cunanca cancunata Michij , cancunapaj almata Huaquichijpajmanmi cutirircanguichij .
60003001	Shinallataj huarmicuna , cancunapaj cusata alli caźuichij . Paipaj huarmi tucuipi alli caźujta ricushpami , Diospaj Shimita mana crij cusa cashpapish , mana shimihuan huillajllapitaj crij tucunga .
60003002	Cancuna ima mana allita mana rurashpa , tucuipi alli caźujpica , chaita ricushpa crij tucungallami .
60003003	Ama cancunapaj umallata yallitaj allichirichijchu . Ama curimanta rurashca ima sumajcunata aparishpa , sumaj churanacunata churarishpa , jahuallata ricurichijchu .
60003004	Chaipaj randica , ucu shungu yuyaita allichirishpa , mana p'iñarij alli shungu caichij . Chaica mana chingaringachu , chaitamari Taita Diosca yallitaj alli ninga .
60003005	Diospajlla causaj ñaupa huarmicunaca , chashnamari allichirijcuna cashca . Paicunaca , Taita Dios yuyailla cashpami , cusacunataca alli caźujcuna cashca .
60003006	Abrahampaj huarmi Saracarin , paipaj cusata alli caźuj cashpami , “ Ñuca amito ” nij cashca . Cusa mana manchachijllapitaj , allita rurashpa causaichigari . Chashna rurashpami , Sarapaj ushushicuna shinataj canguichij .
60003007	Shinallataj cusacunapish , cancunapaj huarmihuanca alli yuyaihuan causaichigari . Huarmitaca p'aquirinalla sumaj vaso shina cashcata yuyaichij . Cancunaman shinallataj , paicunamanpish mana c'uyaipajta Dios c'uyashpa huiñai causaita cushcamanta , huarmitaca “ Allimari cangui ” nichij . Cancuna Diosta mañacujpi ima mana alli yuyaicuna ama jarcachunmi , chashna cana canguichij .
60003008	Tucuimanta yallica , tucuicuna chaillatataj yuyashpa sumajta causaichij . Quiquin huauquindijcuna shinataj , caishuj chaishuj c'uyanacuichij , llaquinacuichij . Pihuanpish alli caichij .
60003009	Diosca , cancunataca allicunata chasquichunmi agllarca . Chaimanta cancunaca , pi llaquichijpipish , ama tigra llaquichichijchu . Cancunata “ Llaqui tucushca canman ” nijpipish , ama chashnallataj nichijchu . Chashna ninapaj randica , Dios bendiciachun nichij .
60003010	Chashna cachunmi , cashna nishca : Maijanpish causaita c'uyashpaca , millaita rimanamanta c'alluta jarcarichun , umanamanta shimita huaquichichun .
60003011	Tucui millaimanta anchurishpa , allillata rurashpa , alli sumajta causana yuyailla cachun .
60003012	Mandaj Diosca , cashcata rurajcunamantaca , manataj Paipaj ñahuita anchuchinchu . Paicuna mañashcatapish uyaracunmi . Ashtahuanpish millaita rurajcunataca , Mandaj Diosca p'iña ñahuihuanmi ricun ninmi .
60003013	Cancuna allita ruracujpica , ¿ pitaj cancunataca , ima mana allita rurai tucungari ?
60003014	Chashna cajpipish , ¡ allita ruracushcamanta pi llaquichijpica , cushicuichijlla ! Cancunata p'iñajcunataca ama manchaichijchu , ama llaquilla caichijchu .
60003015	Chaipaj randica , Taita Diostaca “ Ñucanchijta Mandajmi ” nishpa , cancunapaj shungupi “ Allimari ” nichij . Cancuna imata shuyacushcata pi tapujpica , alli shunguhuan sumajta huillashpa ricuchingapaj allichirishca caichij .
60003016	Cancunataca , Cristohuan cashpa alli causacujpimi , huañuchijcunata shina rimancuna . Chai rimajcuna cancuna alli causajta ricushpa pingarichunca , imata mana manchashpa alli yuyaihuan causaichij .
60003017	Cancuna allita ruracushca jahua , llaquita apachun Taita Dios munajpica , llaquita apaichijlla . Ama millaita rurashcamanta llaquita apana tucuichijchu .
60003018	Cristoca , ñucanchij juchacunamantaca , shuj cutinllami huañurca . Cashcata Rurajmari , juchayujcunapaj randi huañurca . Ñucanchijta Taita Diospajman pushangapajmi , Paipaj aichapi huañurca . Shina cashpapish , Espiritumantami causachishca carca .
60003019	Chashna huañushpami , huichcashca huajcha almacunaman huillagrirca .
60003020	Chai huichcashca tiyacujcunaca , ñaupa Noé huillacui punllacunapi mana caźujcunami carca . Huambuj huasita Noé tucui rurangacamami , Taita Diosca paicunataca llaquishpa shuyashca . Chai huambuj huasipica , pusajcunallami yacullapitaj quishpirishcacuna .
60003021	Chai yacuca , bautiźarina cashcatami yuyachin . Bautiźarinaca , Cristo causarishcamantami cunanca quishpichin . ( Bautiźarijpica , mana ima mapaca aichamanta anchunchu , ashtahuanpish yuyaipimari , Taita Diospaj ñaupajpi alli causana munailla tucunchij ) .
60003022	Paica , jahua pachaman rishpami , Taita Diospaj alli ladopi tiyacun . Paitamari angelcunapish , jatun mandajcunapish , shujtaj mandajcunapish caźucun .
60004001	Cristoca , Paipaj aichapimi llaquicunata apashpa ñucanchijmanta huañurca . Cancunapish llaquicunata apanataca , ama manchaichijchu . Maijanpish quiquin aichapi llaquicunata apajca , millaita ruranataca ña saquishcami .
60004002	Paica , huañuna punllacama quiquin munaitaca , ña mana rurangachu . Ashtahuanpish Taita Diospaj munaitami rurashpataj causanga .
60004003	Ñami saruncunallamantaj cancunaca , Diosta mana rijsijcuna cashpa , amijta millai ruraicunapi causarcanguichij . Machaj , micuj , ubyaj , c'ulun ninacushpa amijta tushujcunami carcanguichij . Rurashcalla , millanana dioscunata adorajcunapishmi carcanguichij .
60004004	Cunanca , ña mana paicunahuan chai millai ruranacunaman cacharishca shina callpanguichijchu . Chaimantami imamanta ña mana chashna rurashcata mana yachashpa , cancunataca c'amincuna .
60004005	Ashtahuanpish paicuna imallata rurashcataca , Diosmanmi ricuchingacuna . Paimi causajcunatapish , huañushcacunatapish , paicuna ima rurashcata ricuchingapaj allichirishca tiyacun .
60004006	Shujtajcunata shinallataj llaquichishca cashpapish , Taita Dios causacuj shinallataj espirituca causachun , huañushcacunamanpish alli huillaitaca huillashcami .
60004007	Tucui imalla tiyajcuna tucurina punllaca , ñallamari chayamucun . Chaimanta , Diosta mañai tucungapajca , rijcharishca , alli yuyaihuan causaichij .
60004008	Tucuimanta yallica , caishujhuan chaishujhuan c'uyanacuichij . C'uyaica , mashna juchacunatapish mana ñahuipi churanchu .
60004009	Poźadata mañajpipish , ama huashalla rimarishpa , caishuj chaishuj chasquinacuichijlla .
60004010	Tucuicunami Diosmantaca , ch'ican ch'ican rurai tucunata chasquircanguichij . Chaicunahuanca , caishuj chaishujpaj allita ruraichij . Chashnami mana c'uyaipajta Taita Dios c'uyashpa cushcahuanca , tucuita alli pajtachinguichij .
60004011	Maijanpish huillashpaca , Diospaj Shimi cashcallata huillaichij . Maijanpish ima allitapish rurashpa servijca , Taita Dios cushca rurai tucunahuan servichij . Tucui imalla rurashcapish , Jesucristomanta Taita Diosllata jatunyachingapaj chashna ruraichij . Huiñai huiñaita jatunyachishca canapish , tucuita mandanapish Paipajllamari . Chashna cachun .
60004012	C'uyashca huauqui , panicuna , cancuna alli crij cashcata ricungapaj nina shina jatun llaquicuna japijpica , ima mana ricushcata shina , ima mana yachashcata shinaca ama mancharinguichijchu .
60004013	Mancharinapaj randica , Cristo apashca llaquicunallatataj apacushcata yuyarishpa cushicuichigari . Chai llaquicunata apashcamantaca , Pai achij nicuj sumaj shamujpica , jatuntami cushicunguichij .
60004014	Cristota caticushcamanta cancunata c'amijpica , cushicunguichijmari . Cancunapica , Diospaj sumaj Espiritumari causacun . Cancunata c'amijcunaca , Paitamari c'amincuna . Ashtahuanpish cancunaca , Paitaca sumajyachinguichijmari .
60004015	Cancunataca , pipish amalla huañuchij cajpi , shuhua cajpi , millaita ruraj cajpi , shujtajcunapaj imapi satirij cajpi llaquichicushca cachun .
60004016	Ashtahuanpish Cristota catij cajpi llaquichijpica , ama pingaringuichijchu . Pingarinapaj randica , chai llaquicunata apashpaca , Taita Diostamari sumajyachinguichij .
60004017	Dios , Paipaj huahuacunata llaquichina punllamari ña chayamushca . Ñucanchijtaraj chashna llaquichi callarijpica , Taita Dios cushca alli huillaita mana uyasha nijcunacarin , ¡ imachari tucunga !
60004018	Cashcata rurajpish , llaquicunata apashpa , ashamanta quishpirijpica , Diosta mana manchaj juchayujcarin , ¡ maipichari ima tucunga !
60004019	Taita Dios munashca shina llaquita apajcunaca , paicunata Ruraj Diospaj maquipi almata mingashpa allita ruracuchunlla . Pai Diosca , manataj cungaringachu .
60005001	Cunanca , cancunata cunaj yuyajcunatami yuyachisha nini . Ñucapish paicuna shinallataj cunaj yuyajmi cani . Cristo ima shina llaquicunata apajtapish , ñuca ñahuihuantajmi ricurcani . Ñucapish shamuj punlla sumajyachishca canatami shuyacuni . Chaimantami caita mingani :
60005002	Taita Dios cancunaman mingashca huauquicunataca , ovejacunata alli michij shina , alli ricuraichij . Dios munashca shina quiquin yuyaimanta paicunapaj allita ruraichij . Ama maijan “ Rurai ” nijllapi , cullquita japingaraiculla imatapish ruraichijchu , ashtahuanpish mana q'uillashpa , cushicushpa pushanguichij .
60005003	Cancunaman cuidachun mingashca crijcunataca , ama cancunapaj runacunata shina quiquin munaita rurachichijchu . Ashtahuanpish cancuna alli causajta ricushpa , paicunapish catichun , allita ruranguichij .
60005004	Chashna pushashpami , michijcunata Jatun Michij shamujpica , cancunaca mana chingarij , sumaj coronata chasquinguichij .
60005005	Shinallataj q'uipa huiñaicunapish , yuyajcunata caźuichij . Ama jatun tucushpa , tucuicunallataj caishuj chaishuj caźunacuichij . Taita Diosca , jatun tucushcacunataca p'iñanmi . Mana jatun tucushcacunataca , jatunta c'uyanmi nishcata yuyarichij .
60005006	Chashna cashcamantaca , Tucuita Rurai Tucuj Diospaj maquipi , cumurichijlla . Cancunata jatunyachina punlla chayamujpica , Paillataj jatunyachingallami .
60005007	Diosca , cancunataca cuidaracunmi . Chaimanta , ima yuyailla puricushpaca , chaitaca Diospaj maquipi mingaichijlla .
60005008	Cancunata p'iñaj diabloca , león maijanta micusha nishpa , huacarishpa muyucuj shinami puricun . Shina cajpica , rijcharishca , alli yuyaihuan causaichij .
60005009	Jesucristopi shunguta churashpa , sinchi sinchita shayarishpa diablotaca c'ariyaichij . Tucui cai pachapi crijcunaca , tucuicunallataj cancuna apacushca llaquicunallatataj apacushcataca yachanguichijmi .
60005010	Taita Diosca , ñucanchijtaca mana c'uyaipaj cajpipish c'uyashpamari , Jesucristomanta huiñaita sumajyachingapaj agllarca . Ashacama cancuna llaquita apashca q'uipaca , Paillataj cancunataca allicunata rurachun , sinchiyachichun , imatapish rurai tucujta , pi mana cuyuchipajta rurachun .
60005011	Huiñai huiñaita Pai Dioslla sumajyachishca , tucuita Mandaj cachun . Chashna cachun .
60005012	Ñuca shunguta churashca huauqui Silvanohuanmi , cai asha quillcataca cancunaman cachani . Caita cancunaman quillcashpaca , mana c'uyaipajcuna cajpipish Taita Dios c'uyashcata yuyachishpami , chai c'uyaimantaca amataj anchurichun cunashpa yuyachini .
60005013	Cancunata Dios agllashca shinallataj , Babiloniapi causaj tandanacushca crijcunapish , ñuca huahua shina caj Marcospish cancunataca “ ¿ Allillachu canguichij ? ” ninmi .
60005014	Caishujta chaishujta c'uyashpa muchashpa , “ ¿ Allillachu cangui ? ” ninacuichij . Jesucristohuan shujlla cajcunamanca , tucuicunallamantaj sumaj causaita cushca cachun . Chashna cachun .
61001001	Ñucaca , Jesucristota servij , huillagrichun Pai mingashca Simón Pedromi cani . Ñucanchij Dios , Quishpichij Jesucristoca ima juchachina illajta rurajmari . Chashna cashpami cancunamanpish , ñucanchijman shinallataj alli sumaj crinata curca . Cancunamanmi caitaca quillcani .
61001002	Cancunaca Diostapish , Apunchij Jesustapish rijsinguichijmi . Chaimanta , Diosca cancunamanca , Paipaj jatun c'uyaitapish , sumaj causaitapish yallijta tiyashca cachun .
61001003	Diosca , Tucuita rurai tucujmi . Chashna cashpami , Pai shinata sumajyachingapaj ñucanchijtaca cayashpa , Paimanta yachachishca . Chashnami , Pai munashca shina causachun , ñucanchij tucui imalla charina cashcata cushca .
61001004	Chashnamari Diosca , “ Jatun , sumaj allicunata cushami ” nishca . Chaicunata chasquishpami , cancunaca Dios ima shina caj shinallataj canata chasquircanguichij . Chaimantami cai pachapi millai munaicunata caźushpa , ima mana alli ruraicunamantaca ña anchurishcanguichij .
61001005	Cunanca , ña crijcuna cashcamantaca , tucui yuyaihuan allita ruraichij . Ña allita ruranata yachashpaca , Diosta ashtahuan rijsichij .
61001006	Ña Diosta rijsishpaca , quiquinllataj jarcarij , mana p'iñarij caichij . Ña mana p'iñarij cashpaca , Dios yuyailla caichij .
61001007	Ña Dios yuyailla cashpaca , caishuj chaishuj llaquinacuichij . Ña llaquinacuj cashpaca , c'uyanacuichij .
61001008	Apunchij Jesucristota rijsishcamanta , cancunapi chashna yuyaicuna junda tiyajpimi , mana q'uilla , mana yangalla causanguichij .
61001009	Maijanpish caicunata mana charijca , paipaj ñaupa juchacunata Dios maillashcatami cungarishca . Chaimantami paipaj ñahuihuanca , ña mana caruta ricui tucuj shina tucun .
61001010	Chashna cajpimi can huauqui panicunataca , Dios imapaj cayashpa agllashcataca , ama cungarishpa chai yuyai catichun nini . Chaita yuyaipi causashpaca , manataj urmanguichijchu .
61001011	Chashna cajpimi ñucanchijta Mandaj , Quishpichij Jesucristo huiñaita mandacunmanca , “ Shamuilla ” nishpa , cancunapajca jatun punguta pascanga .
61001012	Cashcatataj yachachishca cai shimicunataca , ña yachashcamantami , cunancama alli caticushcanguichij . Chaimanta cunanca yuyachishalla ninimi .
61001013	Ashtahuancarin cancunata cashna yuyachinaca allillatajmi . Chaimanta , ñuca causaicamaca caicunata yuyachishpa cunacushallami .
61001014	Ñucaca ñallami huañugrini , ñallami cai aichataca saquigrini . Chaitaca , Apunchij Jesucristollatajmi ña huillarca .
61001015	Cai ñuca imalla nishcacunataca , ñuca huañushca q'uipapish yuyaipi cachunmi , ñuca causashcacamaca yuyachicunilla .
61001016	Apunchij Jesucristo , tucuita rurai tucuj shamuna cashcata cancunaman yachachishpaca , mana ñucanchij yuyaimanta surcushca yanga parlollatachu yachachircanchij . Ashtahuanpish Paitaca , jatun sumaj Mandaj cashcataca , quiquin ñahuihuantaj ricushcatami huillarcanchij .
61001017	Yaya Dios Paiman sumaj jatunta canata cucujpica , tucuita yalli sumaj achij nicuj tiyacunmantami : Caimi Ñuca c'uyashca Churi , Paillami Ñucataca jatunta cushichin nishcata uyarcanchij .
61001018	Ñucanchijca Diospajlla urcupimi , Apunchij Jesushuan carcanchij . Chaipimi , jahua pachamanta chashna Rimajtaca , ñucanchij rinrinhuantaj uyarcanchij .
61001019	Chaitapish yalli crinallata huillashcataca , Dios ima nishcata huillajcuna quillcashcatamari charinchij . Paicuna huillashcamari , amsata nina sindi achijyachicuj shina ricuchicun . Pacari luźero llujshishpa , cancunapaj shunguta achijyachishpa , achij punllata rurangacamaca , chai quillcacunami achij luzta ricuchinga . Paicuna huillashcata tucui yuyaihuan uyashpaca , allitamari ruranguichij .
61001020	Caitatajca yuyaipi charichij : Dios imallata huillachishcacunaca , Quillcashcapica , mana pipaj quiquin yuyaillamanta huillashca tiyacunchu .
61001021	Dios ima nishcata huillajcunaca , imata huillashpapish , mana quiquin yuyaillamanta surcushpa huillarcacunachu . Ashtahuanpish Taita Diospajlla runacuna cashpami , Diospaj jucha illaj Espíritu yuyaita cujpi Diosmanta huillarcacuna .
61002001	Chashna cajpipish llulla huillajcuna israelcunapurapi tiyashca shinallatajmi , cancunapurapipish pandata yachachijcuna tiyanga . Paicunaca , pandachishpa chingachij yachanacunatami , pacalla yachachingacuna . Paicunata Quishpichij Apu Jesustapish “ Mana rijsinichu ” ningacunami . Chashnami jatun llaqui ñapish japichun paicunallataj llaquita cayacun .
61002002	Achcacunami , chai runacunapaj pinganayaj millai ruranacunata catingacuna . Paicunamantami , Diospaj Shimita catijcunata c'amingacuna .
61002003	Chai panda yachachijcunaca , ashtahuan charisha nishpami , catinajlla shimicunahuan umashpa , cancunata quichushpa charijyangacuna . Ñaupamanta paicunapaj cachana tiyacushca jatun llaquicunaca , mana unaiyangachu . Paicuna chingarinaca , rijcharishca chaparacuj shinami shuyacun .
61002004	Juchata ruraj angelcunatapish , Taita Diosca mana perdonarcachu . Ashtahuanpish paicunataca , Dios llaquichina punllacamami , ucu pachaman shitashpa , amsapi huichcashpa churarca .
61002005	Ñaupa punllacuna cai pachapi causajcunatapish , Diosca mana quishpichircachu . Paita mana manchaj , chai runacunataca yacuhuanmi chingachirca . Dios munashca shina causanata huillaj Noellatami , caishuj canchiscunandijta quishpichirca .
61002006	Sodomatapish , Gomorratapish Diosca jatun llaquita cachashpami , tucui ushpa tucujta rupachishpa chingachirca . Q'uipa punllacunapi Diosta mana manchashpa causajcunaman ricuchingapajmi , chashna rurarca .
61002007	Millanayaj mapacunata rurashpa causajcunata ricushpa , llaquilla causacuj , cashcata ruraj Lotllatami quishpichirca .
61002008	Cashcata ruraj Lotca , paicunapurapi causacushpaca , millaita ruracujta ricushpa uyashpaca , punllantami paipaj almaca achcata llaquirirca .
61002009	Chashnami Apunchij Jesusca , Paita yuyarishpa causajcunataca , millaipi urmanamanta quishpichin . Shinallataj millaita rurashpa causajcunataca , jatun llaquiman cachana punllacama huaquichishpami charicun .
61002010	Ashtahuancarin Dios ama mandachun p'iñashpa , quiquin millai munaillata rurashpa mapata causajcunatami , ashtahuan llaquichinga . ¡ Chaicunaca mana caźujcuna , c'ariyajcunami ! Jahua pacha mandajcunatapish mana manchashpa , millai shimicunata rimanllacunami .
61002011	Angelcunaca , paicunata yalli imatapish rurai tucujcunami . Chashna cashpapish , chai mandajcunataca , Mandaj Diospaj ñaupajpi ima millaita shimicunahuan mana rimancunachu .
61002012	Ashtahuanpish chai runacunaca , animalcuna shina ima yuyai illajllacuna cashpami , paicuna manapish yachashcacunata rimarinllacuna . Paicunaca japishpa , huañuchishpa chingachishca cangapajllami huacharishcacuna . Paicunaca , chingarina cashca shinallatajmi chingaringacuna .
61002013	Shujtajcunata llaquipi churashcamantaca , chasquina cashcallatatajmi chasquingacuna . Paicunaca , punllapacha pinganayajcunata rurashpa cushicuj , mapa runacunami . Cancunahuan tandanacushpa micucushpapish , paicunaca mana allita rurashcamantami , jatun tucushpa cushicuncuna .
61002014	Pi huarmita ricushpapish , huainayana yuyaillahuanmi ricuncuna . Juchata ruranataca , manataj shaicuncunachu . Manaraj alli yachajcunatapish , inquitashpami millaita ruranata yachachincuna . ¡ Chingarina runacuna cashpami , paicunapaj shungupica , ima millaita ruranachishpapish , mana amishpa rurancuna !
61002015	Paicunaca , alli causacushcamanta anchurishpami , Beorpaj churi Balaampaj millai ñanta catircacuna . Chai Balaamca , cullquita japingaraicullami , millaita ruranaman rirca .
61002016	Pai chai mana allita ruranaman ricujpica , aparij upa burromi gente shina rimarca . Chai burro jarcajpimi , yuyai chingarishca shina mana allita ruranaman ricushcata jarcarirca .
61002017	Chai panda yachachijcunaca , chaquishca pugyucuna shinami . Jatun huaira apashca p'uyu shinallami . Chaicunapajca , tucuita yalli jatun amsami huiñaipaj huaquichishca tiyacun .
61002018	Paicunaca , yanga mapa shimicunahuan inquitashpami , millai aicha munashcata rurashpa , panda causacujcunapuramanta anchushcacunata pandachincuna .
61002019	“ Ñucanchijmi cancunataca , huatashcamanta cacharichigrinchij ” nishpapish , paicunallatajmari millai ruranacunapi huatashca causancuna . Maijanta pi mishajpica , paita mishajpajtami huatashca shina servina tucun .
61002020	Ñucanchij Apu , Quishpichij Jesucristota rijsishpami , cai pacha mapa munaicunamantaca quishpichishca carcacuna . Chashna cashca jahua , tsagnarishpa , cutinllataj chai millaiman tigrashpaca , ñaupata yalli millaimi tucun .
61002021	Chaicunaca , Dios paicunata mandashca Shimicunamanta anchurinapaj randica , Dios munashca shina causanata mana yachashca cashpachari alli canman carca .
61002022	Paicuna chashna tucujpimi : Allcuca , pai shungu tigrashcata cutin micunllami . Cunanlla armachishca cuchipish , cutinllataj guźupi singurinllami nishcataj pajtan .
61003001	C'uyashca crijcuna , cai cutihuanca ishqui cutinmi quillcani . Ishquindij quillcapimi cunashpa , cancunapaj chuya yuyaiman rimashpa yuyachishcani .
61003002	Dios ima nishcata huillaj , Diospajlla runacuna huillashcatapish , Quishpichij Apu mandashcata , huillagrichun mingashcacuna cancunaman huillashcatapish yuyaipi causachunmi , chashna yuyachishcani .
61003003	Caitaraj yachaichij : Shamuj punllacunapica , Diosmanta yachachishcata pugllashpa asijcunami tiyanga . Chaicunaca , quiquin millai munaicunallatami rurashpa puringacuna .
61003004	Chaicunami : ¿ Maitagari Cristo cutin shamusha nishcaca ? Mana pajtanca . Ñucanchij yayacunapish ñami huañushca . Tucui imalla tiyajcunata Dios rurashca punllamanta cunancama , tucui imapish chashnallatajmari ningacuna .
61003005	Taita Diosmari , rimashpalla jahua pachatapish , cai pachatapish , ñaupallamantaj rurarca . Chaitaca , quiquin yuyaimantatajmi mana crisha nincuna . Cai pachataca , yacumanta ch'icanyachishcata , yacullamantataj tiyacushcatapish mana crincunachu .
61003006	Chaimantami , ñaupa tiyaj cai pachataca , yacu millpushpa chingachirca .
61003007	Ashtahuanpish cunan tiyaj cai pachatapish , jahua pachatapish Diospaj Shimi rimashcallahuantajmi , ninahuan rupachingapaj huaquichishpa charicun . Chaicunataca , imalla rurashcata ricuchina punllapimi ninahuan chingachingapaj charicun . Paita mana manchajcunatapish , chaipimi chingachinga .
61003008	Shina cajpipish c'uyashca crijcuna , Mandaj Diospajca shuj punllallami huaranga huatacuna shina . Huaranga huataca , shuj punlla shinallami . Chaitaca yuyaipi caichigari .
61003009	Apunchij Jesusca , Pai nishca shinallataj ñallami shamunga . Yangallami maijancunaca , Pai unaiyacushcata yuyancuna . Mana paicuna yuyashca shinachu . Ashtahuanpish tucuicuna Diospajman cutirichunmi munan . Chashna shujllapish ama chingarichun nishpallami , cancunata llaquishcamanta manaraj shamun .
61003010	Shina cajpipish Apunchij Jesusca , mana yuyashca punllapimari , tuta shuhua shamuj shina , ñapish shamunga . Chaipica , jahua pachapish manchanayajta c'ulun nishpami chingaringa . Tucui imalla tiyajcunatapish ninahuanmi chingachinga . Cai pachapish , tucui ima tiyajcunandij rupachishcami canga .
61003011	Chashna tucuita chingachina cashcata yachashcamantaca , ¡ Diospajlla tucushpamari , tucui munaihuan Dios munashca shina causana canguichij !
61003012	¡ Taita Dios shamuna punllata alli chaparacuichij ! ¡ Chai punlla utca chayamuchunca , ima allitapish rurai tucushcataca , tucuicuna alli ruracuichijlla ! Chai punllapica , jahua pachacunapish ninahuan tucuchishcami canga . Tucui imalla tiyajcunapish , nina rupachijpi yacuyangami .
61003013	Ashtahuanpish ñucanchijca , Dios Paipaj quiquin Shimihuan nishca shina , “ Mushuj jahua pachata , mushuj cai pachata rurashami ” nishcatami shuyacunchij . Chaipimi , tucuicuna imatapish Dios munashca shina rurashpa causana tiyanga .
61003014	C'uyashca crijcuna , tucui chaicuna chayamungacamaca , ima mapa illajlla , ima juchachina illajlla , alli sumajta causashunchij . Chashna causacujta Dios japichun , tucui imatapish rurai tucushcataca , chai yuyai ruracuichijlla .
61003015	Apunchij Jesusca , quishpirichun shuyashpallami , manaraj shamun . Chaita yuyaringuichij . Ñucanchij c'uyashca huauqui Pablopish , Dios alli yachaita cujpimi chashnallataj quillcashca .
61003016	Pai cachashca tucui quillcacunapimi , caicunallatataj yachachishpa rimashca . Huaquincunallapimi mana jahualla yachai tucuipaj ricurin . Ch'ahuanyashca , mana yuyaita japijcunallami chai quillcacunatapish , caishuj Quillcacunatapish paicuna quiquinllataj chingaringapaj panda yachachincuna .
61003017	C'uyashca crijcuna , chashna tucuna cashcata cunanman yachashcamantaca huaquichirinami canguichij . Ñataj chai millaicuna panda yachachishcata uyashpaca , allipish caticushcata saquishpa , paicunata catinguichijman .
61003018	Chaipaj randica , mana c'uyaipajcunata ñucanchij Apu , Quishpichij Jesucristo c'uyaj cashcata ashtahuan yachashpa , Paita rijsishpa catichij . ¡ Cunanpish , huiñai huiñaitapish , Paica sumajyachishca cachun ! Chashna cachun .
62001001	Cancunamanca , callarimantapacha Tiyajta , ñucanchij rinrinhuantaj uyashcata , ñucanchij ñahuihuantaj ricushcata , ima shina cajtapish alli rijsishpa , ñucanchij maquihuantaj japirishcatami huillanchij . Paica Causaita cuj Rimashca Shimimi .
62001002	Causaita cuj shamushpa ricuchijpi ñucanchijtaj ricushpami , Paica huiñai causaita cuj cashcata huillacunchij . Paica Yayahuan tiyacushpa , ñucanchijpajman shamujpimi ricurcanchij .
62001003	Ñucanchijca , Yaya Dioshuantaj , Paipaj Churi Jesucristohuantajmi shujlla canchij . Chaimanta cancunapish , ñucanchijhuan shujlla cachun nishpami , imata ricushcata , uyashcataca cancunaman huillacunchij .
62001004	Cushicuna cashca shina cancuna cushicuchun nishpami , caicunataca quillcashpapish huillacunchij .
62001005	Jesucristomi ñucanchijmanca : “ Taita Diosca Achij Luzmari , Paipica ima amsa mana tiyanchu ” nishpa yachachirca . Chaitami cancunamanca huillacunchij .
62001006	“ Paihuan shujllami canchij ” nishpapish , amsallapitaj causashpaca llullanchijmi . Cashcatataj yachachishcataca mana ruracunchijchu .
62001007	Ashtahuanpish Dios luzpi caj shinallataj , ñucanchijpish luzpi causashpaca , caishuj chaishuj apanacunchijmi . Chashnallataj Diospaj Churi Jesucristopaj yahuarmari ñucanchij tucui juchacunataca anchuchin .
62001008	“ Ima juchata mana charinchijchu ” nishpaca , ñucanchij quiquinllatajmi umarinchij . Cashcatataj huillashcataca , manaraj entendishcanchijchu .
62001009	Ashtahuanpish ñucanchij juchacunata huillajpica , Diosca Pai nishcata pajtachij , cashcata ruraj cashcamantaca , juchacunataca perdonangami , tucui ima millaitapish anchuchingami .
62001010	“ Mana ima juchayuj canchijchu ” nishpaca , Diostamari llullata ruranchij . Paipaj Shimi nishcatapish manaraj chasquishcanchijchu .
62002001	Ñuca c'uyashca huahuacuna , cancuna ima millaita ama rurachun nishpami , caicunataca quillcani . Maijan ima millaita rurashca cajpipish , ñucanchijmanta Yayahuan Rimajta charinchijmari . Paica , cashcata ruraj Jesucristomi .
62002002	Paica , ñucanchij juchacunamanta huañushpa , tucui ñucanchij juchacunata anchuchijmari . Mana ñucanchij juchacunallamantachu huañurca , ashtahuanpish tucui cai pachapi causajcunapaj juchacunamantapishmi huañurca .
62002003	Dios mandashcacunata caźushcapimi , Paita rijsij cashcataca ñucanchijllataj yachai tucunchij .
62002004	Maijanpish : Ñucaca , Diosta rijsinimi nishpapish , Pai mandashcacunata mana pajtachishpaca , llullallami . Cashcatataj yachachishcataca , manaraj entendishcachu .
62002005	Ashtahuanpish Dios imalla nishcata rurajmari , Taita Diosta c'uyashcatatajca ricuchin . Chashna cashpami ñucanchijca , Paihuan shujlla cashcataca yachanchij .
62002006	Maijanpish “ Dioshuanmi cani ” nijca , Jesucristo causashca shinallatajmari causana .
62002007	Huauquicuna , panicuna , mana ima shujtaj manaraj mandashca mushujtachu cancunamanca quillcani . Callarimanta cancuna yachashca , ñaupa mandashcallatatajmi quillcani . Chai ñaupa mandashcataca , ñamari callarimanta uyashcanguichij .
62002008	Shina cajpipish , mushujta mandacuj shinamari quillcani . Caitaca , Jesucristo rurashca shinallataj , cancunapish ruranatajmi canguichij . Ñamari amsaca chingarimucun , cunanca achijyachij luztajmari ña achijyachicun .
62002009	Maijanpish , “ Achijyachij luzpimi causani ” nishpapish , paipaj huauquita p'iñajca , amsapirajmi causacun .
62002010	Paipaj huauquita c'uyajca , achij luzpimi causacun . Paitaca , ña mana ima ñitcachi tucungachu .
62002011	Ashtahuanpish paipaj huauquita p'iñajca amsapimi , amsallapitajmi causacun . Chai amsallataj ñahui mana ricujta shina rurajpimi , maiman ricushcatapish mana yachan .
62002012	C'uyashca huahuacuna , Diosca cancunapaj juchacunataca , Jesucristomantami perdonashca . Chashna cajpimi , cancunaman caita quillcani .
62002013	Yayacuna , ima manaraj tiyajpi ña Tiyajta yachaj chayashcamantami , cancunaman quillcani . Q'uipalla huiñaicuna , cancunaca diablota mishashcanguichijmari . Chaimantami cancunamanpish quillcani . Huahuacuna , cancunapish Yaya Diosta rijsinguichijmi , cancunamanpish quillcanimi .
62002014	Yayacuna , cancunaca ima manaraj tiyajpi , ñaupamanta ña tiyajta rijsinguichijmi . Chaimantami cancunaman quillcani . Q'uipalla huiñaicuna , cancunamanca sinchi crijcuna cajpi , Diospaj Shimitapish shungupi huaquichijcuna cajpi , diablotapish mishajcuna cajpimi cancunamanca quillcani .
62002015	Cancunaca cai pachatapish , cai pachapi imalla tiyajcunatapish ama c'uyaichijchu . Cai pachata c'uyajca , Yaya Diostaca mana c'uyanchu .
62002016	Cai pachapi tiyaj millai munaicunapish , ñahuihuan ricushpa munana mana allicunapish , charishcacunahuan jatun tucunapish mana Diosmanta shamunchu , cai pachallamantatajmi shamun .
62002017	Cai pachaca tucui millai munaicunandij chingaringallami . Ashtahuanpish Taita Dios munashcata rurajca , huiñaita causacungallami .
62002018	C'uyashca huahuacuna , ñamari tucuri punllacuna chayamushca . “ Cristota p'iñashpa , Cristo tucushpa shamuj tiyangami ” nishcata uyarcanguichijmi . Cancuna uyashca shinallataj ñamari Cristota p'iñajcunaca achcacuna tiyan . Chaita ricushpami chai tucuri punllacuna ña chayamushcataca yachanchij .
62002019	Paicunaca ñucanchijpurallamantatajmi llujshirca . Ñucanchijpurapi cashca cashpapish manapish ñucanchijpurachu cashca . Ñucanchijpura cashca cashpaca , ñucanchijllahuantajmi saquirinman carca . Mana tucuicuna ñucanchijpura cashcata yachachunmi chashna tucushca .
62002020	Ashtahuanpish cancunaca Jucha illaj Dios cushca Espirituta charishcamantami , tucuita yachanguichij .
62002021	Cashcatataj yachachishca cai shimicunata mana yachajpi , yachachun nishpaca mana quillcanichu . Ashtahuanpish cashcatataj yachanataca cancunallataj yachanguichijmi . Chaimantami cancunamanca quillcani . Cashcatataj yachachishca shimicunamantaca ima llulla mana llujshinchu .
62002022	¿ Pitaj llulla ? " Jesusca , mana Quishpichij Cristochu " nijmi llulla . Chashna nijca , Cristota p'iñajmi . Yayatapish , Churitapish “ Mana tiyanchu ” nijmi Cristota p'iñajca .
62002023	“ Jesusca mana Diospaj Churichu ” nijcunaca , mana Yaya Diospajchu . “ Jesusca Diospaj Churimi ” nijca , Taita Diospajmi .
62002024	Cancunaca , callarimanta uyashcata shungupi alli huaquichichij . Callarimanta imalla uyashcata shungupi huaquichishca cashpaca Churihuanpish , Yayahuanpish shujllami canguichij .
62002025	Jesucristoca huiñai causaitamari , ñucanchijmanca cusha nirca .
62002026	Llullashpa cancunata crichisha nijcuna tiyajpimi caicunataca quillcani .
62002027	Shina cajpipish , cancunaca Jesucristo cushca Espiritutami chasquircanguichij . Chaimanta mana pi shujtaj yachachijta charina tucunguichijchu . Cancunaman cushca Espiritumi cashcatataj tucuita yachachicun . Shina cajpica , Diospaj Espíritu yachachicushca shinallataj Jesucristohuan causaichijlla .
62002028	Cunanca c'uyashca huahuacuna , Jesucristo ricurijpi mana manchashpa ñahui ñahui ricuringapaj paihuan shujlla caichijlla . Chashna cashpami Pai shamujpi Paipaj ñaupajpica , mana pingarishpa anchurina tucushun .
62002029	Jesucristotaca cashcata ruraj cashcatami rijsinguichij . Shinallataj pipish cashcata ruraj cashpaca , Diospaj huahua cashpa chashna cashcata yachaichij .
62003001	¡ Yaya Dios ima shina jatunta c'uyashcata ñucanchijtaca , Paipaj huahuacunata rurashcata yuyarichigari ! ¡ Chaimantami cai pachapaj cajcunaca , Paita mana rijsishcamanta , ñucanchijtapish mana rijsincuna !
62003002	Ñuca c'uyashcacuna , ñucanchijca ña Diospaj huahuacuna cashpapish , shamuj punllapi ñucanchij ima shina cana cashcataca manaraj ricushcanchijchu . Shina cajpipish Jesucristo ricurijpica , Pai shina cana cashcataca yachanchijmi . Pai ima shina cajta ricushcamanta , Pai shinami cashun .
62003003	Maijanpish chai yuyailla shuyacujca , Jesucristo ima jucha illaj caj shinallataj cangapajmi , pai quiquinllataj millaimanta chuyayacun .
62003004	Maijanpish millaita rurajca , Dios Mandashcatami p'aquin . Dios Mandashcata p'aquinami jucha .
62003005	Jesucristo cai pachaman shamushpaca , ñucanchij juchacunata anchuchingapaj shamushcatapish , Paipica ima jucha mana tiyashcatapish yachanguichijmi .
62003006	Maijanpish Paihuan cashpaca , ña mana juchata rurashpa causanchu . Maijanpish millaita rurashpa causajca , Paitaca mana ricushcachu , mana rijsishcapishchu .
62003007	C'uyashca huahuacuna , ñataj cancunata pi crichinman . Maijanpish Dios munashcata rurajca , cashcata ruraj Cristo shinallataj cashcata rurajmi .
62003008	Maijanpish millaita rurashpa causajca , diablopajmi . Diabloca callarimantapachami juchata rurarca . Diospaj Churi Jesucristoca , diablo imalla rurashcata chingachingapajmi shamurca .
62003009	Maijanpish Diospaj huahuataj tucushca cashpaca , Taita Dios cushca mushuj causaita charishcamanta , ña mana millaita rurashpa causai tucunchu . Diospaj huahuataj cashcamantami , ña mana juchata rurashpa causai tucun .
62003010	Maijanlla Diospaj huahuacuna cashcatapish , diablopaj huahuacuna cashcatapish , cashnapi ricunallamari : Maijanpish Dios munashcata mana ruraj , quiquin huauquitapish mana c'uyajca , mana Diospaj huahuachu .
62003011	Cancunaca callarimantami : " Caishuj chaishujhuan c'uyanacuichij " nishpa huillashcataca uyarcanguichij .
62003012	Ñucanchijca , Caín shinaca mana canachu canchij . Paica diablopaj cashpami , paipaj quiquin huauquita huañuchirca . ¿ Imamanta paipaj huauquita huañuchishcata yachanguichijchu ? Pai rurashcacunaca millai cajpi , huauquipaj rurashcacunaca alli cajllapimi huañuchishca .
62003013	Ñuca huauquicuna , cai pachapaj cajcuna cancunata p'iñajpica , ama mancharichijchu .
62003014	Ñucanchij huauquicunata c'uyashpami , huañushca cashcamanta , huiñai causaiman ch'imbashcata yachanchij . Pipish paipaj huauquita mana c'uyajca , huañushca shinallatajmi .
62003015	Maijanpish paipaj huauquita p'iñajca , huañuchij runallatajmi . Maijanpish huañuchijca , huiñai causaita mana charishcataca yachanguichijmi .
62003016	Jesucristoca , ñucanchijpaj randimi huañurca . Chaimantami c'uyana ima shina cashcataca yachanchij . Ñucanchijpish ñucanchij huauquicunata c'uyashpaca , paicunamanta huañuna cajpipish , huañunallami canchij .
62003017	Ashtahuanpish paipaj huauqui ima illaj cashcata ricushpapish , cai pachapi charishca jahua , mana imallatapish cujca , ¿ ima shinataj Diospaj c'uyaitaca paipaj shungupi charingari ?
62003018	Ñuca c'uyashca huahuacuna , ama shimillahuan , c'allullahuan “ C'uyanimi ” nishunchijchu . Ashtahuanpish imatapish rurashpataj , c'uyashcataca ricuchishunchij .
62003019	Chashna c'uyaj cashpami , cashcata yachachijpaj cashcata yachanchij . Shinallataj ñucanchij shungullapitajmi , Diospaj ñaupajpi alli cashcamanta mana manchashun .
62003020	Ñucanchij shungullataj juchachijpica , Taita Dioscarin ñucanchij shungutapish yalli yachaj cashcamanta , tucuitamari yachan .
62003021	Ñuca c'uyashcacuna , ñucanchij shungupish imata mana juchachijpica , Diospaj ñaupajpipish mana manchashunchu .
62003022	Pai mandashcata caźushpa , Pai munashcata rurashpa causacushpami , Diosta ñucanchij imata mañashpapish paimanta chasquinchij .
62003023	Diosca caitami mandashca : Paipaj Churi Jesucristota crichun . Shinallataj Pai mandashca shinataj , caishuj chaishujhuan c'uyanacuchun nishcami .
62003024	Taita Dios mandashcacunata caźujca , Dioshuanmi causan , Diospish paihuanmi causan . Dios Paipaj Espirituta ñucanchijman cushcamantami , Pai ñucanchijpi causacushcataca yachanchij .
62004001	C'uyashca huauqui panicuna , ama tucui espiritucuna huillachishcata crichijllachu . Ñamari cai pachapica , achca llulla huillajcuna puricun . Chaimanta , maijan huillajpipish , “ ¿ Diospaj Espíritu huillachijpitajchu huillacun , imamí ? ” alli ricuichijraj .
62004002	Diospaj Espiritutaj huillachicushcata yachangapajca , cashna nijtami uyana canguichij : " Jesucristoca , aichayuj runa tucushpami shamushca " nijca , Diospaj Espirituhuanmi .
62004003	Cutin Jesucristota manapish aichayuj tucushcata huillajca , mana Diospaj Espirituhuanchu , Cristota p'iñajpaj espirituhuanmi . Chai shamuna cashcataca ñami uyarcanguichij , chaimari ña cai pachapi puricun .
62004004	C'uyashca huahuacuna , cancunaca Diospajmi canguichij . Cancunapi causacujca , cai pachapaj cajcunapi causacujta yallimari . Chaimanta paicunataca , ñami mishashcanguichij .
62004005	Chaicunaca , cai pachapaj cashcamanta , cai pachapajllatami rimancuna . Paicunataca , cai pachapaj cajcunaca uyanllacunami .
62004006	Ñucanchijca , Taita Diospajmari canchij . Taita Diospaj cajcunaca , ñucanchijtaca uyanllami . Mana Taita Diospaj cajcunaca , ñucanchijtaca mana uyanchu . Chashna cajta ricushpami , mana llullaj Diospaj Espirituhuan cajtapish , pandachijpaj espirituhuan cajtapish jahualla yachai tucunchij .
62004007	C'uyashca crijcuna , c'uyaica Taita Dios cushcami . Chaimanta caishuj chaishujhuan c'uyanacushunchij . Maijanpish c'uyajca , Diospaj huahuami , Diostaca rijsintajmi .
62004008	Maijanpish mana c'uyajca , Taita Diostaca mana rijsinchu . Taita Diosca c'uyajmari .
62004009	Taita Diosca , cai pachaman Paipaj shujlla Churitami ñucanchij Paimanta causachun cachashca . Chashnami ñucanchijta c'uyashcataca ricuchirca .
62004010	Mana ñucanchijchu Taita Diostaca c'uyashcanchij , Pairajmari ñucanchijtaca c'uyashca . Chaimantami , ñucanchij juchacunamanta huañushpa , juchacunata anchuchichun , Paipaj Churita cacharca . Chashna rurashpami , c'uyashcataca ricuchin .
62004011	C'uyashca crijcuna , Taita Diosmi ñucanchijtaca c'uyashca . Chaimanta ñucanchijpish caishuj chaishujhuan c'uyanacushunchij .
62004012	Taita Diostaca , pipish manataj ricushcachu . Shina cajpipish ñucanchij caishuj chaishujhuan c'uyanacushpami , Taita Diosca ñucanchijpi causacushcata ricuchinchij . Ñucanchijpish Dios c'uyaj cashca shinallatajmari c'uyanchij .
62004013	Diosca , Paipaj Espiritutami ñucanchijman cushca . Chaimantami , ñucanchijca Dioshuan cashcata , Diospish ñucanchijhuan cashcata yachanchij .
62004014	Yaya Diosca , cai pachapi causajcunata Quishpichij cachunmi , Paipaj Churita cacharca . Chaitaca , ñucanchij ñahuihuantaj ricushcamantami huillacunchij .
62004015	Jesusta , “ Diospaj Churitajmi ” nishpa huillajhuanmi , Taita Diosca causan . Paipish Taita Dioshuanmi causan .
62004016	Ñucanchijca , Taita Dios ñucanchijta c'uyashcataca yachanchijtaj , rijsinchijtajmi . Taita Diosca c'uyajmari . Maijanpish c'uyashpa causajca , Taita Dioshuanmi causan , Taita Diospish paihuanmi causan .
62004017	Ñucanchijca , chashna alli c'uyanacushpami , imalla rurashcata Dios ricuchi punllapica mana manchashun . Ñucanchijpish cai pachapica , Jesucristo causashca shinallatajmi causacunchij .
62004018	C'uyana shinataj c'uyajca , imamanta manchanata mana charinchu . Ima , llaquichipajta rurashca cashpallami manchan . Manchai tiyashpaca , manaraj alli c'uyaj cashcatami ricuchin .
62004019	Diosraj ñucanchijta c'uyashcamantami , Paitaca c'uyanchij .
62004020	Shina cajpica maijanpish : Ñucaca , Taita Diosta c'uyanimi nishpapish , quiquin huauquita p'iñajca , llullajmari . Ñahuihuan ricushca huauquita mana c'uyashpaca , ¿ ima shinataj mana ricushca Taita Diostacarin c'uyangari ?
62004021	" Taita Diosta maijanpish c'uyajca , paipaj huauquitapish c'uyachun " nishpami , Cristoca ñucanchijta mandarca .
62005001	Pipish Jesús Quishpichij Cristo cashcata crijca , Taita Diosmanta huacharishca huahuatajmi . Shinashpaca pipish yayata c'uyashpaca , chai yayamanta huacharishca huahuatapish c'uyanmi .
62005002	Chaimanta pipish Taita Diosta c'uyashpaca , Pai mandashcacunatapish caźunmi , Diospaj huahuacunatapish c'uyanmi . Chaitaca allimi yachanchij .
62005003	Taita Diosta c'uyashcataca , cashnapimi ricuna : Pai mandashcacunatami pajtachina . Paita c'uyajpica , Pai mandashcacunata pajtachinaca mana sinchichu .
62005004	Pipish Taita Diospaj huahuacunataj cashpallami , cai pachataca mishan . Jesusta crishpallamari , cai pachataca mishanchij .
62005005	Pipish Jesustaca , Diospaj Churi cashcata crijllami , cai pachataca mishan .
62005006	Jesucristoca yacumantapish , yahuarmantapishmi shamurca . Mana yacullamantachu , yahuarmantapishmi shamurca . Diospaj Espiritumi chaitaca huillan . Paica cashcatataj huillaj cashpami , chaitaca pai quiquin huillacun .
62005007	Jahua pachapica quimsa huillajcunami tiyan : Yayapish , Rimashca Shimipish , jucha illaj Espiritupishmi . Paicunaca quimsandijtaj shujllami .
62005008	Cai pachapipish , quimsa huillajcunallatajmi tiyan : Diospaj Espiritupish , yacupish , yahuarpishmi . Caicunapish quimsandijtajmi chaillatataj huillacun .
62005009	Runacuna Paita ricushcata huillajpipish crinchijmari . Taita Dios huillashcacarin , paicuna huillashcatapish yallimari . Taita Diosca , Pai quiquinmari Paipaj Churimantaca huillashca .
62005010	Maijanpish Diospaj Churita crijca , Pai huillashcatami shungupi huaquichin . Diosta mana crijca , Paipaj Churimanta Taita Dios huillashcata mana crishpaca , Taita Diostaca llullatamari ruran .
62005011	Taita Dios Paipaj Churimanta ñucanchijman huiñai causaita cushcatami huillacun . Paipaj Churipimi , huiñai causai tiyan .
62005012	Maijanpish Diospaj Churita charijca , chai causaita charinmi . Diospaj Churita mana charijca , mana chai causaitaca charinchu .
62005013	Diospaj Churita crijcuna cajpimi , caicunataca cancunaman quillcani . Diospaj Churita crishcamanta , huiñai causaita charishcata yachachunmi quillcani .
62005014	Pai munashca shina rurangapaj imatapish mañajpica , Paica ñucanchijta uyashpa cujlla cashcata yachanchijmi . Chaimantami Paipi shunguta churanchij .
62005015	Paica ñucanchij mañashcataca uyashpa cujlla cashcata yachanchijmi . Chaimantami imata mañashpapish , chasquinataj cashcata yachanchij .
62005016	Maijan huauqui mana huañuiman apaj juchata ruracujpica , maijan chaita ricushpaca , paimanta Diosta mañachun . Chashna mañajpica , Taita Diosca paiman causaita cungami . Huañuiman mana apaj juchata rurajcunamantami , Diosta mañachun nini . Huañuiman apaj juchapish tiyanmi . Chai juchata rurajmantaca , mana mañachun ninichu .
62005017	Tucui imatapish millaita ruranaca , juchami . Shina cajpipish , mana huañuiman apaj juchapish tiyanmi .
62005018	Caitaca allimi yachanchij : Pipish Taita Diosmanta huacharishca huahuataj cashpaca , ña mana juchata rurashpa caticunllachu . Paitaca , Diospaj Churi Jesucristo huaquichij cajpimi , diabloca mana imata rurai tucun .
62005019	Caitapish yachanchijmi : Ñucanchijca , Diospaj huahuacunamari canchij . Cai pachapajta rurajcunataca , tucuicunatami diablo mandacun .
62005020	Ashtahuanpish ñucanchijmanca , Diospaj Churi shamushpamari , Pai Diostataj rijsichun yuyaita pascashca . Cunanca ñucanchijca , Cashcatataj huillaj Diospaj Churi Jesucristohuanmi causacunchij . Paica Diostajmi , huiñai causaipish Paillatajmi . Chaitapish allimari yachanchij .
62005021	C'uyashca huahuacuna , rurashcalla dioscunamanta huaquichirichij . Chashna cachun .
63001001	Cunaj yuyaj Juanmi , Dios agllashca can panimanpish , cambaj huahuacunamanpish quillcani . Cancunataca tucui shunguhuanmi c'uyani . Mana ñucallachu c'uyani , ashtahuanpish cashcatataj huillashcata yachajcunapish tucuicunallatajmi c'uyanchij .
63001002	Cashcatataj huillashcata ñucanchij shungupi charishcamantami , c'uyanchij . Chai shimicunaca ñucanchijpica , huiñaitami tiyanga .
63001003	Yaya Diospish , Yaya Diospaj Churi Apunchij Jesucristopish cancunataca jatunta c'uyashpa , llaquishpa , sumaj causaita cushca cachun . C'uyanatapish cashcatataj huillashcapi nishca shina cushca cachun .
63001004	Cancunamanta maijancunaca , cashcatataj huillashcataca , Yaya Dios ñucanchijta mandashca shinatajmi alli caticushcacuna . Paicunahuan tupashpami achcata cushicurcani .
63001005	Shina cajpica cunanca panicu , caishuj chaishujhuan c'uyanacuchunmi mandani . Manaraj mandashca ima mushujtaca mana quillcanichu . Ashtahuanpish caitaca , callarillamantataj ña yachashcallatami yuyachicuni .
63001006	C'uyanacushpami , Dios mandashcacunapi nishca shinataj causashun . “ C'uyanacushpa causaichij ” nishcataca , callarillamantatajmi uyarcanguichij .
63001007	Cai pachapica llullashpa crichijcunaca , ñamari achcacuna puricun . Chaicunaca : " Jesucristoca , mana runa aichayuj tucushpachu shamurca " nincunami . Chashna huillajca llullashpa crichijmi , Cristota p'iñajmi .
63001008	Yuyaipi causanguichij , ñataj ñucanchij cancunata servishcamantaca , imata mana japishpa saquiringuichijman . Ashtahuanpish chai japina cashcataca , tucuita japingapaj , alli yuyaihuan catinguichij .
63001009	Maijanpish Cristo yachachishcata saquishpa , ima shujtajta catishpaca , mana Diospajchu . Maijanpish Cristo yachachishcallata catijca , Yaya Diostapish , Paipaj Churitapishmi charin .
63001010	Maijanpish cancunapajman shamushpa , cai yachachinata mana yachachijpica , ama huasipi chasquinguichijchu . “ Allitaj shamungui ” nishpallapish , ama ninguichijchu .
63001011	Maijanpish “ Allitaj shamurcangui ” nishpa chasquijca , paipish mana allita rurajllatajmi tucun .
63001012	Cancunaman achca yachachinata charishpapish , mana tintahuan papelpi quillcashpa cachasha ninichu . Ashtahuanpish randinmanta cushicungapajmi , cancunahuan ñahui ñahui parlanacunaman shamuna yuyailla cani .
63001013	Dios agllashca cambaj ñañapaj huahuacunapish cantaca , “ ¿ Allillachu cangui ? ” nincunami . Chashna cachun .
64001001	Cunaj yuyaj Juanmi , ñuca tucui shunguhuan c'uyashca huauqui Gayoman quillcani :
64001002	C'uyashca huauquicu , cambaj almapica allimi cangui . Chashnallataj tucui imapipish alli cachun , cambaj cuerpopipish allilla puricuchunmi Diosta mañacuni .
64001003	Maijan crijcuna shamushpami , can allita ruracushcatapish , cashcatataj huillashcapi nishca shinataj causacushcatapish parlarcacuna . Chaita uyashpami , jatunta cushicurcani .
64001004	Cashcatataj huillashcata ñuca huahuacuna alli caticujta uyashpami , tucuimanta yalli cushicuni .
64001005	C'uyashca huauquicu , caishuj huauquicunapaj imallatapish rurashpa servishpaca , jatun allitamari ruracungui . Ashtahuancarin mana rijsishca huauquicunata servishpaca , yallitaj allitamari ruracungui .
64001006	Paicunaca , tandanacushca crijcunapaj ñaupajpimi , can ima shina paicunata c'uyashcataca huillarcacuna . Paicuna Taita Diosta servinapi ima illajpipish , ashtahuan huillagrichun cushpa cachapanguilla .
64001007	Paicunaca , Jesucristopaj shutita huillangapajmi rircacuna . Chaiman ricushpaca , mana israelcunapajtaca imata mana chasquircacunachu .
64001008	Chashna cajpica , ñucanchijmari paicunataca chasquina canchij . Cashcatataj paicuna huillacunpica , ñucanchijpish chashna maquita cushunri .
64001009	Tandanacushca crijcunamanmi , ñucaca ña quillcarcani . Chaita cachajpipish , Diótrefes runaca , paicunata punta pushaj tucusha nishpami , ñucanchijtaca mana chasquin .
64001010	Chaimanta ñuca rishpaca , ñucanchijta p'iñashpa huashalla parlarishpa , llullashpa imatapish juchachishpa purishcataca rimashatajmi . Chaillata rurashca cajpichu , shujtaj crijcuna chaiman chayajpipish , manamari chasquisha ninchu . Maijan chasquisha nijtapish jarcacunmari . Chasquijcunatacarin tandanacushca crijcunapuramanta llujshichishpamari cachan .
64001011	C'uyashca huauquicu , millaita rurajcunataca ama catingui , ashtahuanpish allicuna imata rurashcatami catina cangui . Maijanpish allita rurajca , Taita Diospajmi . Maijanpish millaita rurajca , Taita Diostaca mana ricushcachu .
64001012	Demetriotaca tucuicunami alli nincuna . Cashcatataj huillashcapipish , pai alli cashcataca ricuchinmi . Pai ima shina cashcataca ñucanchijllatajpish ricushcanchijmi . Ñucanchijca , imatapish chashnataj cajpi huillaj cashcataca , cancunallataj yachanguichijmi .
64001013	Canmanca , achcatami quillcasha yuyarcani . Shina cashpapish mana tintahuan , plumahuan quillcashpa cachasha ninichu .
64001014	Ashtahuanpish ñuca quiquintaj canta ricunaman ñalla shamuna cashpami , mana quillcani . Chaipi canhuan ñahui ñahui parlashunllami .
64001015	Canca sumaj causaita charipangui . Cambaj alli rijsishcacunapish cantaca , “ ¿ Allillachu cangui ? ” nincunami . Canpish tucui ñucanchij rijsishcacunata , “ ¿ Allillachu canguichij ? ” nipangui .
65001001	Ñucaca , Jesucristota servij Judas , Jacobopaj huauquimi cani . Ñucami Yaya Dios , Paipajlla causachun , agllashcacunaman quillcani : Cancunataca , Jesucristomi tucui mana allimanta huaquichin .
65001002	Diosca cancunamanca , sumaj causaitapish , c'uyaitapish yallijta cushca cachun .
65001003	C'uyashca crijcuna , cancunapish ñucapish quishpirishcacunami canchij . Chaimantami chai quishpirinamanta quillcana yuyai shamujpi , cancunamanca quillcana tucurcani . Diosmi crinataca , Paipajlla cajcunamanca ña shuj cutin cushca . Chaitami c'ari , c'arita shayarishpa , alli sinchita catipaichij nishpa , cunashpa cachapani .
65001004	Ñamari maijancunaca , cancunapurapi pacalla satirishpa , crichi callarishcacuna . Chaicunaca jatun llaquiman rinapaj , ñaupamanta ch'icanyarishcacunami . Diostapish mana manchajcunami . Chaimantami , mana c'uyaipajta ñucanchij Taita Dios c'uyaj cashcata yachashpapish , " Ashtahuan millaita ruranallami " nincuna . Tucuita Mandaj , ñucanchij Apu Jesucristotapish , yangapimi charincuna .
65001005	Cancuna ña yachajpipish , caitaca yuyachisha ninimi . Mandaj Diosca , Egiptomanta israelcunata llujshichishca q'uipaca , Paita mana crijcunataca huañuchircami .
65001006	Maijan angelcunaca jatun canapi Dios churashcata saquishpami , quiquin maipi causacushcata shitarcacuna . Chaimantami Paica , huiñaita mana llujshipaj amsapi huichcashpa churarca . Jatun llaquiman cachana punllacamami chaipi charicun .
65001007	Sodomapi , Gomorrapi causajcunapish , chai c'uchulla caishuj pueblocunapi causajcunapish , chai angelcuna shinallatajmi pingai illaj tucushpa , huainayanallapi yuyaita churashpa causarcacuna . C'aricunapura , huarmicunapurallataj mana rurana millaitami rurarcacuna . Shujtajcunapish manchachunmi , chaicunataca huiñaita rupacuj ninapi , jatun llaquita apachun churarca .
65001008	Chashna tucushcata yachashpapish , chai muscushcata yachachijcunapish chashnallatajmi paicunapaj aichata mapayachincuna . Mandashpa tiyajcunatapish p'iñancunami . Jahua pachapi mandajcunatapish c'amincunami .
65001009	Angelcunata mandaj Miguel shuti jatun angelpish , huañushca Moisespaj aichata quichunacucushpaca , diablotaca llaquichij ima jatun shimihuan mana rimashcachu . Chaipaj randica : Mandaj Diosllataj cantaca llaquichichun nishcallami .
65001010	Shina cajpipish , chaicunaca mana rijsishcatapish c'aminllacunami . Shinallataj quiquin yuyaimanta imalla yachashcahuanmi , animalcuna shina yuyai illaj tucushpa , mapayashpa causancuna .
65001011	¡ Ai , chashna rurajcunaca , imachari tucunga ! Paicunaca , Cainpaj ñantami catishcacuna . Balaam shinallataj cullquiraicullami , yuyai chingarishca shina pandarircacuna . Coré shuti runa c'ariyashcamanta huañushca shinallatajmi , chingarinaman ricuncuna .
65001012	Chai runacunaca , can crijcunapura c'uyanacushpa micungapaj tandanacushcapi chagrurishpaca , mapayachijcunami . Pitapish mana pingashpa micushpa , paicunallataj michirishpami , quiquin huijsallata jundachincuna . Chaicunaca , chaquishca p'uyuta huaira caiman chaiman apashca shinami . Usya punllacunapi p'anga urmashca , ima grano illaj chaquishca yuracunaman rijchajcunami . Sapi illaj yuracuna shinami , ishqui cutin huañushcacunami .
65001013	Paicunapaj pinganayaj rurashcacunaca , mama cucha yacu p'iñarishpa puscuyashca shinami . Chashna gentecunaca , tucuita yalli amsapi huiñaita chingarina huañujlla luźerocuna shina chingarinaman ringapajllami tiyacuncuna .
65001014	Yaya Adanmanta canchis huahua huahuapi shamuj Enocca , allimari caicunamantaca cashna huillashca : Mandaj Diostaca , huaranga huaranga paipaj angelcunandij shamucujtami ricurcani .
65001015	Tucuicuna imalla rurashcata ricushpa juchachingapajmi shamurca . Chai punllami Paita mana manchajcuna , mana manchashpa millaita rurashcamanta llaquichina tucushcata ricuchirca . Shinallataj Diosta mana manchaj juchasapacuna millai shimicunahuan paita c'amishcamantapish llaquichingapajmi shamurca nishcami .
65001016	Chai runacunaca , huashalla parlarishpa , imatapish mana alli nishpa rimajcunami . Quiquin munaillata rurashpa cushicujcunami . Jatun tucushpa , “ Allimi cani ” nirijcunami . Imata quichungaraiculla , shujtajcunahuan mishqui shimi purijcunami .
65001017	Shina cajpipish c'uyashca huauquicuna , Apunchij Jesucristo huillagrichun mingashcacuna ñaupaman imalla nishcataca yuyaipi charichigari .
65001018	Paicunami cancunamanca : Shamuj punllacunapica , imapish Diospajlla cajcunataca , pugllashpa asijcunami tiyanga . Paicunapaj quiquin mapa munaicunallata catishpa causajcunami tiyanga nircacuna .
65001019	Chai shinacunaca , crijcunata ch'icanyanacuipi churajcunami . Cai pachapajlla yuyarijcunami , Diospaj Espiritutaca mana charincunachu .
65001020	Chashna cajpipish c'uyashca huauquicuna , Dios cancunaman cushca crinataca , Diospaj jucha illaj Espíritu yuyaita cushca shina Diosta mañashpa , alli sinchita catichijlla .
65001021	Taita Dios cancunata c'uyacushcataca , ama cungarichijchu . Apunchij Jesucristo llaquishpa , huiñai causaita cungacama shuyacuichijlla .
65001022	Maijancuna mana tucui shunguhuan caticujpica , alli cringacama yachachichij .
65001023	Ninapi rupanaman ricujcunatapish , aisashpa llujshichij shina quishpichichij . Shujtajcuna millaita rurajpipish , llaquichij . Shina cashpapish paicunapica , churanallapipish ama tuparichijchu . Aichahuan millaita rurashcamantaca , churanacama mapacunami . Chaimanta , caru carulla caichij .
65001024	¡ Ñucanchijta Quishpichij shujlla Diosmi ama urmachun huaquichi tucun . Paimi achij nicuj Pai Diospaj ñaupajpi , jatun cushicuihuan ricurichun , chuyata charicun .
65001025	Paitaca , ñucanchij Apu Jesucristomanta , cunanpish huiñaitapish , “ Sumajmari cangui , jatunmari cangui , caźuchijmari cangui , mandajmari cangui ” nishca cachun ! Chashna cachun .
66001001	Taita Diosmi cai ricuchinataca , Jesucristoman curca . Chaicunata ñalla rurana cashpami , Jesucristoca Paita servij Juanman huillachun , Paipaj angelta cacharca . Juanmi chaitaca , Diosta servijcunaman huillarca .
66001002	Paimi Diospaj Shimitapish , Jesucristo huillashcatapish , tucui imallata ricushcatapish alli huillan .
66001003	Cai huillashca pajtana punllacunaca , ñamari chayamucun . Chaimanta cai quillcata reźajpish , imalla tucunata huillashcata uyajcunapish , caipi imalla quillcashcata caźujcunapish cushicuichij .
66001004	Juanmi , Asia llajtapi canchis pueblopi crij tandanacushcacunaman quillcani . Cancunamanca cunanpish , ñaupapish tiyaj , shamunapish tiyacuj Diospish , Pai Diospaj jatun tiyarina ñaupajpi caj canchis Espiritucunapish jatun c'uyaita , sumaj causaita cushca cachun .
66001005	Shinallataj huillana cashcata alli pajtachij Jesucristopish chaitaca cuchun . Paica , huañushcacunapaj chaupimanta punta causarijmi . Cai pachapi jatun mandajcunatapish Jatun Mandajmi . Paica , ñucanchijta c'uyashpami , ñucanchij juchacunatapish Paipaj yahuarhuan maillarca .
66001006	Chashnami ñucanchijtaca , Paipaj Yaya Diospajta rurachun jatun mandajcunatapish , curacunatapish rurarca . Jesucristoca , huiñai huiñaita “ Sumajmari cangui , tucuita rurai tucujmari cangui ” nishca cachun . Chashna cachun .
66001007	¡ Uyaichij , Cristoca p'uyupimi shamucun ! Paitaca tucuicunami ricunga . Paita chacatashpa huañuchijcunapish ricungacunami . Tucui cai pachapi causajcunapish Paita ricushpaca , yupashpa yupashpami huacangacuna . Ari , chashnatajmari canga .
66001008	Callari A shina , tucuri Z shinami ñucaca , tucuita Callarichijpish , Tucurichijpish cani . Cunanpish , ñaupapish ñucallatajmi cani , ñucallatajmi shamusha . Tucuita Rurai Tucujmi cani ninmi Mandaj Diosca .
66001009	Ñucaca , cancunapaj huauqui Juanmi cani . Ñucaca cancuna shinallatajmi llaquita apacuni , Dios mandacunpi imata ruranatapish ruracuni , Jesucristo shina alli shunguhuan caticuni . Ñucaca Diospaj Shimita huillashcamantapish , Jesucristomanta huillashcamantapishmi , yacu chaupipi caj Patmos shuti urcupi shitashca tiyacurcani .
66001010	Chaipimi , Apunchij Jesuspaj punllapi Diospaj Espirituhuan carcani . Ñapish ñuca huashamanca , shuj trompetapi tocashca uyarij shina , sinchita rimashpa uyarircallami .
66001011	Cashnamari nirca : Ñucaca , callari A shina , tucuri Z shinami tucuita callarichijpish , tucurichijpish cani . Can imalla ricushcataca , libropi quillcashpa , Asia llajtapi tiyaj Éfeso , Esmirna , Pérgamo , Tiatira , Sardis , Filadelfia , Laodicea shuti , chai canchis pueblocunapi crij tandanacushcacunaman cachai nircami .
66001012	Chashna nijta uyashpa , pi ñucata rimacujta ricungapaj tigrarishpaca , curi candelerocunatami canchista ricurcani .
66001013	Chai canchis candelerocunapaj chaupipica , Runa Aichayuj tucushcaman rijchajtami ricurcani . Paica , chaquicama churanata churashca , curi tajalita tajalishcami carca .
66001014	Uma ajchapish , yuraj millma shina , rasu shina yurajllami carca . Ñahui luluncunapish , lunyacuj nina shinami carca .
66001015	Paipaj chaquicunapish , hornopi rupachishca achij nicuj llambujlla bronceman rijchajmi carca . Pai rimashcapish , tauca jatun yacucuna huajyaj shinami uyarirca .
66001016	Paipaj alli lado maquipica , canchis luźerocunatami charicurca . Paipaj shimimantaca ishqui filoyuj , puntasapa espadami llujshicurca . Paipaj ñahuipish , achijlla punllapi lamyacuj inti shinami carca .
66001017	Paita ricushpaca , huañushca shinami , Paipaj ñaupajpi urmarcani . Chashna urmajpimi Paica , Paipaj alli lado maquita ñuca jahuapi churashpaca , cashna nirca : Ama mancharichu , ñucami Callarichijpish , Tucurichijpish cani .
66001018	Ñucaca causajmi cani . Huañurcanimi , cunanca huiñai huiñaitami causacuni . Chashna cachun . Huañuipaj llavetapish , Hadespaj llavetapish ñucami charicuni .
66001019	Can imallata ña ricushcata , cunan imalla cashcatapish , caicunapaj cati imalla tucunata ricushcatapish quillcai .
66001020	Ñuca alli lado maquipi Charicujta can ricushca canchis luźerocunatapish , curi canchis candelerocunapish can mana yachashcacunami . Chaicunaca , caitami nisha nin : Chai canchis luźerocunaca , canchis pueblopi crij tandanacushcacunapaj angelcunami . Can ricushca canchis candelerocunaca , canchis pueblopi tandanacushca crijcunami .
66002001	Efesopi tandanacushca crijcunapaj angelman quillcai : Chai canchis luźerocunata alli lado maquipi Charicujca , canchis curi candelerocunapaj chaupipi Puricujca cashnami nin :
66002002	" Ñucaca , can tucui imalla ruracujtapish , shaicuita imallata ruracujtapish , mana p'iñarij alli shungu cajtapish yachanimi . Shinallataj millaicunata can mana ricunachishcatapish yachanimi . “ Huillagrichun mingashcacunami canchij ” nijcuna imalla ruracushcata ricushpaca , llullacunalla cashcatami ricushcangui . Chaitapish yachanimi .
66002003	Canca , achca llaquicuna shamujpipish , mana p'iñarishpa alli shunguhuan aparcanguillami . Ñucata c'uyashcamantaca , shaicuita imata ruracushpapish , mana shaicushpa saquircanguichu .
66002004	Chashna cajpipish , canpica caitamari mana allita ricuni : Ña mana punta c'uyaita shina charinguichu .
66002005	Chaimanta cunanca , maimanta urmashcata yuyarishpa cutiri . Callaripi rurashca shinallataj rurashpa cati . Mana Diospajman cutirijpica , utca cambajman shamushpa , cambaj candelerotaca pai tiyacunmanta anchuchishami .
66002006	Chashna cashpapish , nicolaitacuna millaita rurashcata millanachishpaca , allitamari ruracungui . Ñucapish paicuna ruracushcataca millanimi .
66002007	Maijanpish rinrinta charijca , crij tandanacushcacunaman Diospaj Espíritu huillacujta uyachun . Millaita mishajmanca , ñucaca Taita Diospaj Paraíso chaupipi caj , causaita cuj yuramantamari carasha " ninmi . nishpa quillcai .
66002008	Esmirnapi tandanacushca crijcunapaj angelmanpish quillcai : Callarichijpish , Tucurichijpish , huañushpapish Causarijca , cashnami nin :
66002009	" Ñucaca , can imalla ruracushcatapish , llaquicunata apacushcatapish , huajcha cashcatapish yachanimi . ¡ Chashna cashpapish , canca achcata charijmari cangui ! “ Judiocunami canchij ” nijcuna ñucata c'amishcatapish yachanimi . Paicunaca , mana judiocunatajchu , ashtahuanpish Satanaspaj tandanacuna huasillamari .
66002010	Ama manchaichu , sinchi llaquimi shamugrin . Cancunapuramanta maijancunataca , ima shina catijta ricungapajmi , diabloca preźu churachinga . Chunga punllacunatami , chashna tucui laya llaquichingacuna . ¡ Cancunaca huañungacama , ñucataca alli caźushpa caticuichijlla ! Chashna catijpica , causaita charishcata ricuchij coronatami cusha .
66002011	Rinrinta charijca , crij tandanacushcacunaman Diospaj Espíritu huillacujta uyachun . Millaita mishajtaca , q'uipa huañuica imata mana rurai tucungachu " ninmi . nishpa quillcai .
66002012	Pergamopi tandanacushca crijcunapaj angelman quillcai : Chai ishqui filoyuj , puntasapa espadata charicujca , cashnami nin :
66002013	" Can imata ruracujtapish , maipi causacujtapish yachanimi . Satanás mandacun pueblopimari causacungui . Shina cashpapish ñucataca , ña mana catisha mana nishcanguichu , ñucamanta huillanatapish manataj saquishcanguichu . Satanás mandacun pueblopitaj ñucamanta huillanata alli pajtachij , cancunapura Antipasta huañuchishca punllacunapish manataj mancharcanguichijchu .
66002014	Shina cajpipish , cantaca asha juchachinata charinimari : Balaam shuti runa yachachishcata mana saquisha nijcunatamari charicunguiraj . Balaamca , israelcunata pandachingapajmi Balac runataca , rurashcalla dioscunaman cushca aichata paicunaman carachunpish , inquitashpa huainayachichunpish yachachishca .
66002015	Nicolaitacuna yachachishcata mana saquisha nijcunatapishmari charicunguiraj . Paicuna ima shina yachachishcataca , ñucataca millanayanmi .
66002016	Cutirishpa , chaicunataca saqui . Can mana cutirijpica , cambajman ña utca shamushpami , ñuca shimimanta llujshij espadahuan paicunahuanca macanacusha .
66002017	Rinrinta charijca , crij tandanacushcacunaman Diospaj Espíritu huillacujta uyachun : Millaita mishajmanca , pacashca tiyacuj maná shuti micunatami carasha . Shinallataj uchilla yuraj rumitapish cushami . Chai rumipica , pi mana yachashca mushuj shutita quillcashpami cusha . Chai shutitaca , chai rumita chasquijllami yachanga " ninmi . nishpa quillcai .
66002018	Tiatirapi tandanacushca crijcunapaj angelmanpish quillcai : Diospaj Churi , nina lunyacuj shina ñahuiyuj , achij nicujta llambuyachishca bronceman rijchaj chaquicunayujca , cashnami nin :
66002019	" Ñucaca , can imallata ruracushcata , c'uyaj cashcata , alli crij cashcata , ima shina servishcata , mana p'iñarij cashcatapish rijsinimi . Shinallataj cunanca , callaripi ruracushcatapish yalli allita ruracushcatapish yachanimi .
66002020	Shina cajpipish , cantaca asha juchachinata charinimi : Jezabel mana allita yachachicujpipish , canca mana jarcashpa , saquishcanguillamari . Chai huarmica , “ Dios ima nishcata huillajmi cani ” nishpami , ñucata servijcunataca umacun . Paica , huainata charichunlla , rurashcalla dioscunaman cushca aichatapish micuchunlla nishpami yachachishpa inquitacun .
66002021	Ñucaca , chai huarmitaca , cutirichun nishpami shuyacurcani . Ashtahuanpish huainata charinataca , mana saquisha ninchu , manataj cutirinchu .
66002022	Chaimantami cunanca , jatun nanaihuan siricuchun camapi shitani . Chai huarmihuan huainayajcunatapish , paihuan mana allita ruracushcamanta manataj cutirijpica , jatuntami llaquichisha .
66002023	Chai huarmipaj huahuacunatapish huañuchishami . Chashna rurajpimi , tucui crij tandanacushcacuna ñucataca , shungupi ima tiyacujta , imata yuyacujta yachangacuna . Ñucami cancunamanca , tucuicunaman imalla rurashcacunamanta cuna cashcata cusha .
66002024	Tiatirapi causacujcuna , cancunamanta maijancunaca chai mana allita yachachishcataca , mana caticunguichijchu . “ Satanasmanta jatunta yachanami ” nishpa paicuna yachachishcata mana catishpaca , allitami ruranguichij . Chaimanta cancunataca , ima shujtajta rurachun mana mandanichu .
66002025	Shina cajpica , cancuna chashna alli caticushcataca , ñuca shamungacama chashnallataj catiracuichijlla .
66002026	Millaita mishashpa , tucuringacama ñuca rurachun nishcata caźujtaca llajtacunata , mandaj cachunmi churasha .
66002027	Paimanca Ñuca Yaya , Mandaj cachun ñucata churashca shinallatajmi , llajtacunata mandachun cusha . “ Paimi , fierro varahuan mandanga , allpa mangata shinami ñutunga . ”
66002028	Paimanca , pacaripi llujshij luźerotapish cushami .
66002029	Rinrinta charijca , crij tandanacushcacunaman Diospaj Espíritu huillacujta uyachun " ninmi . nishpa quillcai .
66003001	Sardispi tandanacushca crijcunapaj angelmanpish quillcai : Diospaj canchis Espiritucunatapish , canchis luźerocunatapish charicujca cashnami nicun : " Ñucaca , can imallata ruracushcatapish , causacushpapish huañushca shinallataj cashcatapish yachanimi .
66003002	¡ Cutin rijchariari ! Can imalla allita ruracushcata manaraj tucui chiriyajpi , allichiari . Ñucaca can imallata rurashcataca , Taita Diospaj ñaupajpi manaraj alli cashcatami ricuni .
66003003	Chaimanta imalla yachachishcatapish , uyashcatapish alli yuyarishpa caźuiari , mana allita ruracushcamanta cutiriari . Can mana rijcharijpica , ñucaca can mana yuyashca horaspimi , shuhua shina cambajman shamusha .
66003004	Shina cajpipish cai Sardispi causaj cancunapurapica , ashacunallami churanacunata mana mapayachishcacuna . Paicunaca , alli causaj cashcamanta , yurajlla churanata churashcami , ñucahuan puringacuna .
66003005	Millaita mishajmanca , yurajlla churanatami churachisha . Paipaj shutitaca , causanaman rinapaj libromantaca , mana p'ichashachu . Ashtahuanpish ñuca Yayamanpish , Paipaj angelcunamanpish , paica ñucapajmi ” nishpami huillasha .
66003006	Rinrinta charijca , crij tandanacushcacunaman Diospaj Espíritu huillacujta uyachun " ninmi . nishpa quillcai .
66003007	Filadelfiapi tandanacushca crijcunapaj angelmanpish quillcai : Ima Jucha Illaj , Cashcatataj huillaj , Davidpaj llaveta Charicujmi huillaj cachan . Pai pascashcataca pi mana huichcai tucunchu . Shinallataj Pai huichcashcatapish , pi mana pascai tucunchu . Paimari cashna nin :
66003008	" Ñucaca , can imalla ruracushcataca yachanimi . Riqui , ñucami can huillachun punguta pascani , chaitaca pi mana huichcai tucunchu . Canca , huillashpa catina yuyaita charinguirajmi . Ñuca Shimitaca , allimi caźucungui . Ñuca shutitaca mana pacashcanguichu .
66003009	Riqui , cunanca Satanaspaj tandanacuna huasimantami manapish judiocuna cashpa , “ Judiocunamari canchij ” nishpa llullaj maijancunataca cambajman cachani . Chaicunataca , ñuca canta c'uyacushcata yachachunmi , cambaj ñaupajpi pambacama cumurichisha .
66003010	“ Alli shunguhuan shuyacuilla ” nishpa ñuca mandashcatami huaquichishcangui . Chaimanta ñucapish cantaca , tucui llajtacunaman shamugrij jatun llaqui punllamantaca huaquichishami . Chai llaquicunahuan jatunta ñacachishpami , cai pachapi causajcunataca , paicuna ima cashcata ricuchisha .
66003011	Riqui , ñallami shamusha . Can japina coronata pi ama quichuchun , can ima allita ña charicushcataca alli charirangui .
66003012	Millaita mishajtaca , ñuca Diospaj huasipimi pilarta shina churasha . Chai huasimantaca , huiñaita manataj llujshingachu . Paipica , ñuca Diospaj shutita , ñuca Diospaj pueblopaj shutitapish quillcashami . Chai puebloca , jahua pacha ñuca Diospajmanta uriyamucuj mushuj Jerusalenmi . Paipica , ñuca mushuj shutitapishmi quillcasha .
66003013	Rinrinta charijca , crij tandanacushcacunaman Diospaj Espíritu huillacujta uyachun " ninmi . nishpa quillcai .
66003014	Laodiceapi tandanacushca crijcunapaj angelmanpish quillcai : Chashna Cachun nishca , huillana cashcata alli Pajtachij , cashcatataj Huillaj , Dios imalla rurashcacunapajpish ñaupaman Tiyajca , cashnami nin :
66003015	" Ñucaca , can imalla ruracushcataca , tucuitami yachani . Canca chiripish , rupajpish manamari canguichu . Cantaca , chiri cashpapish chiri cachun , rupaj cashpapish rupaj cachun ninimari .
66003016	Mana tucui chiriyashcanguichu , rupajpish mana canguichu . Chashna cunujlla cajpimi , cantaca shungu tigragrini .
66003017	Canca : “ Achcatami charini , allimari charijyashcani . Ñucapajca , ima mana illanchu ” niricunguimi . Ashtahuanpish canca llaquinayaj , huajcha , ñahuipish mana ricuj , lluchullamari cangui . Chaitaca manamari yachanguichu .
66003018	Chaimantami cantaca , cunashpa yachachini . Can charijtaj casha nishpaca , ninapi rupachishca sumaj curita ñucaman randi . Churaringapajpish , ñucaman yurajlla churanata randishpa , cambaj pinganayaj lluchulla aichatapish tapari . Ñahui alli ricuchunpish , ñahui jambita ñucaman randishpa ñahuipi churari .
66003019	Ñucaca , ñuca c'uyashcacunatami tucuicunallatataj rimanipish , llaquichinipish . Chaimanta ñucapajlla causangapaj , mana allimanta cutiri .
66003020	Riqui , ñucaca pungupimi “ Huasiyuj ” nishpa shayacuni . Maijanpish ñuca rimashcata uyashpa , punguta pascajpica , paipajman yaicushpa paihuan micushami , paipish ñucahuanmi micunga .
66003021	Millaita mishajtaca , ñuca jatun tiyarinapimi , ñucahuan tiyachisha . Ñucapish millaita mishashcamantami , ñuca Yayahuan Paipaj jatun tiyarinapi tiyarircani .
66003022	Rinrinta charijca , crij tandanacushcacunaman Diospaj Espíritu huillacujta uyachun " ninmi . nishpa quillcai nircami .
66004001	Chai q'uipaca , jahua pachapica , shuj pungu pascashcatami ricurcani . Trompetapi tocashca shina uyarij rimaihuan ñaupaman rimajllatajmi ñucataca : Caiman huichiyamui , cunan can ricushcacuna ña pajtashca q'uipaca , imalla tucuna cashcata canman ricuchisha nirca .
66004002	Chashna ninca , ñapish ñucataca Diospaj Espiritumi , jahua pachaman aparca . Chaipimi shuj jatun tiyarinata ricurcani . Chai jatun tiyarinapica , shujmi tiyacurca .
66004003	Chai jatun Tiyarinapi Tiyacujca jaspe shuti , cornalina shuti sumaj rumicuna achij nicujman rijchajmi carca . Pai tiyacun jatun tiyarina jahuataca , achij nicuj esmeralda rumiman rijchaj cuichimi shayacurca .
66004004	Chai jatun tiyarina muyundijpica , ishqui chunga chuscu tiyarinacunatapishmi ricurcani . Chai tiyarinacunapica , ishqui chunga chuscu yuyajcunami tiyacurca . Paicunaca , yurajlla churanacunata churashca , umacunapica , curi coronacunata churashcami tiyacurcacuna .
66004005	Chai jatun tiyarinamantaca , relampacunami llujshicurca , c'ulun nishcacunapish , rimanacushcapishmi uyarirca . Shinallataj chai jatun tiyarina ñaupajpica , canchis lamparacunami japichishca rupacurca . Chaicunaca , Diospaj canchis Espiritucunami .
66004006	Chai jatun tiyarina ñaupajpica , cristalman rijchaj vidrio mama cuchami tiyarca . Shinallataj chai jatun tiyarina c'uchupipish , jatun tiyarina muyundijpipish , causaiyuj chuscucunami huashamanpish , ñaupajmanpish ñahui luluncunalla junda shayacujta ricurcani .
66004007	Chai causaiyuj chuscucunamanta shujca , leonman rijchajmi carca . Cutin shujca malta huagraman rijchajmi carca . Caishujca , gente ñahuitami charirca , cutin caishujca , águila jatarishpa ricuj shinami carca .
66004008	Chai causaiyuj chuscucunaca , tucuicunami sujta alasta charircacuna . Chai alas jahuapipish , ucupipish ñahui luluncunallahuan jundami carca . Paicunaca tutapish , punllapish mana samashpami : Tucuita Rurai Tucuj Mandaj Diosca jucha illaj , jucha illaj , jucha illajmi . Paica sarunpish , cunanpish Paillatajmi , Paillatajmi shamunga nicurcacuna .
66004009	Chashna nishpami , chai causaiyuj chuscucunaca , jatun tiyarinapi tiyacuj huiñaita Causacujtaca : " Sumajmari cangui , allimari cangui " nishpa pagui nircacuna .
66004010	Shinallataj chai ishqui chunga chuscu yuyajcunapish , jatun tiyanapi Tiyacujpaj ñaupajpimi pambacama cumurircacuna . Chashna cungurishpami , huiñai huiñaita Causacujtaca adorancuna . Paicunapaj coronacunatapish , chai jatun tiyarina ñaupajpi churashpami , cashna nincuna :
66004011	Canmi tucui imatapish rurarcangui . Can munashcamantami tucui imapish tiyan , canmi tucuita rurarcangui . Chaimanta ñucanchijta Mandaj Dios , Canca sumajmari cangui , allimari cangui , tucuita Rurajmari cangui nincunami .
66005001	Chai jatun tiyarinapi Tiyacujtaca , shuj librotami alli maquipi charicujta ricurcani . Chai libroca ucupish , jahuapish quillcashca , canchis sellohuan sellashcami ricurirca .
66005002	Chaipica , shuj jatun sinchi angeltapishmi ricurcani . Chai angelca , sinchita caparishpami : ¿ Chai librota pascaipajpish , sellashcacunata anchuchi tucuipajpish pitaj tiyanguichij ? nishpa tapurca .
66005003	Chashna tapujpica , jahua pachapi cajcunapish , cai pachapi causajcunapish , allpa ucupi cajcunapish pi mana chai librota pascaipaj tiyarcachu . Pi mana ricuillapish tucurcacunachu .
66005004	Chai librota pascaipaj , reźaipaj , ricuipajllatapish maipi mana japishcachu carca . Chaimantami ñucaca , yallitaj huacacurcani .
66005005	Chashna huacacujpica , chai yuyajcunamanta shujmi ñucataca cashna nirca : Ama huacaichu . Riqui , Judá aillumanta Leonca , ñaupa mandaj Davidpaj huahua huahua cashpami , chai librota pascangapaj , canchis sellohuan sellashcacunata anchuchingapajpish , tucuita mishashca nircami .
66005006	Chashna nijpi ricushpaca , jatun tiyarinapaj , causaiyuj chuscucunapaj , yuyajcunapaj chaupipica , shuj Malta Oveja shayacujtami ricurcani . Chai Malta Ovejaca , huañuchishca cashca shinamanmi ricurirca . Chai Malta Ovejaca , canchis gachuta , canchis ñahui luluncunatami charirca . Chai canchis ñahui luluncunaca , cai tucui pachaman cachashca , Diospaj canchis Espiritucunami .
66005007	Chai Malta Ovejami , chai jatun tiyarinapi tiyacujpajman c'uchuyashpaca , Paipaj alli maquipi charicuj librotaca japirca .
66005008	Librota ña japijpica , chai causaiyuj chuscucunapish , ishqui chunga chuscu yuyajcunapish Malta Ovejapaj ñaupajpimi cungurircacuna . Chai yuyajcunaca , tucuicunami arpacunata charircacuna . Shinallataj curi copacunatapish , inciensohuan jundatami charircacuna . Chai inciensoca , Diospajlla cajcuna Diosta mañashcacunami .
66005009	Chai yuyajcunaca , mushuj cantotami cashna nishpa cantarcacuna : Canllamari librota japishpa , sellashcacunatapish anchuchi tucuj cangui . Canca , huañuchishcami carcangui . Cambaj yahuarhuanmi , ñucanchijtaca tucui ch'ican ch'ican aillucunamanta , tucui rimaicunamanta , pueblocunamanta , jatun llajtacunamantapish Taita Diospaj cachun randircangui .
66005010	Chashnami ñucanchij Diospajta rurachun ñucanchijtaca , jatun mandajcunatapish , curacunatapish rurarcangui . Chaimantami , cai pachataca mandashun nishpami cantarcacuna .
66005011	Chai q'uipa ricucushpaca , jatun tiyarinapaj , causaiyujcunapaj , yuyajcunapajpish muyundijpica , achca angelcuna rimashcatami uyarcani . Chai angelcunaca , huaranga huaranga mana yupaipaj , yallitaj achcacunami carca .
66005012	Paicunaca : Huañuchishca cashca Malta Ovejallami tucuita mandanata , tucui ima charinacunata , tucuita yachaj canata , imatapish rurai tucuj canata , “ Allimari cangui , sumajmari cangui , jatunmari cangui ” nishca canata chasqui tucuipaj cangui nishpami , sinchita caparircacuna .
66005013	Shinallataj Dios rurashcacunaca , jahua pachapi , cai pachapi , allpa ucupi , mama cucha yacupi , tucui chaicunapi imalla tiyajcunapishmi tucuicuna : ¡ Jatun tiyarinapi tiyacujpish , Malta Ovejapish , huiñai huiñaita jatunmari cangui , allimari cangui , sumajmari cangui , tucuita rurai tucujmari cangui ! nicurcacuna .
66005014	Chashna nijpica , chai causaiyuj chuscucunapish : Chashna cachun nircacunami . Shina nijpica , ishqui chunga chuscu yuyajcunapish pambacama cumurishpami , huiñai huiñaita Causacujta adorarcacuna .
66006001	Malta Ovejataca , punta sellashcata anchuchishpa , librota pascajtami ricurcani . Chaita pascajpica , chai causaiyuj chuscucunamanta shujca , c'ulun nij shina uyarishpami : Shamui ricungui nirca .
66006002	Chashna nijpi ricushpaca , shuj yurajlla caballotami ricurcani . Chai caballopi tiyacujca , shuj arcotami charicurca . Paimanca , shuj coronatami curcacuna . Paica , ñami mishashca carca , ashtahuan mishangapajmi llujshirca .
66006003	Puntapaj cati sellashcata Malta Oveja pascajpica , puntapaj cati causaiyujmi : ¡ Shamui ricungui ! nishpa uyarirca .
66006004	Chaipica , shujtaj pucajlla caballomi llujshirca . Chai caballopi tiyacujmanca , tucui cai pachamanta sumajta causaita anchuchi tucunatapish , caishuj chaishuj huañuchinacuipi churai tucunatapish cushpami , shuj jatun espadatapish curca .
66006005	Ishquipaj cati sellashcata pascajpica , ishquipaj cati causaiyujmi : ¡ Shamui ricungui ! nishpa uyarirca . Shina nijpi ricushpaca , shuj yanajlla caballotami ñapish ricurcani . Chai caballopi tiyacujca , shuj balanzata maquipi apashcami carca .
66006006	Chai chuscu causaiyujcunapaj chaupimantaca : Ishqui libra trigota , shuj denariopi , sujta libra cebadata shuj denariopi c'atungui . Ashtahuanpish aceiteta , vinotaca ama imata ruranguichu nijtami uyarcani .
66006007	Quimsapaj cati sellashcata pascajpica , quimsapaj cati causaiyujtami : Shamui , ricungui nishpa uyarirca .
66006008	Ñuca ricushpaca , ¡ shuj quillujlla caballotami ricurcani ! Chai caballopi tiyacujca , Huañuchij shutimi carca . Hadesmi , paita catishpa llujshirca . Chai ishquimanca , cai pachata chuscupi chaupishca shuj partetaca , jatun macanacuicunahuanpish , yaricaicunahuanpish , jatun ungüihuanpish , cai pacha millai animalcunahuanpish huañuchi tucunatami curca .
66006009	Chuscupaj cati sellashcata pascajpica , altar ucupica almacunatami ricurcani . Paicunaca , Diospaj Shimita huillashcamantapish , huillashca shina causashcamantapish , huañuchishcacunami carca .
66006010	Paicunami , sinchita caparishpa , cashna nirca : Mandaj , Jucha Illaj , cashcata Huillaj Dioslla , ñucanchij yahuarta jichaj , cai pacha runacunataca , ¿ maicamataj mana llaquichishpa shuyacunguillari ? nircacunami .
66006011	Paicunamanca , yurajlla churanata cushpami : “ Ashacama samacuichijraj . Cancuna shinallataj Cristota servicuj shujtaj crijcunata cancunata shinallatajmi huañuchingacuna . Paicunata mashnacunata huañuchina cashca pajtangacama shuyaichijlla ” nircami .
66006012	Pichcapaj cati sellashcata pascajta ñuca ricucujpica , allpami manchanayajta chujchurca . Llaquihuan cashpa yanajlla churanata churaj shinami , intipish yanajlla tucurca . Lunapish , tucuimi yahuar shina pucajlla tucurca .
66006013	Jahua pachamanta luźerocunapish , jatun huaira shamushpa higota chaspijpi , higo granocuna chajchurij shinami cai pachaman urmarca .
66006014	Jahua pachapish , cara pillurij shinami chingarirca . Urcucunapish , yacu chaupipi tiyaj allpacunapish , tucuimi paicuna maipi tiyacushcamanta anchurca .
66006015	Chashna tucujpica , cai pachapi jatun mandajcunapish , jatun yachajcunapish , achcata charijcunapish , soldadocunapish , shujtaj mandajcunapish , servijcunapish , mana servishpa causajcunapish jatun jutcucunapi , urcu chaupi jatun rumi c'acunapimi miticurcacuna .
66006016	Chai ucucunapi tiyarishpami , chai urcucunatapish , jatun rumicunatapish : ¡ Ñucanchij jahuapi urmaichigari , jatun tiyarinapi Tiyacujpaj ñaupajmantapish , Malta Oveja p'iñarishpa cachacuj jatun llaquicunamantapish pacahuaichigari .
66006017	Pai p'iñarishpa , jatunta llaquichina punllamari ña chayamushca ! Cai jatun llaquipica , ¿ pitaj shayacuillapish tucungari ? nircacunami .
66007001	Chaicunata ricushca q'uipaca , cai pacha chuscu esquinapi chuscu angelcuna shayacujtami ricurcani . Paicunaca , cai pacha allpaman , mama cucha yacuman , yuracunamanpish ima huaira ama p'ucuchunmi , huaira shamuna chuscu esquinacunapi jarcacurcacuna .
66007002	Causacuj Taita Diospaj sellota apashca shujtaj angeltapishmi , inti llujshin ladomanta huichiyajta ricurcani . Chai angelca , cai pachata , mama cucha yacuta llaquichichun cachashca , caishuj chuscu angelcunatami sinchita caparishpa ,
66007003	cashna nirca : ¡ Ñucanchij Taita Diosta servijcunata frentepi señalta ñucanchij churangacamaca , cai pachatapish , mama cucha yacutapish , yuracunatapish amaraj ima llaquita ruraichijchu ! nircami .
66007004	Chai huashaca sellashcacunamanta huillajpimi , mashna cashcata uyarcani : “ Yaya Israelpaj chunga ishqui churicunamanta mirarishca tucui aillucunamantaca , 144.000 sellashcacunami ” nijtami uyarcani .
66007005	Judapaj aillumanta 12.000ta , Rubenpaj aillumanta 12.000ta . Gadpaj aillumanta 12.000ta ,
66007006	Aserpaj aillumanta 12.000ta , Neftalipaj aillumanta 12.000ta , Manasespaj aillumanta 12.000ta ,
66007007	Simeonpaj aillumanta 12.000ta , Levipaj aillumanta 12.000ta , Isacarpaj aillumanta 12.000ta ,
66007008	Zabulonpaj aillumanta 12.000ta , Josepaj aillumanta 12.000ta , Benjaminpaj aillumanta 12.000tami sellarca .
66007009	Chaita ricushca q'uipaca , pi mana yupaipaj achcacunatami ricurcani . Chaicunaca , tucui llajtacunamanta , ch'ican ch'ican aillucunamanta , tucui pueblocunamanta , tucui rimaicunamantapishmi carca . Tucui paicunami , jatun tiyarinapi Tiyacujpaj ñaupajpi , Malta Ovejapaj ñaupajpipish , yurajlla churanata churashca , ramoscunata maquipi aisashca shayacurcacuna .
66007010	Paicunaca : ¡ Jatun tiyarinapi tiyacuj ñucanchij Taita Dioshuan , Malta Ovejahuanmi ñucanchijtaca quishpichirca ! nishpami , sinchita caparircacuna .
66007011	Shinallataj tucui angelcunami jatun tiyarinapaj , yuyajcunapaj , chuscu causaiyujcunapaj muyundijpi shayacurcacuna . Paicunaca , jatun tiyarinapi Tiyacuj Taita Diostami , pambaman tupajta cumurishpa adorarcacuna .
66007012	Paicunaca : ¡ Chashna cachun ! Ñucanchij Taita Diostaca , huiñai huiñaita allimari cangui , sumajmari cangui , tucuita yachajmari cangui , pagui nishcamari cangui , jatunmari cangui , tucui imatapish jahualla rurai tucujmari cangui . ¡ Chashna cachun ! nircacunami .
66007013	Chaimantaca , chai yuyajcunamanta shujmi ñucata tapushpaca : - ¿ Chai yurajlla churanata churashcacunaca picunataj , maimantataj shamushca canga ? - nircami .
66007014	Chashna nijpi ñucaca : - Quiquinmari yachangui , amito - nijpi , paica cashnami nirca : - Caicunaca , jatunta llaquichicunmanta llujshimushcacunamari . Paicunaca churanacunataca , Malta Ovejapaj yahuarpimari tajshashpa yurajllata rurarcacuna .
66007015	Chaimantami paicunaca , jatun tiyarinapi tiyacuj Taita Diospaj ñaupajpi tutapish , punllapish Pai Diospaj huasipi Paita servicuncuna . Paicunataca , jatun tiyarinapi Tiyacujmi , Paipaj carpa huasipi huaquichinga .
66007016	Paicunaca , ña mana yaricachingachu , mana yacunachingachu , intipish ña mana ashtahuan rupachingachu , ima shujtaj t'itaipish mana tiyangachu .
66007017	Jatun tiyarina chaupipi caj Malta Ovejami , paicunataca michinga . Paicunataca , causaita cuj yacucuna llujshicujmanmari ubyachingapaj pushanga . Taita Diospish paicunapaj ñahuimantaca , tucui huiquita p'ichangami - nircami .
66008001	Sujtapaj cati sellashcata Malta Oveja pascajpica , chaupi horas shinatami jahua pachapica chulunlla tucurca .
66008002	Chai q'uipaca , canchis angelcunatami , Taita Diospaj ñaupajpi shayacujta ricurcani . Paicunamanca , canchis trompetacunatami curcacuna .
66008003	Chai q'uipaca , shujtaj angelmi inciensota rupachina curi mangata apashca shamushpaca , altar ñaupajpi shayarirca . Chai altar jahuapi inciensota rupachishpa , Diospajlla tucui cajcuna mañashcacunahuan mirachichunmi , paimanca achca inciensota curca . Chai altarca , jatun tiyarina ñaupajpimi carca .
66008004	Chai angelpaj maqui charicunmanta incienso rupashca cushnica , Diospajlla cajcuna mañashcacunahuanmi , Taita Diospaj ñaupajman llujshirca .
66008005	Chaimantaca angelca , inciensota rupachinata japishpa , altarpi rupacuj ninata jundachishpami , allpaman shitarca . Chaita shitajpica , c'ulun nishcacunapish , huajyashcacunapish uyarircami . Relampacunapish ricurircami , allpapish chujchurcami .
66008006	Chai canchis angelcunaca , paicuna charicushca canchis trompetacunapica , tocanallami tucurcacuna .
66008007	Punta ángel trompetapi tocajpica , rundupish , yahuarhuan chagru ninapishmi ricurirca . Chaita allpaman shitajpica , allpa pachapica quimsapi chaupishca shuj parte allpami yuracunandij , q'uihuacunandij tucui ruparca .
66008008	Puntapaj cati ángel trompetapi tocajpica , ninahuan rupacuj jatun urcu shinami , mama cuchapi urmarca . Chashna urmajpica , quimsapi chaupishca shuj parte mama cucha yacumi , yahuar tucurca .
66008009	Chaimantami , quimsapi chaupishca shuj parte yacupi causacuj animalcuna huañurca . Chashnallataj chaipi caj barcocunapish , quimsapi chaupishca shuj parteca , p'aquirishpami chingarirca .
66008010	Chai ishquipaj cati ángel trompetapi tocajpica , shuj jatun luźeromi jahua pachamantaca , nina sindi shina , nina lunyacuj urmarca . Chai luźeroca , quimsapi chaupishca shuj parte jatun yacu huaicucunapipish , pugyucunapipishmi urmarca .
66008011	Chai luźeroca , Ajenjo shutimi carca . Chai luźero urmajpica , quimsapi chaupishca shuj parte yacucunami ajenjo shina jayaj tucurca . Chai jayaj yacuta ubyashpami , achca gentecuna huañurca .
66008012	Quimsapaj cati ángel trompetapi tocajpica , quimsapi chaupishca shuj parte intitapish , lunatapish , luźerocunatapishmi amsayarca . Chaimantami , quimsapi chaupishca shuj parte punllapish , tutapish yana amsa tucurca .
66008013	Chai q'uipaca , shuj angeltami , chaupi jahua pachata volacujta ricurcanipish , uyarcanipish . Chai angelca , sinchita caparishpami : ¡ Ai , ai , ai , allpapi causajcunalla , caishuj quimsa angelcuna trompetapi tocajpica , jatun llaquimari tiyanga ! nirca .
66009001	Chai chuscupaj cati angelpish trompetapi tocajpica , jahuamanta cai pachaman shuj luźero urmashcatami ricurcani . Chai luźeromanca , jatun jutcupaj pungu llavetami curca .
66009002	Chai jatun jutcupaj punguta pascajpica , jatun hornomanta cushni llujshicuj shinami , jutcumanta cushni llujshirca . Chai jutcumanta llujshicuj cushnimi intitapish , huairatapish tucui amsayachirca .
66009003	Chai cushnimantaca , langostacunami allpa jahuata llujshirca . Chaicunamanca , allpapi tiyaj escorpioncuna shina llaquichi tucunatami curca .
66009004	Paicunataca : " Allpapi tiyaj q'uihuacunatapish , ima verdijllacunatapish , ima yuracunatapish ama imata ruranguichijchu . Taita Diospaj señalta frentepi mana charijcunallata llaquichinguichij " nishpami mandarca .
66009005	Mana gentecunata huañuchichun mandarcachu . Ashtahuanpish escorpioncuna tujsishpa nanachij shina , pichca quillacama ñacachichunllami cacharca . Chaimantami chai langostacunaca , gentecunataca escorpioncuna shinallataj llaquichircacuna .
66009006	Chai punllacunapi causajcunaca , ima shinapish huañusha yuyangacunami . Chashna yuyashpapish , mana ima shina huañui tucungacunachu . Paicuna huañusha nijpipish , huañuica paicunamanta miticungami .
66009007	Chai langostacunaca , jatun macanacuiman ringapaj allichishca caballocunaman rijchajmi carca . Umacunapica , curi coronacuna shinata churashca , ñahuicunapish gente ñahuicuna shina ,
66009008	uma ajchapish , huarmicunapaj ajcha shina , quirucunapish , leoncunapaj quirucuna shinami carca .
66009009	Paicunaca , fierro churana shinatami churashca carca . Paicunapaj alascunapish , achca caballocuna carretacunata aisashpa jatun macanacuiman ricuj shinami huajyarca .
66009010	Chupacunapish , escorpioncunapaj chupa shina tujsinayujmi carca . Chai chupacunapimi , gentecunata pichca quillacama llaquichi tucunatapish charircacuna .
66009011	Jatun jutcuta ricuj angelmi , paicunapaj jatun mandaj carca . Chai angelpaj shutica , hebreo rimaipica , Abadón shutimi , griego rimaipica , Apolión shutimi .
66009012	Punta “ ¡ Ai ! ” nishca llaquica , ñami tucurin . Cati ishqui “ ¡ Ai ! ” nishca llaquicunaca shamungarajmi .
66009013	Chai pichcapaj q'uipa ángel trompetapi tocajpica , Taita Diospaj ñaupajpi shayacuj curi altarpaj chuscu gachucuna chaupimanta caparishcatami uyarcani .
66009014	Chai trompetata charicuj , pichca angelpaj q'uipa angeltami : Chai Éufrates shuti jatun yacu uripi huatashca shayacuj chuscu angelcunata cachari nishpa sinchita caparirca .
66009015	Shina nijpimi ima horas , ima punlla , ima quilla , ima huatapi gentecunata huañuchichun allichishca , chai chuscu angelcunataca cacharirca . Paicunami cai pachapi causacujcunataca , quimsapi chaupishca shuj parte gentecunata huañuchinaman llujshirca .
66009016	Caballocunapi tiyarishca soldadocunapish , “ 200 millonmi ” nijtami uyarcani .
66009017	Chashnami muscuipi shina ricurashpaca , caballocunatapish , chai caballocunapi tiyarishcacunatapish ricurcani . Caballocunapi tiyarishcacunaca , paicunapaj pechopica nina shina puca , zafiro shina aźul , azufre shina quillu fierro churanacunata churashcami carca . Chai caballocunapaj umacunaca , leoncunapaj umacuna shinami carca . Paicunapaj shimicunamantaca , ninahuan , cushnihuan , azufrehuanmi llujshirca .
66009018	Chai caballocunapaj shimimanta llujshicuj ninahuan , cushnihuan , azufrehuanmi cai pachata quimsapi chaupishca shuj parte gentecunata huañuchirca .
66009019	Caballocunaca shimipi , chupapimi chashna llaquichi tucunata charirca . Chai chupacunaca , culebra shina umayujmi carca . Chaicunahuanmi , chashna jatunta llaquichirca .
66009020	Chashna jatun llaquicunahuanpish mana huañujcunaca , paicuna millaita ruracushcamantaca , mana llaquirircacunachu , Diospajmanca manataj cutirircacunachu . Supaicunata adoranatapish , mana ricuj , mana uyaj , mana purij , rurashcalla dioscunata adoranatapish manataj saquircacunachu . Chaicunaca curi , cullqui , bronce , rumi , caspi dioscunallami .
66009021	Shinallataj , huañuchinata , yumbu ruraicunata , huainayanata , shuhuanatapish manataj saquircacunachu , Diospajmanca manataj cutirircacunachu .
66010001	Chai q'uipaca , shuj jatun sinchi angeltami , jahua pachamantaca , p'uyuhuan pillurishca uriyacujta ricurcani . Paica , cuichita uma jahuata churashca , intiman rijchaj ñahuiyuj , nina lunyacuj chaquicunayujmi carca .
66010002	Chai angelca , pascashca uchilla librotami maquipi charicurca . Chashnami alli lado chaquihuanca , mama cucha yacu jahuapi , lluqui chaquihuanca allpa jahuapi shayarirca .
66010003	Chaipi shayarishpami , león huacaricuj shina sinchita caparirca . Pai chashna caparijpica , canchis c'ulun nishcacunami uyarirca .
66010004	Chashna canchis c'ulun nishcapi imata nishcata quillcangapaj allichirishpa , ña quillcagrijpimi , jahua pachamanta shuj rimashpaca : Chai canchis c'ulun nijcuna rimashcataca pacailla , ama quillcaichu nijta uyarcani .
66010005	Jatun cucha jahuapipish , allpa jahuapipish shayacuj angelca , paipaj alli maquitami jahua pachaman huichi chutarca .
66010006	Chashna maquita chutashcami , jahua pachata , cai pachata , mama cuchata , chaicunapi tucui imalla tiyajcunatapish Ruraj , huiñai huiñaita Causacuj Diospaj shutipi cashna nirca : Cunantajca , ña mana ashtahuan shuyagrinchu .
66010007	Taita Diosca , Pai imallata rurana tucushcataca , sujtapaj cati ángel rimai callarishpa , trompetapi tocai punllami pajtachinga . Pai pacalla charicushcataca , Pai ima nishcata huillaj , Paita servijcunahuan huillachishca shinatajmi ruranga nircami .
66010008	Ñaupaman jahua pachamanta rimajta ñuca uyashca angelllatajmi , cutin ñucataca : Mama cucha yacu jahuapipish , allpa jahuapipish sarushpa shayacuj angelpajman ri . Pascashcata pai charicuj uchilla librota paipaj maquimanta japigri nirca .
66010009	Chashna nijpi angelpajman rishpa : Uchilla librota cuhuai nishpa mañajpica , chai angelca : Jaica , japishpa micui . Cambaj shimipica , abejapaj mishqui shina mishquijlla cashpapish , huijsapica jayajmi tucunga nircami .
66010010	Shina nijpi chai uchilla librota angelpaj maquimanta japishpa micurcani . Chaica ñuca shimipica , abejapaj mishqui shina , mishquijllami carca . Micushca q'uipaca , huijsapica jayajmi tucurca .
66010011	Ñuca micushca q'uipaca , chai angelca : Cunanca , achca pueblocuna , llajtacuna , ch'ican ch'ican rimaita rimajcuna , jatun mandajcuna imalla tucuna cashcatami , cutin huillana cangui nircami .
66011001	Chai q'uipaca , medina vara shina carrizota ñucaman cushpami , cashna nirca : Jatari , Diospaj huasitapish , altartapish medigri . Chai huasipi Diosta adoracujcunatapish yupagri .
66011002	Ashtahuanpish Diospaj huasi canllataca , ama medishpa , saquinguilla . Chaica , mana israelcunaman cushcami . Paicunami , Diospajlla caj pueblotaca , chuscu chunga ishqui quillata sarushpa charingacuna .
66011003	Cutin ñucaca , ñucamanta huillaj ishqui runacunatami , chaipi huillachun cachasha . Paicunami , llaqui churanacunata churarishca , 1.260 punllacunacama ñucamanta huillangacuna .
66011004	Chai ishqui huillajcunaca , cai pachata ricucuj Taita Diospaj ñaupajpi shayacuj ishqui olivos yuracunapish , ishqui candelerocunapishmi .
66011005	Paicunata maijan imata rurasha nijpica , shimimanta ninata llujshichishpami , paicunata p'iñajcunataca rupachishpa tucuchinga . Maijanpish paicunata imata rurasha nijca , chashnallatajmi huañuna can .
66011006	Chai huillajcunaca , Dios ima nishcata paicuna huillacui punllacunapi ama tamyachun , jahua pachatapish huichcai tucunmi , yacucunatapish yahuarman tigrachi tucunmi . Cai pachatapish paicuna mashna cutin llaquichisha nishpapish , shujtaj shujtaj llaquicunahuan llaquichi tucunmi .
66011007	Huillanata paicuna ña tucuchijpica , manchanana jatun animalmi jatun jutcumanta llujshimushpa , paicunahuan macanacunga . Pai mishashpami , chai ishqui huillajcunataca huañuchinga .
66011008	Chai ishqui huillajpaj huañushca aichacunaca , jatun pueblo plazapimi siricunga . Apunchij Jesustaca , chai pueblollapitajmi chacatashca carca . Chai jatun puebloca , ima cashcata yuyachingapaj Sodoma shutihuanpish , Egipto shutihuanpish rijsishca pueblomi .
66011009	Paicunata huañuchishpaca , mana pambachun saquingacunachu . Quimsa punlla chaupi punllacamami , chaipica siricungacuna . Chaimantami paicunapaj aichacunataca , ch'ican , ch'ican gentecunapish , ch'ican ch'ican aillucunapish , ch'ican ch'ican rimaita rimajcunapish , tucui llajtacunapi causacujcunapish ricuracungacuna .
66011010	Dios ima nishcata huillaj chai ishqui runacunaca cai pachapi causacujcunataca , jatun llaquicunahuanmi llaquichishca carca . Chaimantami paicunata huañuchishcata ricushpaca , cai pachapi causacujcunaca , jatunta cushicungacuna . Caishujman chaishujman imatapish carachun cachangacunami .
66011011	Chashna cajpipish , quimsa punlla chaupi punlla q'uipaca , Taita Diosmi causaita cuj espirituta cacharca . Chai espíritu paicunapi yaicujpimi , causarishpa shayarircacuna . Chaita ricujcunataca , tucuicunatami jatun manchai japirca .
66011012	Paicunaca : Caiman huichiyamuichij nishpa , jahua pachamanta sinchita caparishcatami uyarcacuna . Caparijta uyaihuanmi , p'uyupi jahua pachaman huichiyarcacuna . Chaitaca , paicunata p'iñajcunapish ricurcacunami .
66011013	Chai horasllatajmi , jatun allpa chujchui jatarijpi , chai pueblo huasicunaca , chungapi chaupishca shuj parte huasicuna urmarca . Chaimantami 7.000 huañurca . Chaipi mana huañujcunaca , manchaihuan chujchushpami , jahua pacha Taita Diostaca sumajyachircacuna .
66011014	Caihuanmi , puntapaj cati “ ¡ Ai ! ” nishca llaquica tucurin . Ñallami ishquipaj cati “ ¡ Ai ! ” nishca llaquicunapish shamugrin .
66011015	Sujtapaj cati angelpish trompetapi tocajpica , jahua pachapimi cashna nishpa sinchita caparishca uyarirca : Cunantajca , tucui allpa pacha llajtacunaca , ñami ñucanchijta Mandaj Diospajpish , Paipaj Cristopajpish tucushca . Cunanmantaca , Paimari huiñai huiñaita mandanga nircacunami .
66011016	Shina nijpica , Taita Diospaj ñaupajpi paicunapaj tiyarinapi tiyacuj ishqui chunga chuscu yuyajcunaca pambacama cumurishpami , Taita Diostaca adorarcacuna .
66011017	Cashnami nircacuna : Tucuita Rurai Tucuj Mandaj Dioslla , Cantami pagui nipanchij . Canca cunanpish , sarunpish Canllatajmi cangui . Canllatajmi catingui . Cunatajca , tucuita mandanata callarishcanguitajmari .
66011018	Tucui llajtacunapi causajcuna p'iñarishpa jatarijpimi , Canca p'iñarishpa llaquichina tucushcangui . Huañushcacunatapish paicuna imalla rurashcata Can ricuchina punllami chayamushca . Shinallataj Canta servij , Can ima nishcata huillajcunamanpish , Canta manchaj , Cambajlla causaj uchillacunaman , jatuncunamanpish , allita cuna punllamari chayamushca . Cai pachata tucuchijcunata chingachinapish , ñamari chayamushca nircacunami .
66011019	Chai q'uipami , jahua pachapica Diospaj huasi pascarirca . Chai ucupica , Dioshuan ari ninacushca quillcata huaquichishca Cajonmi ricurirca . Chai ricuricujpica , manchanayajtami relamparca , huajyarca , c'ulun nirca , allpapish chujchurca , jatun rundupishmi urmarca .
66012001	Chai q'uipaca , jatun mancharina señalmi , jahua pachapica ricurirca : Intita churarishca shuj huarmimi , luna jahuapi shayacurca . Umapica , chunga ishqui luźerocunayuj coronata churashcami carca .
66012002	Chai huarmica , chichu cashpa ña huachagrishpami , huachana nanaihuan jatunta caparicurca .
66012003	Shujtaj señalpishmi jahua pachapica , cashna ricurirca : Canchis umayuj , chunga gachuyuj amsa puca jatun dragonmi ricurirca . Umacunapica , canchis coronata churashcami carca .
66012004	Chai dragonca , quimsapi chaupishca shuj parte luźerocunatami , paipaj chupahuan jahua pachamanta aisashpa cai pachaman shitarca . Chai dragonca , huachanachicuj huarmipaj ñaupajpimi , huahua huacharinca huahuata millpungapaj shayarirca .
66012005	Chai huarmica , c'ari huahuatami huacharca . Chai huahuami cai pachapi causacujcunataca , fierro varahuan tucuicunata mandanga . Chai huahuataca , mamata quichushpami , Taita Diospajman , Paipaj jatun tiyarinamanpish aparca .
66012006	Chai huahuapaj mamaca , shitashca pambapi Taita Dios allichishcapimi , miticungapaj rirca . Chaipimi , 1.260 punllacunacama carashpa charirca .
66012007	Chai q'uipaca , jahua pachapica , shuj jatun macanacuimi tiyarca . Mandaj ángel Miguelmi , paipaj angelcunandij , dragonhuan macanacurca . Dragonpish , paipaj angelcunata pushashcami macanacurca .
66012008	Chai macanacuipica , dragontami misharcacuna . Chaimantami paipish , paipaj angelcunapish , ña mana jahua pachapi cai tucurcacuna .
66012009	Chai jatun dragontaca , jahua pachamantaca ña shitarcami . Paica , ñaupa rucu culebrami , Diablo shutipish , Satanás shutipishmi . Paimi , tucui cai pachapi causacujcunata umashpa tiyan . Paitami tucui paipaj millai angelcunandijta , allpa pachaman shitarca .
66012010	Chai q'uipaca , jahua pachapi cashna nishpa sinchita caparijtami uyarcani : Ñucanchij Taita Dios quishpichishpa mandana punlla chayamushcatajmari . Paipaj Cristo mandanamari callarishca . Cunatajca , ñucanchij huauquicunata juchachicujtaca , ña shitashcatajmari . Paimari ñucanchij Diospaj ñaupajpica tutapish , punllapish juchachishpa purirca .
66012011	Paicunaca , Malta Ovejapaj yahuarmantapish , Diospaj Shimita huillashcamantapishmi , diablotaca misharcacuna . Huañuchishun nijpipish , huañunataca mana mancharcacunachu .
66012012	Chaimanta jahua pachacunapish , chaicunapi causajcunapish cushicuichigari . Ashtahuanpish allpapi , mama cuchapi causacujcunaca , ¡ imachari tucunguichij ! Diabloca , pai munashcata rurana punllacuna ña ashalla cashcata yachanmi . Chaimantami jatunta p'iñarishpa , cancunapajman uriyamushca nijtami uyarcani .
66012013	Chai dragonca , paita cai pachaman ña shitajpica , c'ari huahuata huachaj huarmitami huañuchisha nishpa llaquichirca .
66012014	Chaimantami chai huarmimanca , jatun aguilapaj ishqui alasta curca . Chaihuanmi culebrapaj ñaupajmanta jatarishpa , pai tiyachun allichishca , shitashca pambaman rirca . Chaipimi , quimsa huata chaupicama carashpa charirca .
66012015	Chai huarmitaca , yacu apachun nishpami , culebraca huarmita catichishpa , paipaj shimimanta jatun yacuta shitarca .
66012016	Dragonpaj shimimanta shamuj jatun yacutaca , allpa chaupirishpami tucui millpurca . Chashnami chai huarmitaca quishpichirca .
66012017	Chaimantami dragonca , chai huarmitaca ashtahuan p'iñashpa , chai huarmipaj caishuj huahuacunahuan macanacugrirca . Chai huahuacunaca , Taita Dios mandashcacunata alli caźucujcuna , Jesucristo huillashcatapish alli catijcunami .
66013001	Mama cucha uri t'iyu allpapi shayarishpami , mama cucha yacumantaca canchis umayuj , chunga gachuyuj manchanana jatun animal llujshicujta ricurcani . Chai gachucunapica , chunga coronacunatami churashca carca . Chai canchis umacunapica , Diosta c'amishca shuticunatami quillcashca carca .
66013002	Ñuca ricushca manchanana animalca , leopardoman rijchajmi carca . Chaquicunaca , osopaj chaquicunatajlla , shimica , leonpaj shimitajllami carca . Paimanmi , dragonca pai shina mandai tucunatapish , paipaj jatun tiyarinatapish , tucuita mandanatapish curca .
66013003	Chai manchanana animalpaj shuj umaca , huañuna shinata chugrichishcami carca . Shina cashpapish , chai chugri alliyajpimi , cai pachapi causajcunaca achcata mancharishpa , tucuicuna chai animalta catircacuna .
66013004	Chai catijcunaca , animalman mandanata cuj dragontami adorarcacuna . Shinallataj manchanana animaltapish : Cai manchanana animal shinaca , pi mana tiyanchu . Paihuanca , ¿ pitaj macanacui tucungari ? nishpami adorarcacuna .
66013005	Chai manchanana animalmanca , paipaj shimihuan Diosta c'amishpa , achca millai shimicunata rimai tucunatapishmi curca . Shinallataj paimanca , chuscu chunga ishqui quillcacunata mandai tucunatapishmi curca .
66013006	Chaimantami Taita Diostaca , p'iñashpa Paipaj shutitapish , Paipaj Carpa Huasitapish , jahua pachapi causacujcunatapish c'amij carca .
66013007	Diospajlla cajcunahuan macanacushpa , chai animal mishachunpishmi saquirca . Shinallataj tucui shujtaj shujtaj gentecunatapish , pueblocunatapish , ch'ican ch'ican rimaita rimajcunatapish , llajtacunatapish mandanatami curca .
66013008	Chai animaltaca , cai pachapi causajcunaca , causanaman rinapaj libropi paicunapaj shuticunata mana quillcashcacunami tucuicuna adorarca . Chai libroca , cai pachata rurashca punllamanta huañuchishca Malta Ovejapaj maquipimi .
66013009	Rinrinta charijca , caita uyachun .
66013010	Shujtajcunata preźu pushajca , paipish preźumi ringa . Espadahuan huañuchijpish , espadallahuantajmi huañuchishca canga . ¡ Chaipica , Diospajlla cajcuna mana p'iñarij alli shungu , alli crij cashcata ricuchina punllacunami canga !
66013011	Chai q'uipaca , manchanana shujtaj animaltami , allpamanta llujshicujta ricurcani . Chai animalca , malta ovejapaj gachucunaman rijchaj ishqui gachuyujmi carca , ashtahuanpish rimanataca dragón shinami rimarca .
66013012	Paipish manchanana punta animal shinallatajmi , paipaj ñaupajpi tucuita mandai tucurca . Chashna cashpami cai pachatapish , cai pachapi tucui causacujcunatapish , huañunalla chugrihuan cashca cashpapish , alliyaj chai punta animalta adorachirca .
66013013	Shinallataj jatun señalcunata rurarcami , jahua pachamanta cai pachaman , tucuicuna ricucunpi ninatapish tamyachircami .
66013014	Punta ricurij caishuj animalpaj ñaupajpi chashna rurashpami , cai pachapi tucui causacujcunataca umarca . Shina umashpaca , “ Espadahuan chugrichishca cashpapish causacujraj animalman rijchajta ruraichij ” nishpami , tucuicunata mandarca .
66013015	Q'uipata ricurij animalmanca , punta ricurij animalman rijchajta rurashcaman samaita cuchunmi saquirca . Animalman rijchajta rurashcaca ña rimashpaca , paita tucui mana adorajcunatami huañuchichirca .
66013016	Chai animaltajllaca uchillacunata , jatuncunata , achcata charijcunata , huajchacunata , amota servijcunata , amota mana servijcunatapish alli lado maquipi cashpa , frentepi cashpapish , ricuna marcata churachunmi mandarca .
66013017	Animalpaj marcata cashpa , shutita cashpa , animalpaj shutipaj numerota cashpapish mana charijca , imata mana c'atui tucurcachu , imata mana randi tucurcachu .
66013018	Caitaca , alli yachaillahuanmi yachai tucun . Chai animalpaj numerota yupashpa , ima cashcata yachaj chayachun . Chai numeroca , runapaj numeromi . Chai numeroca , 666mi .
66014001	Chaita ricushca q'uipaca , Malta Ovejataca Sion shuti urcu jahuapi 144.000 runacunata pushashca shayacujtami ricurcani . Paihuan shayacujcunaca , Malta Ovejapaj shutitapish , Paipaj Yayapaj shutitapish frentepi quillcashcami carca .
66014002	Jahua pachapica , shuj rimashcatami , tauca jatun yacucuna huajyacuj shinatapish , jatunta c'ulun nij shinatapish uyarcani . Ñuca uyajta rimajca , arpapi taucapura tocacuj shinami uyarirca .
66014003	Paicunaca , jatun tiyarina ñaupajpipish , chuscu causaiyujcunapaj ñaupajpipish , yuyajcunapaj ñaupajpipishmi , shuj mushuj cantota cantarcacuna . Chai cantotaca , pi mana yachai tucurcacunachu . Cai pachamanta 144.000 quishpichishcacunallami , chai cantotaca yachai tucurcacuna .
66014004	Paicunallami , huarmicunapi mana chayarishca , chuyacuna carca . Paicunaca , Malta Oveja maita rijpipish , Paihuanmi purincuna . Paicunaca , Taita Diospajpish , Malta Ovejapajpish cai pacha runacunamanta punta quishpichishcacunami .
66014005	Paicunapaj shimipica , ima llulla mana japi tucurcachu . Taita Diospaj jatun tiyarina ñaupajpica , chashna ima mapa illajcunami .
66014006	Chai q'uipaca , chaupi jahua pachata shujtaj ángel volacujtami ricurcani . Chai angelca , cai pachapi tucui causacujcunaman , tucui llajtacunaman , shujtaj shujtaj gentecunaman , ch'ican ch'ican rimaita rimajcunamanpish , pueblocunamanpish huiñaipaj quishpirina alli huillaitami huillangapaj charicurca .
66014007	Chai angelca : Taita Diosta manchaichij , Paita sumajyachichij . Dios llaquichina punllaca , ñamari chayamushca . Chaimanta jahua pachatapish , cai pachatapish , mama cucha yacutapish , puricuj yacucunatapish Rurajta adoraichij nishpami , sinchita caparishpa huillarca .
66014008	Cutin shujtaj angelpish , cashna nishpami caticurca : ¡ Babilonia shuti jatun puebloca , tucui llajtacunapi causacujcunata vinota ubyachishpami machachirca ! Chashna rurashpa llajtacunahuan huainayashcamantaca urmashcamari , urmashcamari nishpami huillarca .
66014009	Cutin chai ishqui angelpaj q'uipa shamuj angelpish , cashna nishpami sinchita huillashpa catirca : Chai manchanana animaltapish , paiman rijchajta rurashcatapish adorashpa , chaipaj marcata maquipi cashpa , frentepi cashpa chasquijpish ,
66014010	Taita Dios p'iñarishpa cachashca jatun llaquitaca , vinota ubyaj shina apangatajmi . Diosca , Pai p'iñarishpa cachashca llaquitaca , imahuan mana chagrushca vinota copapi churaj shinami cachashca . Diospajlla angelcunapaj ñaupajpipish , paicunaca Malta Ovejapaj ñaupajpipishmi , azufrehuan rupacuj ninahuan jatunta llaquichishca cangacuna .
66014011	Paicuna rupacun ninamantaca , cushnica huiñaita llujshicungallami . Manchanana animaltapish , chaiman rijchajta rurashcatapish adorajcunapaj , chai animalpaj shutita ricuchij marcata churachijcunapajca , tutapish punllapish manataj samarina tiyangachu . Llaquitaca apacungallacunami .
66014012	¡ Chashna cana cashcamantami , Taita Diospajlla cajcunapajca , Pai mandashcata caźushpa , Jesusta alli crishpa , mana p'iñarij alli shunguhuan catina punllacuna canga ! nircami .
66014013	Chai q'uipaca , jahua pachamanta ñucata cashna nijtami uyarcani : Cashna quillcai : " Apunchij Jesusta crij cashcamanta huañujcunaca , cunanmantapacha cushicunmi . " Diospaj Espiritupish : Ari , paicuna imata ruracushcamantaca samaringacunami . Paicuna imalla rurashcacunapish paicunahuanmi ringa ninmi .
66014014	Chai q'uipaca , ñapish yuraj p'uyutami ricurcani . Chai yuraj p'uyu jahuapica , Runa Aichayuj tucushcaman rijchajmi tiyacurca . Paica , curi coronata umapi churashca , maquipica quirusapa hocesta aisashcami carca .
66014015	Diospaj huasimanta shujtaj ángel llujshishpaca , p'uyu jahuapi Tiyacujtaca : Ñami tandanalla tucushca , cai pacha chagracunaca ña p'ucushca , tandanallami . Cambaj hoceshuan chai chagrata tandailla nishpami , sinchita caparirca .
66014016	Shina nijpica , chai p'uyu jahuapi Tiyacujca , Paipaj hoceshuanmi cai pachamanta chagracunata tandarca .
66014017	Chai q'uipaca , shujtaj angelpishmi , jahua pachapi tiyaj Diospaj huasimanta , paipish quirusapa hoces aisashca llujshirca .
66014018	Shinallataj Diospaj altarpi caj ninata rupachij shujtaj angelmi llujshirca . Paimi , chai quirusapa hoces aisashcataca : Cai pachapi uvasca p'ucushca , tandanallamari . Cambaj quirusapa hoceshuan tandailla nishpami , sinchita caparirca .
66014019	Shina nijpi chai angelca , paipaj hocesta satishcahuan cai pacha uvasta tandarcallami . Tandashca uvastaca , Taita Dios p'iñarishpa sarushpa capina jatun tanquepimi shitarca .
66014020	Chai tanqueca , pueblomanta canllaman cajpimi , chaipi capirca . Sarushpa capicun chai tanquemantaca , manchanayaj yahuar llujshishpami , caballocunapaj frenoman pajtajta jundashpa , 300 kilometrocama yahuar callparca .
66015001	Jahua pachapica , jatun mancharinata shujtaj señaltapishmi ricurcani : Chaipica , tucuri canchis llaquicunatami , canchis angelcuna charicurca . Chai llaquicunahuanmi , Taita Dios p'iñarishpa cachana llaquicunaca tucurirca .
66015002	Shinallataj ninahuan chagrushca vidrio shina mama cucha yacutapishmi ricurcani . Manchanana animaltapish , paiman rijchajta rurashcatapish , paipaj marcatapish , paipaj shutipaj numerotapish mana churachishpa mishajcunatapishmi ricurcani . Paicunaca , vidriotajlla jatun cucha jahuapimi , Taita Dios cushca arpacunata apashca shayacurcacuna .
66015003	Paicunaca , Mandaj Diosta servij Moisés rurashca cantotapish , Malta Ovejapaj cantotapishmi , cashna nishpa cantarcacuna : Tucuita Rurai Tucuj Mandaj Dioslla , Can rurashcacunaca jatunmari , mancharinamari . Can yachachishcacunaca , cashcata ricuchij , cashcatataj huillaj Shimicunami . Cambajlla cajcunata Jatun Mandajmi cangui .
66015004	Mandaj Dioslla , ¿ pitaj Cantaca mana manchangari ? ¿ Pitaj Cantaca mana sumajyachingari ? Canllamari ima jucha illaj cangui . Cashcatataj Can rurashcata ricushcamantami , Cantaca tucui llajtacunamanta shamushpa adorangacuna nishpami cantarcacuna .
66015005	Chaicunata ricushca q'uipaca , jahua pachapica , Diospaj huasi pascarijtami ricurcani . Chaica Dios Mandashcata huaquichishca , Diospajlla Carpa huasillatajmi carca .
66015006	Diospajlla chai huasi ucumantaca , canchis llaquicunata charicuj canchis angelcunami llujshirca . Paicunaca , mapa illaj , yurajlla , lamyacuj lino churanata churarishca , curi tajalita tajalishcami carca .
66015007	Chaimanta llujshij chai canchis angelcunamanca , causaiyuj chuscumanta shujmi , curi copacunata curca . Chai copacunapica , huiñai huiñaita causacuj Taita Dios p'iñarishpa cachashca jatun llaquicunatami jundata curca .
66015008	Diospaj huasi ucupica , tucuita rurai tucuj , sumaj Taita Diospajmanta shamucuj cushnimi jundarca . Chai canchis angelcuna chai canchis llaquicunata tucui tucuchingacamaca , Diospaj huasimanca , pi mana yaicui tucurcacunachu .
66016001	Chai q'uipaca , Diospaj huasi ucumanta chai canchis angelcunataca : ¡ Richij , Taita Dios p'iñarishpa cachashca jatun llaquicunata chai copacunamanta allpapi talligrichij ! nishpa , sinchita caparijtami uyarcani .
66016002	Shina nijpimi , punta ángel rishpaca , copapi pai charicushca llaquitaca , allpa pachapi tallirca . Chaita tallijpica , manchanana animalpaj marcata chasquishpa , paiman rijchajta rurashcata adorajcunapaj tucui aichapimi , aichata ismuchij ungüi japishpa , jatunta nanachij chupucuna llujshirca .
66016003	Chaipaj cati angelca , mama cucha yacupimi , pai charicun copapi tiyacuj llaquitaca tallirca . Chaipi tallijpica , huañuchijpi yahuar llujshicuj shinami , chai cucha yacuca yahuar tucurca . Chaimantami , chai cucha yacupi imalla causajcunaca , tucui huañurca .
66016004	Ishquipaj q'uipa angelca , purij jatun yacu huaicucunapi , pugyu yacucunapimi pai charicun copapi tiyacuj llaquitaca tallirca . Chai yacucunapish , tucuimi yahuar tucurca .
66016005	Chai q'uipaca , yacucunata mandaj ángel cashna nicujtami uyarcani : Mandaj Dioslla , Can jucha illaj Diosca , cunanpish , sarunpish Canllatajmi cangui . Canca , llaquichinataj cajta ricushpami , cashna llaquichishcangui .
66016006	Paicunaca , Cambajlla cajcunatapish , Can Dios ima nishcata huillajcunapaj yahuarta jichashcamantami , Canpish paicunamanca yahuarta ubyachishcangui , paicunaca chaita chasquinatajmi carca nircami .
66016007	Altarmantapish maijantajshica : Tucuita Rurai Tucuj Mandaj Dioslla , Canca cashcata rurajmi cangui . Chashna cashpami , llaquichinataj cajta ricushpa , cai llaquicunataca cachashcangui nijtami uyarcani .
66016008	Quimsapaj cati angelca , pai charicun copapi tiyacuj llaquitaca , intipimi tallirca . Inti ashtahuan rupashpa gentecunata rupachi tucuchunmi , chaipi tallirca .
66016009	Chaimanta inti manchanayajta rupachijpimi gentecunaca , chai llaquicunata cachacuj Diospaj shutita c'amircacuna . Manataj Paiman cutirishpa , Paita sumajyachircacunachu .
66016010	Chuscupaj cati angelca , pai charicun copapi tiyacuj llaquitaca , manchanana animalpaj jatun tiyarinapimi tallirca . Chaipi tallijpica , manchanana animal mandacunmi tucui amsayarca . Gentecunapish nanaihuanca , c'allutami canirircacuna .
66016011	Chupucunamanta manchanayaj nanaihuan cashpami , jahua pacha Taita Diosta p'iñashpa c'amircacuna . Paicuna millaita ruracushcatapish manataj saquircacunachu , manataj Diospajman cutirircacunachu .
66016012	Pichcapaj cati angelca , pai charicun copapi tiyacuj llaquitaca , Éufrates shuti jatun yacupimi tallirca . Chai jatun yacuca , tucuimi chaquirirca . Jatun mandajcuna inti llujshin ladomanta shamuchun , ñan allichishca cachunmi chashnaca chaquirirca .
66016013	Chai q'uipaca , dragonpaj shimimantapish , manchanana animalpaj shimimantapish , llulla huillajpaj shimimantapish , mapayachij quimsa espiritucunami llujshirca . Chaicunaca , sapocunaman rijchajmi carca .
66016014	Chaicunaca , señalcunata ruraj supaicunapaj espiritucunami . Chaicunami , Tucuita Rurai Tucuj Diospaj jatun punllapi jatun macanacuiman tandachingapaj , tucui cai pachapi mandacujcunapajman rircacuna .
66016015	¡ Riquichij , ñucaca cancuna mana yuyashcapimi , shuhua shina shamusha ! Maijanpish paipaj churanata mana mapayachishpa , ñuca shamunata chaparacujca achcatami cushicunga . Chai churanata churashca cashpaca , mana lluchulla pinganayaj purina tucungachu .
66016016	Chai millai espiritucunaca , tucui mandajcunatami hebreo rimaipica , Armagedón nishcaman tandachircacuna .
66016017	Sujtapaj cati angelca , pai charicun copapi tiyacuj llaquitaca , huairapimi tallirca . Chaipi tallijpica , jahua pacha Diospaj huasi ucupi caj , jatun tiyarinamantami : ¡ Ñami tucuchishca ! nishpa , sinchita rimashca uyarirca .
66016018	Chashna nijpica , manchanayajta relampashpami huajyarca , c'ulun nirca . Jatun allpa chujchuipishmi tiyarca . Chai shinataj sinchi allpa chujchuica , gentecuna cai pachapi causai callarishcapachamanta , manaraj tiyarcachu .
66016019	Chai allpa chujchuipimi , chai jatun puebloca quimsapi chaupirirca . Shujtaj llajtacunapi tiyaj pueblocunapish , t'unirishpa urmarcami . Chai punllami Taita Diosca , Babilonia shuti jatun pueblotapish jatunta p'iñarishpa yuyarishpaca , jayaj vinota ubyachirca .
66016020	Yacu chaupipi tiyaj tucui llajtacunapish , jatun urcucunapish ima mana ricurircachu .
66016021	Jahua pachamantaca , quimsa arroba shinata llashaj jatun runducunami gentecunapaj jahuapi urmarca . Chai jatun runduhuan achcata llaquichishcamantaca , gentecunaca Taita Diosta p'iñashpa c'amircacunami .
66017001	Chai q'uipaca , canchis copacunata charicuj canchis angelcunamanta shuj shamushpami , ñucataca cashna nirca : Chai achca yacucuna jahuapi tiyacuj , huainayaj huarmita ima shina llaquichina tucushcata shamui ricuchisha .
66017002	Chai huarmihuanca , cai pacha jatun mandajcunapish , tucui llajtacunapi causacujcunapishmi huainayashpa causarcacuna . Tucuicunami chai huarmihuan vinota ubyashpa , machashpa huainayarcacuna nircami .
66017003	Chai q'uipaca ñucataca , Diospaj Espiritumi shitashca pambaman pusharca . Chaipica , canchis umayuj , chunga gachuyuj amsa puca manchanana animalpi tiyarishca huarmitami ricurcani . Chai animalca , tucui paipaj aichapimi , Taita Diosta c'amij shuticunata charirca .
66017004	Chai huarmica , moradota , amsa pucata churashcami carca . Shinallataj sumaj rumicunahuanpish , perlashuanpish , curihuanpish sumajta allichirishcami carca . Maquipica , curi copatami achcacunahuan huainayashca millanayaj mapacunahuan jundata charicurca .
66017005	Chai huarmica , paipaj frentepica : JATUN BABILONIA , CAI PACHAPI MILLAITA RURAJCUNATAPISH , TUCUI HUAINAYAJCUNATAPISH HUACHAJ MAMA nishca quillcatami charirca . Chaica pi mana entendi tucuipaj shutimi .
66017006	Chai huarmitaca , Diospajlla cajcunapaj yahuarhuanpish , Jesusmanta huillajcunapaj yahuarhuanpish machashcatami ricurcani . Chaita ricushpaca , achcatami mancharircani .
66017007	Chashna mancharijpimi chai angelca , ñucataca cashna nirca : ¿ Ima nishpataj chashna mancharingui ? Can ricushca huarmimantapish , paita aparishca canchis umacunayuj , chunga gachucunayuj manchanana animalmantapish , pi mana yachashcataca cunanmari canman huillagrini .
66017008	Can ña ricushca manchanana animalca causarcami , cunanca ña illanmi . Chashna cashpapish chai animalca , jatun llaquipi chingarinaman ringapajllami , jatun jutcumanta ñalla llujshimugrin . Chai ñaupaman causacuj , cunanca ña illaj , cutin shamuna caj animalta cai pachapi causajcuna ricushpaca , achcatami mancharingacuna . Chaicunaca , cai pachata rurashcamantapachami , paicunapaj shuticunataca , causanaman rinapaj libropi mana quillcashcacuna .
66017009	¡ Caitaca , alli yachaillahuanmi ima cashcatapish yachai tucun ! Chai canchis umacunaca , canchis urcucunami . Chai urcucuna jahuapimi , chai huarmica tiyacun .
66017010	Shinallataj chai canchis umacunapish , canchis jatun mandajcunami . Chai canchis mandajcunamanta pichcaca , ñami urmarca . Shujca , cunanmi mandacun , caishujca manaraj shamushcachu . Pai shamushpaca , mana unicama mandangachu .
66017011	Ñaupaman causaj , cunan ña illaj manchanana animalhuanmi , mandajcunaca pusaj tucunga . Chai canchis mandajcunallahuantajmi , paica jatun llaquipi chingarinaman ringa .
66017012	Can ricushca chunga gachucunaca , mandanata manaraj chasquij chunga jatun mandajcunami . Chashna cashpapish paicunaca , manchanana animaldijmi , shuj horascamalla jatun mandajcuna shinallataj mandanataca chasquinga .
66017013	Paicunaca , tucuicuna shujlla yuyai tucushpami , tucuita ruranatapish , mandanatapish , chai manchanana animalman cunga .
66017014	Chai jatun mandajcunaca , Malta Ovejahuanmi macanacunga . Chai macanacuipica Malta Ovejami , jatun amocunapajpish Jatun Amo , jatun mandajcunatapish Jatun Mandaj cashcamanta , paicunataca mishanga . Paihuan cajcunapish , Dios agllashpa cayashcacunami , Paita alli caźujcunami nircami .
66017015	Chai angelca , cashnapish nircarajmi : Chai juchallishpa causaj huarmi tiyacun jatun cucha yacuca pueblocunami , achca gentecunami , llajtacunami , ch'ican ch'ican rimaita rimajcunami .
66017016	Can ricushca chai manchanana animalpaj chunga gachucunaca , huainayaj huarmitaca p'iñashpami sapalla lluchullata , shitashpa saquingacuna . Paipaj aichataca micushpami , ninapi rupachingacuna .
66017017	Taita Diosllatajmi paicunapaj shungupica , tucuicuna shuj yuyailla tucushpa , chai manchanana animalman mandanata cuna yuyaita churarca . Taita Diosca , Pai huillashca Shimicuna pajtangacamami , mandanata paiman cuchun saquirca .
66017018	Can ricushca huarmica , cai pacha jatun mandajcunata mandacuj jatun pueblomi nircami .
66018001	Chaita ricushca q'uipaca , jahua pachamanta shujtaj angeltami , imatapish rurai tucuj uriyamucujta ricurcani . Chai angelca , achijlla shamushpami , cai pachatapish achijyachirca .
66018002	Paica , sinchita caparishpami , cashna nirca : Babilonia jatun puebloca urmashcamari , urmashcamari . Supaicuna causana huasi , mapayachij espiritucuna paca tucushpa tiyana , p'iñana , millanana pajarocuna t'aźinashpa causanapajllamari saquirishca .
66018003	Tucui llajtacunamari , yuyai chingachishpa huainayachij vinotaca , chai huarmipaj maquimanta ubyarcacuna . Cai pacha jatun mandajcunapish , paihuanmi huainayashpa causarcacuna . Cai pachapi randishpa c'atushpa purijcunapish , chai huarmi tucui laya achca sumajcunata randijpimi , paiman c'atushpa achcata charijyarcacuna nircami .
66018004	Chai q'uipaca , jahua pachamantaca shujtajmi cashna nirca : Ñuca agllashcacuna , chai pueblomanta llujshimuichij . Chaimanta llujshishpami , paicuna rurashca juchacunatapish mana ruranguichij , paicunata japij llaquicunatapish mana apana tucunguichij .
66018005	Chai huarmipaj juchacunaca , jahua pachacamami chayashca . Chai huarmi millaita rurashcacunatami , Taita Diosca yuyarishca .
66018006	Chai huarmimanca , cancunaman pai cushca shinallataj cuichij , pai rurashcamantaca chaupihuan yallitapish tigrachichij . Cancunaman ubyachingapaj pai chagrushpa allichij cashca vasollapitaj , paimancarin ashtahuan ubyanacunata chagrushpa ubyachichigari .
66018007	Paica , jatun tucushpa , munarishcata rurashpami , achcata cushicushpa causarca . Cunanca , chai shinallataj jatunta llaquichishpa huacachichigari . Paipaj shungupica : " Ñucaca , jatun mandaj huarmi shinamari mandashpa tiyacuni . Ashta mana viuda huarmichu cani . Imamanta huacanata mana charishachu " nirishpami tiyacun .
66018008	Chaimanta paitaca , shuj punllallapimi , paita japina cai tucui llaquicuna japinga : Ungüicuna , llaquicuna , yaricaimi japinga . Paitaca , ninahuan rupachishpami tucuchinga . Pai imallata rurashcamanta juchachij Mandaj Taita Diosca , Tucuita Rurai Tucuj cashpami , chashna llaquichinga nircami .
66018009	Chai huarmihuan huainayashpa , achcata cushicushpa causacuj , cai pacha jatun mandajcunapish , paita rupachishca cushni llujshicujta ricushpaca , jatunta llaquirishpami huacangacuna .
66018010	Chai llaquita manchashcamanta , paicunaca carullamanta ricushpami : ¡ Ai , ai , jatun sinchi Babilonia pueblolla ! ¡ Shuj horasllapimari , canta llaquichinaca chayamushca ! ningacunami .
66018011	Shinallataj cai pachapi randishpa c'atushpa purijcunaca , paicuna apamushcata pi randij ña mana tiyajpimi , chai pueblomantaca jatunta llaquirishpa huacangacuna .
66018012	Paicunaca : Curita , cullquita , sumaj rumicunata , sumaj perlasta , alli lino linsocunata , sedata , morado , puca linsocunatapish , mishquita ashnaj ch'ican ch'ican caspicunatapish , marfilmanta rurashca tucui laya sumajcunata , alli caspicunamanta rurashca tucui laya sumajcunata , cobreta , fierrota , marmolta ,
66018013	canelata , mishquita ashnacujcunata , inciensota , mirrata , olíbano nishcata , vinota , aceiteta , ashtahuan ñutu cutata , trigota , huagracunata , ovejacunata , caballocunata , carrocunata , randishca gentecunatapishmi , almandij c'atungapaj apamujcuna carca .
66018014	Paicunaca , chai pueblotaca : Can tucuita yalli munashca sumaj micunataca , ña mana micunguichu . Achcata charishcatapish , sumajta cushicunatapish canca tucuimari chingachishcangui , cunanca ña manataj cutinca japinguichu ningacunami .
66018015	Tucui chaicunata c'atushpa , randishpa chai pueblopi achcata charijyajcunaca , chai llaquita manchashcamanta carullamanmi jatunta llaquirishpa , caparirishpa huacashpa shayacungacuna . Paicunaca , cashnami ningacuna :
66018016	¡ Ai , ai , chai jatun pueblolla ! Alli lino churanata , morado , amsa puca churanacunata churashca , curihuan , sumaj rumicunahuan , sumaj perlashuanpish sumajyachishpa allichirishcami carca .
66018017	Pai achcata charishcacunaca , shuj horallapimari tucui chingarishca ningacunami . Shinallataj barcocunata purichijcunata mandajcunapish , barcopi purijcunapish , jatun barcota purichijcunapish , mama cuchapi imacunata rurajcunapish carullamanmi shayarircacuna .
66018018	Chai jatun pueblo rupacuj cushnita ricushpaca : ¿ Ima shujtaj pueblotaj cai jatun pueblo shinaca tiyarcari ? nishpami caparircacuna .
66018019	Chashna jatunta llaquirishpami , allpata umapi shitarishpa , pechopi huajtarishpa : ¡ Ai , ai , chai jatun pueblolla ! Pai achcata charishcahuanmari , mama cuchapi jatun barcocunahuan purijcunapish achcata charijyarcacuna . ¡ Cungaimantamari ñapish tucui shitashca saquirishca ! nishpa huacarcacuna .
66018020	¡ Chai pueblo chashna tucushcamantaca , jahua pachapish , cancunapish , Diospajlla cajcunapish , huillagrichun mingashcacunapish , Dios ima nishcata huillajcunapish , cushicuichij ! ¡ Cancunata llaquichishcamantami , Taita Diosca cancunamanta shayarishpa , paitapish chashna llaquichishca !
66018021	Chai q'uipaca , imatapish rurai tucuj angelmi , molino rumi shina jatun rumita marcashpa , cashna nishpa mama cuchapi shitarca : Babilonia jatun pueblolla , canpish cai rumita shinallatajmi shitashca cangui . Chaimantaca , cutinca manataj ricuringuichu .
66018022	Cai pueblopica , arpapi tocajcunapish , flautapi tocajcunapish , trompetapi tocajcunapish ña manataj ashtahuan uyaringachu . Canpi causacuj tucui imata rurajcunapish ña mana ashtahuan tiyangachu , molino cutashcapish ña manataj ashtahuan uyaringachu .
66018023	Caipica , achijyachij lamparacunapish , ña mana ashtahuanca tiyangachu . Novio , novia cushicushpa caźarashcapish , ña manataj ashtahuan uyaringachu . Ñaupaca , caipi randishpa , c'atushpa causajcunami , tucui llajtacunata yalli charijcuna carca . Canca brujiashpami , tucui llajtacunapi causajcunata umashpa causarcangui .
66018024	Dios ima nishcata huillajcunapaj yahuarpish , Diospajlla cajcunapaj yahuarpish , tucui cai pachapi huañuchishcacunapaj yahuarta jichashcapish , canpica ricunalla siricun nircami .
66019001	Chai q'uipaca , achcacuna jahua pachapi , cashna nishpa sinchita caparijtami uyarcani : ¡ Diosta alabaichij ! Ñucanchijta Diosca Quishpichijmari , jatunmari , sumajmari , tucuita rurai tucujmari .
66019002	Pai Diosca , llaquichina cajpitaj llaquichij , cashcatataj rurajmi . Chaimantami tucui cai pachapi causacujcunahuan huainayashpa , paicunata millaita rurachij chai huarmitaca juchachishpa llaquichishca . Chai huarmica , Diosta servijcunatapishmi yahuarta jichashpa huañuchirca . Chaimantami paitaca chashna jatunta llaquichishca nircacunami .
66019003	Shinallataj cutinmi : ¡ Diosta alabaichij ! Chai huarmi rupashca cushnica , huiñai huiñaita llujshicungallami nircacuna .
66019004	Ishqui chunga chuscu yuyajcunapish , causaiyuj chuscucunapish jatun tiyarinapi tiyacuj Taita Diostaca pambacama cumurishpami adorarcacuna . Paicunaca : ¡ Chashna cachun ! ¡ Diosta alabaichij ! nircacunami .
66019005	Jatun tiyarinamantaca shujmi : Ñucanchij Taita Diostaca , tucui Paita servijcuna , alabaichij . Paita manchajcunaca , jatuncunapish uchillacunapish alabaichij nishpa uyarirca .
66019006	Shinallataj achca gentecuna rimanacucuj shinapish , tauca jatun yacucuna huacacuj shinapish , jatunta c'ulun nicuj shinapishmi sinchita cashna nicujta uyarcani : ¡ Diostaca alabaichij ! Tucuita Rurai Tucuj , ñucanchijta Mandaj Diosmari tucuicunata mandacun .
66019007	¡ Jatunta cushicushunchij , Paita sumajyachishunchij ! Malta Ovejapaj bodaca , ña chayamushcatajmari . Paipaj huarmipish ñami allichirishca .
66019008	Paipaj huarmimanca , alli linota rurashca sumaj achij nicuj churanatami churarichun curca nishpami uyarirca . ( Tucuita yalli alli linota rurashca churanaca , Diospajlla cajcuna imatapish cashcata rurashpa causashcami ) .
66019009	Chai q'uipami , angelca ñucataca cashna nirca : Cashna quillcai : " ¡ Malta Ovejapaj boda jatun micuiman cayashcacunaca , cushicuichij ! " Caica , cashcatataj Taita Dios huillashca shimicunami nircami .
66019010	Chashna nijpimi angeltaca , pambacama cumurishpa adorasha nircani . Ashtahuanpish paica , cashnami nirca : ¡ Riqui , ama cashna ruraichu ! Ñucapish can shinallataj , Jesús huillashcata alli huillaj cambaj huauquicuna shinallataj , Diosta servijllami cani . ¡ Taita Diosllata adorai ! Jesús huillashcatami , Dios ima nishcata huillajcunaca , Diospaj Espiritullataj yuyachijpi huillancuna nircami .
66019011	Chai q'uipaca , jahua pacha pascarijpimi , shuj yurajlla caballota chaipi ricurcani . Chai caballopi Tiyacujca , nishcatataj Pajtachij , Cashcatataj Huillaj shutimi carca . Paica , juchachina cajpitaj Juchachij , llaquichinataj cajllapi macanacujmi .
66019012	Paipaj ñahuicunapish , lunyacuj nina shinami carca . Umapica , tauca coronacunata churashcami carca . Shinallataj pi shujtaj mana yachashca , Pailla yachashca shutita quillcashcatapishmi charirca .
66019013	Paica , yahuaryashca churanata churashcami carca . Paica : Dios Rimashca Shimi shutimi .
66019014	Paitaca , jahua pacha soldadocunami , yurajlla caballocunapi tiyarishca caticurca . Paicunaca , ashtahuan ñañu , alli linota rurashca , mana mapayashca , yurajlla churanata churashcacunami carca .
66019015	Tucui llajtacunapi causacujcunata chugrichingapajmi , Paipaj shimimantaca puntasapa espada llujshirca . Fierro varahuanmi tucui llajtacunata mandanga . Tucuita Rurai Tucuj Dios jatunta p'iñarishpa cachajpimi , Paica tanquepi uvasta sarushpa capij shina tucuchinga .
66019016	Paipaj churanapipish , changa uripipish , cashna shutitami quillcashca carca : JATUN MANDAJCUNATA JATUN MANDAJ JATUN AMOCUNAPAJ JATUN AMO
66019017	Chai q'uipaca , shuj angeltami , inti jahuapi shayacujta ricurcani . Chai angelca , huairata purij pajarocunatami , cashna caparishpa cayarca : Taita Dios cushca jatun micunata micunaman tandanacumuichij .
66019018	Llajtacunata jatun mandajcuna , soldadocunata mandajcuna , c'ari c'aricuna , caballocuna , chai caballocunapi tiyarijcuna , servijcuna , mana servij cajcuna , uchillacunapish , jatuncunapishmari huañushca . Tucui chaicunapaj aichata micuj shamuichij nircami .
66019019	Chai huashami , manchanana animaltapish , cai pachata jatun mandajcunatapish , paicunapaj soldadocunandij tandanacujta ricurcani . Tucui chaicunaca , yurajlla caballopi Tiyacujhuanpish , Paipaj soldadocunahuanpishmi macanacuj shayarirca .
66019020	Chaipimi manchanana animaltapish , llulla huillajtapish preźu japirca . Chai llulla huillajca , manchanana animalpaj ñaupajpimi , jatun milagrocunata rurarca . Chaita rurashpami , chai manchanana animalpaj marcata churachijcunatapish , chai animalman rijchajta rurashcata adorajcunatapish umashpa , crichishpa charicurca . Manchanana animaltapish , llulla huillajtapish , azufrehuan rupacun nina cuchapimi , ishquindijtataj causajta shitarcacuna .
66019021	Caishujcunataca , chai yurajlla caballopi Tiyacujmi , Paipaj shimimanta llujshij espadahuan huañuchirca . Chai huañushcacunapaj aichacunatami , tucui pajarocuna sajsajta micurcacuna .
66020001	Chai q'uipaca , jahua pachamanta shuj ángel uriyamujtami ricurcani . Paica , jatun jutcupaj llavetapish , jatun cadenatapish maquipi apashcami shamurca .
66020002	Chai angelmi , ñaupa culebra nishca dragón shuti , diablo , Satanastaca japishpa huaranga huatacama huatashpa churarca .
66020003	Llajtacunapi causacujcunata ama ashtahuan umachunmi , huaranga huata pajtangacama , huatashcata jatun jutcupi huichcarca . Jutcu pungutapish sellashpami churarca . Huaranga huatacuna q'uipaca , ashacama cutin cacharishca cangami .
66020004	Chaimantaca , jatun tiyarinacunatami ricurcani . Chaipica , mandanata Dios cujpi chasquijcunami tiyarircacuna . Jesusmanta huillashcamantapish , Diospaj Shimita caźushcamantapish cungata p'itishpa huañuchishcacunapaj almacunatapishmi , chaipi cajta ricurca . Paicunaca , manchanana animaltapish , chai animalman rijchajta rurashcatapish mana adorashcacunachu carca . Shinallataj chai animalpaj marcatapish , maquipipish frentepipish mana chasquircacunachu . Chaimantami , chashna huañuchishcacuna carca . Paicunaca causarishpami , huaranga huatata Cristohuan mandarcacuna .
66020005	Paicunaca , punta causarijcunapurami . Ashtahuanpish caishuj huañushcacunaca , huaranga huata pajtangacama mana causarircachu .
66020006	Diospajlla cashcamanta , punta causarinapi causarijcunaca , achcata cushicungami . Q'uipa huañuica , paicunataca ña imata mana rurai tucunchu . Ashtahuanpish paicunaca Taita Diosta , Cristota servij curacuna cashpami , Cristohuan huaranga huatacama mandangacuna .
66020007	Huaranga huatacuna ña pajtajpica , Satanasca preźu tiyacushcamanta cacharishcami canga .
66020008	Chaimanta llujshishpami Satanasca , cai pacha tucui llajtacunapi causacujcunata umagringa . Chashna umashpami cutin macanacuiman jataringapaj , paica Gog nishca , Magog nishca soldadocunata tandachinga . Chai soldadocunaca , mama cucha uri t'iyu allpa shina yallitaj achcami carca .
66020009	Chaicunaca , chai tucui pamba jundami shamurcacuna . Chashna shamushpami , Diospajlla cajcunapaj llajtatapish , Dios c'uyashca pueblotapish chaupipi churashpa shayarircacuna . Ashtahuanpish jahua pachamanta nina urmashpami , paicunataca tucui rupachirca .
66020010	Shinallataj umashpa crichij diablotaca , azufrehuan rupacuj nina cuchapimi shitarca . Manchanana animalpish , llulla huillajpish chaillapitajmi carca . Chaipimi paicunaca tutapish , punllapish huiñai huiñaita jatunta llaquichishca cangacuna .
66020011	Chaimantaca , yuraj jatun tiyarinatapish , chaipi Tiyacujtapishmi ricurcani . Paipaj ñaupajmantaca , cai pachapish , jahua pachapish maitatajshimi miticurca . Maipi ña mana ima ricurircachu .
66020012	Huañushcacunataca , jatuncunatapish , uchillacunatapish Taita Diospaj ñaupajpi shayacujtami ricurcani . Librocunapish pascashcami carca . Shinallataj causanaman rinapaj shujtaj libropish pascashcami carca . Huañushcacunataca , paicuna imalla rurashcacunata chai librocunapi quillcashca tiyacujta ricushpami , juchachina cashcata ricuchirca .
66020013	Mama cuchapish , paipi caj huañushcacunata tigrachircami . Huañuipish , Hadespish , paicuna charicushca huañushcacunata tigrachircami . Ña tucui chaicunapish tigrachijpimi , huañushcacunataca paicuna imallata rurashcamanta juchachirca .
66020014	Chai q'uipaca , huañuitapish , Hadestapish nina rupacuj cuchapimi shitarca . Chaica , q'uipa huañuimi .
66020015	Causanaman rinapaj libropi shuticuna mana quillcashca ricurijcunataca , nina cuchapimi shitarca .
66021001	Chai q'uipaca , mushuj jahua pachata , mushuj cai pachatami ricurcani . Ñaupa jahua pachapish , ñaupa cai pachapish ñami tucui chingarirca . Mama cuchapish , ña mana tiyarcachu .
66021002	Juanmi , ñuca quiquintaj Diospajlla caj mushuj Jerusalén pueblotaca , jahua pachamanta Taita Dios cachajpi uriyamucujta ricurcani . Cusata japingapaj sumajta allichirishca novia shinami shamurca .
66021003	Chashna shamujpimi , jahua pachamanta sinchita cashna nishpa caparijta uyarcani : Riqui , cunanca Diospaj Carpa huasica ñami runacunahuan . Diosmari paicunahuan causagrin . Paicunaca , Diospajmi cangacuna . Taita Diosca , paicunapaj Diosmi canga . Cunanca , Pai Quiquintajmi , paicunahuan causagrin .
66021004	Taita Diosca , paicunapaj ñahuimantaca , tucui huiquitami p'ichanga . Ñaupa tucui imalla tiyashcacunaca ña illashcamanta , huañuipish , huacaipish , llaquipish , nanaipish ña mana ashtahuan tiyangachu nircami .
66021005	Chai q'uipaca , jatun tiyarinapi Tiyacujmi : ¡ Riqui , ñucaca tucuimi mushujta rurani , quillcai : Caicunaca , cashcatataj huillashca Shimicunami , pajtangatajmi ! nircami .
66021006	Cashnapishmi nirca : Ña tucuita rurashcami . Ñucaca , callari A shina , tucuri Z shina Callarichijpish , Tucurichijpishmi cani . Maijanpish yacunachijmanca , causaita cuj yacutami , yacu ñahuimantataj ubyachisha . Chai yacumantaca , imata mana cuna tucungachu .
66021007	Millaita mishajca , cai tucui imalla japina cashcata japingatajmi . Ñucaca , paipaj Taita Diosmi casha , paipish ñuca huahuami canga .
66021008	Ashtahuanpish manchajcuna , mana crijcuna , Dios millashcacuna , huañuchijcuna , huainayajcuna , brujiajcuna , rurashcalla dioscunata adorajcuna , tucui llullajcunapish , paicuna japina cashcataca , azufrehuan rupacuj nina cuchallatami japingacuna . Chaica , q'uipa huañuimi nircami .
66021009	Canchis angelcunami , tucuri canchis llaquicunata copacunapi jundata charicurcacuna . Chaicunapuramanta shuj shamushpami : Caiman shamui , Malta Ovejapaj huarmi cana noviata ricuchisha nirca .
66021010	Chashna nicujpica , Diospaj Espiritumi ñucataca , jatun urcu jahuaman pusharca . Chaipi shayachijpimi ñucamanca , Diospajlla caj Jerusalén jatun pueblota jahua pacha Diospajmanta uriyamucujta ricuchirca .
66021011	Chai puebloca , Taita Dios sumaj achij nicuj chaipi cajpimi , yallitaj valij sumaj jaspe rumitajlla achij nicurca . Cristal shina canllamanta ucuman ricunallami carca .
66021012	Chai pueblo muyundijtaca , chunga ishqui pungucunayuj jatun pircami jarcacurca . Tucui pungucunapimi , angelcunapish shuj shuj shayacurca . Chai pungucunapica , Israelpaj chunga ishqui churicunamanta mirarishca chunga ishqui aillucunapaj shuticunami quillcashca carca .
66021013	Quimsa punguca , inti llujshin ladoman , quimsa punguca janajman , quimsa punguca uraman , quimsa punguca inti yaicun ladomanmi carca .
66021014	Pueblo muyundij pircaca , chunga ishqui rumicuna jahuapi pircashcami carca . Chai rumicunapica , huillagrichun Malta Oveja mingashca chunga ishquicunapaj shuticunami quillcashca tiyacurca .
66021015	Ñucahuan parlanacuj angelca , pueblotapish , pueblo muyundij pircatapish , pungucunatapish medingapajmi , curimanta rurashca medinata charicurca .
66021016	Chai puebloca , largomanpish , anchomanpish , altomanpish mana yallircachu . Quimsandij lado chai valillatajmi carca . Charicushca medinahuan ángel medijpica , tucui ladocunami 2.160 kilometrocunata charirca .
66021017	Pueblo muyundij pircatapish huichiman medijpica , sujta chunga pichca metromi cashca carca . Angelca , cai pachapi medina metrohuan medijcuna shinallatajmi medirca .
66021018	Pueblo muyundij pircaca , jaspe rumihuan pircashcami carca . Pueblocarin , imahuan mana chagrushca sumaj curihuan rurashca , achij nicuj espejo shinami carca .
66021019	Pueblo muyundij pirca callaripi churashca rumicunaca , yallitaj valij cashna sumaj rumicunami carca : Ucu callaripi churashca rumica jaspemi carca . Chaipaj jahuapica zafiro rumita , chaipaj jahuapica ágata rumita , chaipaj jahuapica esmeralda rumita ,
66021020	chaipaj jahuapica ónice rumita , chaipaj jahuapica cornalina rumita , chaipaj jahuapica crisólito rumita , chaipaj jahuapica berilo rumita , chaipaj jahuapica topacio rumita , chaipaj jahuapica crisopraso rumita , chaipaj jahuapica jacinto rumita , chaipaj jahuapica amatista rumitami pircashca carca .
66021021	Chunga ishqui pungucunaca , chunga ishqui perlasmi carca . Tucui pungucunami , shuj shuj perlahuan rurashca carca . Shinallataj chai pueblopaj callecunapish , imahuan mana chagru alli curihuan rurashca , vidriopi shina uriman ricunalla callecunami carca .
66021022	Chai pueblopica , Diosta adorana huasita , maipi mana ricurcanichu . Tucuita Rurai Tucuj Mandaj Diosllataj , Malta Ovejallatajmi Diosta adorana huasi shina tiyacun .
66021023	Chai pueblotaca , Taita Diosllataj sumaj achij nicuj cashcahuanmi achijyachicun , Malta Ovejapish , Paipaj achij luzhuanmi achijyachicun . Chaipica intipish , lunapish ña mana achijyachina tucunchu .
66021024	Tucui llajtacunamanta caj quishpichishcacunaca , chai achijlla pueblopimi puringacuna . Cai pacha jatun mandajcunapish sumaj charinacunatami , Diosta alli ningapaj , chaiman apangacuna .
66021025	Chai pueblo pungucunapish pascashcallami tiyanga . Tutaca ña mana tiyangachu , punllallami canga .
66021026	Chai pueblomanca , tucui llajtacunami paicuna charishca sumajcunatapish , paicunata jatunta rurajcunatapish chaiman apangacuna .
66021027	Shina cajpipish chaimanca ima mapapish , millanayajta rurajcunapish , llullajcunapish pi mana yaicungachu . Ashtahuanpish Malta Oveja charicun , causanaman rina libropi shutita quillcashcacunallami chaimanca yaicungacuna .
66022001	Chai q'uipaca angelca , causaita cuj chuyajlla jatun yacutami ricuchirca . Chai yacuca , Taita Diospajpish , Malta Ovejapajpish jatun tiyarinamantami , cristal shina chuyajlla yacu llujshicurca .
66022002	Chai yacuca , pueblopaj jatun calletami callpacurca . Chai jatun yacu ishqui lado uripica huatapi chunga ishqui cutin p'ucuj , causaita cuj yurami tiyarca . Chai yuraca , quillantami mushuj granota p'ucurca . P'angacunapish , tucui llajtacunapi causajcunata alliyachij jambimi carca .
66022003	Chaipica , juchamanta Dios mana alli nishca canaca , ña mana tiyangachu . Taita Diospajpish , Malta Ovejapajpish jatun tiyarinacunami chaipi canga . Paicunata servijcunallami , Paita servingacuna .
66022004	Paitaca , ñahui ñahuimi ricungacuna . Paipaj shutitapish , paicunapaj frentepimi charingacuna .
66022005	Chaipica , tutaca mana tiyangachu . Mandaj Taita Dios paicunata achijyachicunga . Chaimantami achijyachij lamparapish , achijyachij intipish ña mana imapaj tiyanga . Paicunaca , huiñai huiñaitami mandangacuna .
66022006	Chai q'uipami angelca , cashna nirca : Caicunaca , cashcatataj huillashca Shimicunami , pajtangatajmi . Cai huillashcacunaca ñallami pajtanga . Chaimantami Diosca , Pai ima nishcata huillajcunataca , huillana yuyaita cushpa , huillachun cachashca . Chaitami Paita servijcunaman ricuchichun , Paipaj angelta cacharca .
66022007	“ ¡ Riqui , ñallami shamusha ! Imalla tucuna cashcata cai libropi quillcashcata caźujca , achcata cushicungami ” ninmi nircami .
66022008	Juanmi , ñuca quiquintaj caicunataca uyarcani , ricurcani . Chashna uyashca , ricushca q'uipaca , ñucaman ricuchij angelta adorasha nishpami , paipaj ñaupajpi pambacama cumurircani .
66022009	Ashtahuanpish paica : ¡ Riqui , ama chashna ruraichu ! Ñucapish can shinallataj , Dios ima nishcata huillaj cambaj huauquicuna shinallataj , cai libropi quillcashcata caźucujcuna shinallataj , Diosta servijllami cani . ¡ Taita Diosllata adorai ! nircami .
66022010	Cashnapishmi nirca : Dios imalla nishcata cai libropi quillcashcataca , ama pacangui . Caicunaca , ñallami pajtanga .
66022011	Imatapish mana ruranata rurajca , chaita ashtahuan ruracuchunlla , millaita rurajpish ashtahuan millaita ruracuchunlla . Shinallataj cashcata rurajpish , chaita ashtahuan ruracuchunlla , Diospajlla cajpish ashtahuan Diospajlla causacuchunlla .
66022012	Riqui , ñallami shamusha . Tucuicunapajmi imallata rurashcamantaca , japina cashcata cungapaj apashpa shamusha .
66022013	Ñucaca , callari A shina , tucuri Z shina Callarichijpish , Tucurichijpish , Puntapish , Tucuripishmi cani .
66022014	Causaita cuj yuramanta micungapajpish , pueblo pungucunata yaicungapajpish tajshashca churanahuan puricujcunaca , cushicuichij .
66022015	Ashtahuanpish allcu shinacuna , brujiajcuna , huainayajcuna , huañuchijcuna , rurashcalla dioscunata adorajcuna , llullashpa cushicujcunaca , tucuicunami canllapi saquiringacuna .
66022016	Ñuca , Jesustajmi crij tandanacushcacunaman caicunata huillachunca , ñuca angelta cacharcani . Ñucaca , Davidpaj sapimi cani . Paimanta miramushca huahua huahuami cani . Ñucaca , tutamanta pacarimujpi achijlla llujshij Luźeromi cani nircami .
66022017	Diospaj Espiritupish , Malta Ovejapaj huarmipish : ¡ Shamui ! ninmi . Maijan caita uyajpish : ¡ Shamui ! nichij . Pipish yacunaihuan cashpaca , shamuichijlla , causaita cuj yacumantaca imata mana cushpa , japishpa ubyaichijlla .
66022018	Dios imalla nishcata cai libropi quillcashcacunata uyajcunataca , cashnami nini : Maijanpish cai huillashcacunata mirachijpica , Taita Diosca cai libropi Pai quillcachishca llaquicunallatatajmi apachinga .
66022019	Cai Libropica , Dios imallata rurana tucushcata quillcachishca Shimicunami tiyacun . Caimanta ima shimicunata anchuchijtaca Diosca , causanaman rina libromantapish , causaita cuj yuramantapish , Diospaj pueblomantapish anchuchingami . Chaicunamantami cai libropica quillcashca tiyacun .
66022020	Tucui caicunata Huillajca : Ari , ñallamari shamucuni ninmi . Chashna cachun . ¡ Ari , shamuilla , Apunchij Jesús !
66022021	Apunchij Jesucristoca , tucui cancunaman Paipaj jatun c'uyaita cushca cachun . Chashna cachun .
